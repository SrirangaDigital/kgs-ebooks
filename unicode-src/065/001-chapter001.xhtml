<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
  <title>ಚತುಸ್ಸೂತ್ರೀಭಾಷ್ಯಸಾರ</title>
  <link type="text/css" rel="stylesheet" href="css/style.css" />
</head>
<body class="maintext">
  <section class="level1 numbered" epub:type="chapter" role="doc-chapter" id="id-1">
    <h1 class="level1-title" epub:type="title"><span class="num">1.</span> ಬ್ರಹ್ಮಸೂತ್ರಶಾಂಕರಭಾಷ್ಯಮ್</h1>
    <p><strong>ಬ್ರಹ್ಮಸೂತ್ರಶಾಂಕರಭಾಷ್ಯ</strong> ; ಈ ಶಬ್ದವನ್ನು ಕೇಳಿದೊಡನೆಯೇ ತತ್ತ್ವ ಜಿಜ್ಞಾಸುಗಳ ಕಣ್ಣುಮುಂದೆ ನಿಲ್ಲುವ ತತ್ತ್ವಜ್ಞಾನಿಗಳೆಂದರೆ ಪೂಜ್ಯ <strong>ಶ್ರೀಶಂಕರಭಗವತ್ಪಾದಾಚಾರ್ಯರವರು</strong>. ಕೇವಲ ತಮ್ಮ ಹದಿನಾರನೆಯ ವಯಸ್ಸಿನಲ್ಲಿ ಶ್ರೀಶಂಕರರು ಬ್ರಹ್ಮಸೂತ್ರಗಳಿಗೆ ಗಂಭೀರವಾದ ಭಾಷ್ಯವನ್ನು ಬರೆದಿದ್ದಾರೆ. <strong>ವೇದಾಂತಮೀಮಾಂಸಾಶಾಸ್ತ್ರ</strong>ವೆಂದೇ ಸುಪ್ರಸಿದ್ಧವಾದ <strong>ಬ್ರಹ್ಮಸೂತ್ರ</strong>ಗಳಿಗೆ ಭಾಷ್ಯ ವನ್ನು ಬರೆಯುವುದು ಸುಲಭವಲ್ಲ. <strong>ಐದುನೂರ ಐವತ್ತೈದು ಸೂತ್ರಗಳಿಗೆ ಭಾಷ್ಯ ವನ್ನು ಬರೆದು ಬ್ರಹ್ಮಸೂತ್ರಗಳ ಮಹಿಮೆಯನ್ನೂ ಘನತೆಯನ್ನೂ ಪ್ರಪ್ರಥಮವಾಗಿ ಜಗತ್ತಿಗೆ ತೋರಿಸಿಕೊಟ್ಟ ಅನ್ವರ್ಥಜಗದ್ಗುರುಗಳೆಂದರೆ ಶ್ರೀಶಂಕರರೇ.</strong></p>
    <p>ಅದ್ವೈತವೇದಾಂತದರ್ಶನದ, ಸಾಧನಗಳ ಹಾಗೂ ಸಿದ್ಧಾಂತಗಳ ರಹಸ್ಯವನ್ನೂ ಮರ್ಮವನ್ನೂ ಶ್ರೀಶಂಕರರು ತಮ್ಮ ಈ ಬ್ರಹ್ಮಸೂತ್ರಭಾಷ್ಯದಲ್ಲಿ ವಿಸ್ತಾರವಾಗಿ ಹಾಗೂ ಸುಸ್ಪಷ್ಟವಾಗಿ ಪ್ರತಿಪಾದಿಸಿರುತ್ತಾರೆ. ಶ್ರೀಶಂಕರರ ಹೃದಯ ಹಾಗೂ ಉಪದೇಶಗಳನ್ನು ಸರಿಯಾಗಿ ಅರ್ಥಮಾಡಿಕೊಳ್ಳಲು ಇರುವ ಏಕೈಕ ಮಾರ್ಗವೆಂದರೆ ಬ್ರಹ್ಮಸೂತ್ರಶಾಂಕರಭಾಷ್ಯಾರ್ಥಮನನ. <strong>ಅಥಾತೋ ಬ್ರಹ್ಮಜಿಜ್ಞಾಸಾ</strong> ಎಂಬ ಸೂತ್ರದಿಂದ ಪ್ರಾರಂಭಿಸಿ, <strong>ಅನಾವೃತ್ತಿಃ ಶಬ್ದಾತ್ ಅನಾವೃತ್ತಿಃ ಶಬ್ದಾತ್</strong> ಎಂಬ ಕಡೆಯ ಸೂತ್ರದವರೆಗೂ ಶ್ರೀಶಂಕರರು ಸೊಗಸಾಗಿ ಸುಸ್ಪಷ್ಟವಾಗಿ ಭಾಷ್ಯವನ್ನು ಬರೆದಿರುತ್ತಾರೆ. ಅದ್ವೈತದರ್ಶನದ ಮೇಲೆ ಸಾಂಖ್ಯರು, ನೈಯ್ಯಾಯಿಕ ವೈಶೇಷಿಕರು, ಮೀಮಾಂಸಕರು, ಬೌದ್ಧರು ಎಬ್ಬಿಸಬಹುದಾದ ಸಕಲ ಆಕ್ಷೇಪಗಳಿಗೂ ಸಮಾಧಾನಗಳನ್ನು ಹೇಳಿ, ಶ್ರೀಶಂಕರರು ವೇದಾಂತದರ್ಶನದ ವಿಜಯಪತಾಕೆಯನ್ನು ಹಾರಿಸಿರುತ್ತಾರೆ. <strong>ಶಾಂಕರಬ್ರಹ್ಮಸೂತ್ರಭಾಷ್ಯವನ್ನು ಸರಿಯಾಗಿ, ಸಂಪೂರ್ಣವಾಗಿ ಅಧ್ಯಯನಮಾಡಿಯೇ ಶ್ರೀಶಂಕರರ ಉಪದೇಶಗಳನ್ನು ಸುಸ್ಪಷ್ಟವಾಗಿ ಅರ್ಥಮಾಡಿಕೊಳ್ಳಬೇಕು</strong>. ಅದ್ವೈತವೇದಾಂತದರ್ಶನದ ಮಹತ್ತ್ವವನ್ನು ಪದವಾಕ್ಯಪ್ರಮಾಣಗಳ ಆಧಾರದಿಂದ ಶ್ರುತಿಯುಕ್ತಿಅನುಭವಗಳನ್ನು ಅನುಸರಿಸಿ ಶ್ರೀಶಂಕರರು ತೋರಿಸಿರುತ್ತಾರೆ.</p>
    <p>ಸಂನ್ಯಾಸಿಗಳೂ ಮುಮುಕ್ಷುಗಳೂ ಬ್ರಹ್ಮಸೂತ್ರಶಾಂಕರಭಾಷ್ಯವನ್ನು ಒಮ್ಮೆಯಾದರೂ ಅಧ್ಯಯನಮಾಡಲೇಬೇಕು. <strong>ಚತುಸ್ಸೂತ್ರೀಭಾಷ್ಯಸಾರ</strong> ಎಂಬೀ ಗ್ರಂಥದಲ್ಲಿ ಅಧ್ಯಾಸಭಾಷ್ಯ ಮತ್ತು ಚತುಸ್ಸೂತ್ರೀಭಾಷ್ಯದ ಮುಖ್ಯವಿಚಾರಗಳನ್ನು ಮಾತ್ರ ತೋರಿಸಿರುತ್ತೇನೆ. ಈ ಭಾಗದಲ್ಲಿ ಅದ್ವೈತಸಿದ್ಧಾಂತವನ್ನು ಯುಕ್ತಿಗಳಿಂದ ಶ್ರೀಶಂಕರರು ಅತ್ಯಂತ ವಿಸ್ತಾರವಾಗಿ ಪ್ರತಿಪಾದಿಸಿರುತ್ತಾರೆ. ಇದನ್ನು ತಿಳಿದುಕೊಂಡು ನಾವು ಶೋಕಮೋಹಗಳನ್ನು ಕಳೆದುಕೊಂಡು ಆತ್ಮಜ್ಞಾನಿಗಳಾಗೋಣ.</p>
  </section>	
  <section class="level1 numbered" epub:type="chapter" role="doc-chapter" id="id-2">
    <h1 class="level1-title" epub:type="title"><span class="num">2.</span> ಓದುಗರಿಗೊಂದು ಸಿಹಿಮಾತು, ಕಿವಿಮಾತು</h1>
    <p>ಪ್ರೀತಿಯ ಓದುಗರೆ, ನಿಮ್ಮೆಲ್ಲರಿಗೂ ನನ್ನ ಪ್ರೀತಿಯ ಪ್ರಣಾಮಗಳು.</p>
    <p>ತಾವುಗಳು ಈವರೆಗಿನ ನನ್ನ ಅನೇಕ ಗ್ರಂಥಗಳನ್ನು ಓದಿ ತಮ್ಮ ಮೆಚ್ಚುಗೆಯ ಪ್ರೀತಿಯ ಮಾತುಗಳನ್ನು ಆಡಿರುತ್ತೀರಿ, ಈಗಲೂ ಆಡುತ್ತಿದ್ದೀರಿ. ಸಂತೋಷ. ನನ್ನ ಆ ಹಿಂದಿನ ಗ್ರಂಥಗಳೆಲ್ಲವೂ ವೇದಾಂತಕ್ಕೆ ಸಂಬಂಧಪಟ್ಟ ಗ್ರಂಥಗಳೇ ಆದರೂ ಅವುಗಳೆಲ್ಲವೂ ಸುಲಭವಾಗಿ ಎಲ್ಲರಿಗೂ ಅರ್ಥವಾಗಬಹುದಾದ ಗ್ರಂಥಗಳು. ಆ ದ ರೆ ... ಪ್ರಕೃತ, ಈಗ ನಿಮ್ಮ ಕೈಯ್ಯಲ್ಲಿರುವ ‘<strong>ಚತುಸ್ಸೂತ್ರೀ ಭಾಷ್ಯಸಾರ</strong>’ ಎಂಬ ಈ ಗ್ರಂಥವು ಕೆಲವರಿಗೆ ಶುಷ್ಕಗ್ರಂಥವಾಗಿ ತೋರಬಹುದು. ಏಕೆಂದರೆ ಇದರಲ್ಲಿ ಶ್ರೀಶಂಕರರ ಅದ್ವೈತಸಿದ್ಧಾಂತದ ಕೆಲವು ಮುಖ್ಯವಾದ ವಿಷಯಗಳನ್ನು ತಿಳಿಸಿರುತ್ತದೆ. ಆದ್ದರಿಂದ ಈ ಗ್ರಂಥವನ್ನು ರಾಮಾಯಣ, ಭಾರತ, ಪುರಾಣಗಳಂತೆ ಓದಬಾರದು. ಏಕೆಂದರೆ ಅವೆಲ್ಲವೂ ನೀತಿಧರ್ಮ ಪ್ರಧಾನವಾದ ನವರಸಯುಕ್ತವಾದ ನೀತಿಬೋಧಕವಾದ ಗ್ರಂಥಗಳು.</p> 
    <p>ಆದರೆ ಈ ಪ್ರಕೃತಗ್ರಂಥವು, “<strong>ತತ್ತು ಸಮನ್ವಯಾತ್</strong>” ಎಂಬ ಸಮನ್ವಯಸೂತ್ರಕ್ಕೆ ಶ್ರೀಶಂಕರರು ಬರೆದಿರುವ ಅದ್ಭುತವಾದ ಹಾಗೂ ಅದ್ವೈತಸಿದ್ಧಾಂತಪ್ರತಿಪಾದಕವಾದ ಭಾಷ್ಯದ ಸಾರವನ್ನು ತಿಳಿಸುತ್ತದೆ. ಆದ್ದರಿಂದ ಕತೆಕಾದಂಬರಿ ಗಳನ್ನು ಓದುವವರಿಗಾಗಲೀ, ಕೇವಲ ಜಪ ಪೂಜಾ ಪಾರಾಯಣ ಹೋಮ ಹವನಾನುಷ್ಠಾನಗಳಿಂದ ಸಂತೃಪ್ತರಾಗಿರುವವರಿಗಾಗಲೀ, ಅಥವಾ ಕಣ್ಣುಮುಚ್ಚಿಕೊಂಡು ಪ್ರಾಣಾಯಾಮ ಧ್ಯಾನ ಸಮಾಧಿ ಯೋಗಾಸನಾದಿಗಳನ್ನು ಮಾಡು ವವರಿಗಾಗಲೀ ಈ “<strong>ಚತುಸ್ಸೂತ್ರೀಭಾಷ್ಯಸಾರ</strong>”ವು ಅರ್ಥವಾಗುವುದು ಕಷ್ಟ.</p>
    <p>ಯಾರು ತತ್ತ್ವಜಿಜ್ಞಾಸುಗಳೋ, ಉತ್ತಮಾಧಿಕಾರಿಗಳೋ, ಶ್ರೀಶಂಕರರ ಅದ್ವೈತವೇದಾಂತದ ಮರ್ಮವನ್ನು ಸರಿಯಾಗಿ ತಿಳಿಯಲು ಬಯಸುತ್ತಾರೆಯೋ ಅಂಥ ವೇದಾಂತವಿದ್ಯಾರ್ಥಿಗಳಿಗೂ, ತೀವ್ರ ಮುಮುಕ್ಷುಗಳಾದ ಯತಿಪುಂಗವರಿಗೂ ಈ ಪ್ರಕೃತಗ್ರಂಥವು ಕಾಮಧೇನುವಿನಂತಿದೆ ಎಂಬುದರಲ್ಲಿ ಸಂದೇಹವಿಲ್ಲ. ಬ್ರಹ್ಮಜ್ಞಾನಿಪುಂಗವರೂ ಅದ್ವೈತತತ್ತ್ವನಿಷ್ಠರೂ ವೇದಾಂತಭಾಷ್ಯಕಾರರೂ ಪರಮಕಾರುಣಿಕರೂ ಆದ ಶ್ರೀಶಂಕರರು ತಮ್ಮ ಹೃದಯವನ್ನೇ <strong>ಚತುಸ್ಸೂತ್ರೀಭಾಷ್ಯ</strong>ದಲ್ಲಿ ಪ್ರತಿಷ್ಠೆಮಾಡಿರುತ್ತಾರೆ. ಶ್ರೀಶಂಕರರ ಕೃಪಾಶೀರ್ವಾದವು ತಮ್ಮ ಮೇಲೆ ಇರಲೆಂದೂ ಈ ಗ್ರಂಥದ ವಿಷಯಗಳು ತಮ್ಮೆಲ್ಲರಿಗೂ ಅರ್ಥವಾಗಿ ತಾವುಗಳೂ ಕೃತಾರ್ಥರಾಗಲೆಂದೂ ನಾನು ಶ್ರೀಶಂಕರಭಗವತ್ಪಾದಾಚಾರ್ಯರನ್ನು ಭಕ್ತಿಯಿಂದ ಪ್ರಾರ್ಥಿಸುತ್ತೇನೆ.</p> 
    <p class="text-right"><strong> —ಲೇಖಕ</strong></p>
  </section>	
  <section class="level1 numbered" epub:type="chapter" role="doc-chapter" id="id-3">
    <h1 class="level1-title" epub:type="title"><span class="num">3.</span> ಅಧ್ಯಾಸಭಾಷ್ಯ</h1>
    <p>ಶ್ರೀಶಂಕರಭಗವತ್ಪಾದಾಚಾರ್ಯರವರು ತಮ್ಮ <strong>ಬ್ರಹ್ಮಸೂತ್ರಭಾಷ್ಯ</strong>ಕ್ಕೆ ಪೀಠಿಕೆಯಾಗಿ ಬರೆದಿರುವ ಭಾಗಕ್ಕೆ <strong>ಅಧ್ಯಾಸಭಾಷ್ಯ</strong> ಎಂದು ಹೆಸರು. ಇದರಲ್ಲಿ ಅಧ್ಯಾಸಲಕ್ಷಣಗಳನ್ನೂ ಅಧ್ಯಾಸಸ್ವರೂಪವನ್ನೂ ಅಧ್ಯಾಸದಿಂದಾಗುವ ಅನರ್ಥಗಳನ್ನೂ ಮತ್ತು ಅಧ್ಯಾಸಕ್ಕೆ ಪರಿಹಾರವನ್ನೂ ಶ್ರೀಶಂಕರರು ಸೊಗಸಾಗಿ ಹಾಗೂ ಸಂಕ್ಷೇಪವಾಗಿ ತಿಳಿಸಿದ್ದಾರೆ. ಈ <strong>ಅಧ್ಯಾಸಭಾಷ್ಯ</strong>ವು ಬ್ರಹ್ಮಸೂತ್ರಭಾಷ್ಯಕ್ಕೆ ಮಾತ್ರವೇ ಅಲ್ಲದೇ, ಇಡೀ ವೇದಾಂತದರ್ಶನಕ್ಕೇ ಪೀಠಿಕೆಯಂತಿದೆ. <strong>ಅಧ್ಯಾಸಭಾಷ್ಯ</strong>ವನ್ನು ಮುಮುಕ್ಷು ಜಿಜ್ಞಾಸು ಸಾಧಕರುಗಳು ಸರಿಯಾದ ಸದ್ಗುರುಗಳಿಂದ ಸಂಪೂರ್ಣವಾಗಿ ಅಧ್ಯಯನಮಾಡಲೇಬೇಕು.</p>
    <p><strong>ಯುಷ್ಮದಸ್ಮತ್ಪ್ರತ್ಯಯಗೋಚರಯೋಃ ವಿಷಯವಿಷಯಿಣೋಃ ತಮಃಪ್ರಕಾಶವತ್ ವಿರುದ್ಧಸ್ವಭಾವಯೋಃ ಇತರೇತರಭಾವಾನುಪಪತ್ತೌ ಸಿದ್ಧಾಯಾಂ........</strong> ಎಂದು ಪ್ರಾರಂಭಗೊಂಡು, <strong>ಅಸ್ಯ ಅನರ್ಥಹೇತೋಃ ಪ್ರಹಾಣಾಯ ಆತ್ಮೈಕತ್ವವಿದ್ಯಾಪ್ರತಿಪತ್ತಯೇ ಸರ್ವೇ ವೇದಾಂತಾಃ ಆರಭ್ಯಂತೇ</strong> ಎಂಬ ವಾಕ್ಯದೊಂದಿಗೆ ಈ <strong>ಅಧ್ಯಾಸಭಾಷ್ಯ</strong>ವು ಮುಕ್ತಾಯಗೊಳ್ಳುತ್ತದೆ. ಕೇವಲ ಎರಡು ಅಥವಾ ಮೂರೇ ಪುಟಗಳಲ್ಲಿರುವ ಈ <strong>ಅಧ್ಯಾಸಭಾಷ್ಯ</strong>ವು ಅದ್ವೈತವೇದಾಂತದರ್ಶನಕ್ಕೆ ಭದ್ರವಾದ ತಳಪಾಯದಂತಿದೆ.</p>
    <p><strong>ಅಧ್ಯಾಸಭಾಷ್ಯ</strong>ವನ್ನು ನಿಧಾನವಾಗಿ ಹಾಗೂ ಆಳವಾಗಿ ಅಧ್ಯಯನಮಾಡಿದಾಗ ಶ್ರೀಶಂಕರರ ಪಾಂಡಿತ್ಯವೂ ಭಾಷಾಸೌಂದರ್ಯವೂ ನಮಗೆ ಚೆನ್ನಾಗಿ ತಿಳಿಯುತ್ತದೆ. ಶ್ರೀಶಂಕರರ ಭಾಷಾಶೈಲಿಯು, ಪತಂಜಲಿಮಹರ್ಷಿಗಳ ಮಹಾಭಾಷ್ಯದಷ್ಟೇ ಪ್ರಸನ್ನಗಂಭೀರವೂ ವ್ಯಾಕರಣಶುದ್ಧವೂ ಆಗಿದೆಯೆಂದು ಧಾರಾಳವಾಗಿ ಹಾಗೂ ಧೈರ್ಯವಾಗಿ ಹೇಳಬಹುದು. ಶ್ರೀಶಂಕರರ <strong>ಅಧ್ಯಾಸಭಾಷ್ಯ</strong>ವನ್ನು ಅಧ್ಯಯನಮಾಡಿದಾಗಲೇ ಈ ಮಾತು ಸತ್ಯವೆಂದು ತಿಳಿಯುತ್ತದೆ.</p>
    <p>ಬ್ರಹ್ಮಜ್ಞಾನವು ಉಂಟಾದರೆ, ಅದರಿಂದ ದೂರವಾಗುವಂಥ ಅವಿದ್ಯೆಯನ್ನು ಈ <strong>ಅಧ್ಯಾಸಭಾಷ್ಯ</strong>ದಲ್ಲಿ ಶ್ರೀಶಂಕರರು ತಿಳಿಸಿದ್ದಾರೆ. ಆತ್ಮಜ್ಞಾನವು ಬೆಳಕಾದರೆ, ಅಧ್ಯಾಸವು ಕತ್ತಲೆಯಂತಿದೆ. ಬೆಳಕಿನಿಂದಲೇ ಕತ್ತಲೆಯು ದೂರವಾಗುವಂತೆ, <strong>ಬ್ರಹ್ಮಜ್ಞಾನದಿಂದಲೇ ಅಧ್ಯಾಸರೂಪವಾದ ಅವಿದ್ಯೆಯು ದೂರವಾಗುತ್ತದೆ</strong> ಎಂದೂ ಶ್ರೀಶಂಕರರು ಈ <strong>ಅಧ್ಯಾಸಭಾಷ್ಯ</strong>ದಲ್ಲಿ ತಿಳಿಸಿದ್ದಾರೆ. ಆತ್ಮಜ್ಞಾನವೂ ಹಾಗೂ ಅಧ್ಯಾಸವೂ ಮನಸ್ಸಿನ ಪ್ರತ್ಯಯಗಳೇ ಆಗಿರುತ್ತವೆ. ಬ್ರಹ್ಮಾತ್ಮಜ್ಞಾನದಿಂದ ಉಂಟಾಗುವ ಫಲವೆಂದರೆ ಜೀವನ್ಮುಕ್ತಿ.</p>
    <p class="text-center"><strong>ಅವಿದ್ಯೆಯೆಂದರೆ ಆತ್ಮಾನಾತ್ಮರುಗಳ ಪರಸ್ಪರಾಧ್ಯಾಸವೇ.</strong></p>
  </section>	
  <section class="level1 numbered" epub:type="chapter" role="doc-chapter" id="id-4">
    <h1 class="level1-title" epub:type="title"><span class="num">4.</span>ಅಧ್ಯಾಸಭಾಷ್ಯದಲ್ಲಿನ ಹತ್ತು ಸಂದೇಶಗಳು</h1>
    <p>ಶ್ರೀಶಂಕರರ ಅಸಾಧಾರಣ ವ್ಯಕ್ತಿತ್ವವನ್ನೂ ಪಾಂಡಿತ್ಯವನ್ನೂ ಅರಿಯಬೇಕಾದರೆ ಮುಮುಕ್ಷುಗಳು <strong>ಅಧ್ಯಾಸಭಾಷ್ಯ</strong>ವನ್ನು ಅಧ್ಯಯನಮಾಡಲೇಬೇಕು. ಹೆಸರಿಗೆ ತಕ್ಕಂತೆ ಈ <strong>ಅಧ್ಯಾಸಭಾಷ್ಯ</strong>ವು ಅಧ್ಯಾಸದ ಬಗ್ಗೆ ಸಂಪೂರ್ಣವಿಷಯಗಳನ್ನು ನಮಗೆ ವಿಸ್ತಾರವಾಗಿ ತಿಳಿಸುತ್ತದೆ. ಅಧ್ಯಾಸಭಾಷ್ಯದಲ್ಲಿ ಶ್ರೀಶಂಕರರು ಹೇಳಿರುವ ಹತ್ತು ವಿಷಯಗಳನ್ನು ನಾನಿಲ್ಲಿ ಸಂಕ್ಷೇಪವಾಗಿ ತಿಳಿಸುತ್ತೇನೆ:</p>
    <p> ೧.<strong>ಅಧ್ಯಾಸ</strong>ವೆಂದರೆ ಭ್ರಾಂತಿಜ್ಞಾನವು. ಅನಾತ್ಮವಾದ ದೇಹಾದಿಗಳನ್ನು ತಾನೆಂದು ತಪ್ಪಾಗಿ ತಿಳಿಯುವುದಕ್ಕೇ <strong>ಅಧ್ಯಾಸ</strong> ಎಂದು ಹೆಸರು.</p>
    <p> ೨. ಅಧ್ಯಾಸವು ಮಿಥ್ಯಾಜ್ಞಾನಸ್ವರೂಪವಾಗಿರುತ್ತದೆ. ಸತ್ಯಮಿಥ್ಯಾವಸ್ತುಗಳನ್ನು ವಿಂಗಡಿಸಿ ತಿಳಿಯದೇ ಇರುವುದರಿಂದಲೇ ಅಧ್ಯಾಸವು ತೋರುತ್ತಿದೆ.</p>
    <p> ೩.ಅಧ್ಯಾಸಕ್ಕೇ ಅವಿದ್ಯಾ, ಅಜ್ಞಾನ, ಭ್ರಾಂತಿಜ್ಞಾನ—ಎಂದೆಲ್ಲಾ ಹೆಸರುಗಳು. ಅಧ್ಯಾಸಕ್ಕೆ ವಿರುದ್ಧವಾದದ್ದು ವಿದ್ಯಾ ಅಥವಾ ಜ್ಞಾನ.</p>
    <p> ೪.ಅಧ್ಯಾಸದಿಂದ ತೋರುವ ಯಾವುದೇ ಪದಾರ್ಥವು ಸತ್ಯವಲ್ಲ. ಅಧ್ಯಾಸದಿಂದ ವಸ್ತುವಿನಲ್ಲಿ ಯಾವ ಗುಣವಾಗಲೀ ದೋಷವಾಗಲೀ ಉಂಟಾಗದು. ಏಕೆಂದರೆ ಅಧ್ಯಾಸವೆಂದರೆ ಭ್ರಾಂತಿಜ್ಞಾನ.</p>
    <p> ೫.ಲೌಕಿಕ, ವೈದಿಕ ಹಾಗೂ ವೇದಾಂತದ ಎಲ್ಲಾ ವ್ಯವಹಾರಗಳೂ ಅಧ್ಯಾಸದಿಂದಲೇ ತೋರುತ್ತಿವೆ. ವಿಧಿ ಪ್ರತಿಷೇಧ ಮೋಕ್ಷಶಾಸ್ತ್ರಗಳೂ ಅಧ್ಯಾಸಪುರಸ್ಸರವಾಗಿವೆ. ವ್ಯವಹಾರಗಳಿಗೆಲ್ಲ ಅಧ್ಯಾಸವೇ ಕಾರಣ.</p>
    <p> ೬.ಲೌಕಿಕವಿದ್ಯೆಯಲ್ಲಿ ಎಷ್ಟೇ ವಿದ್ವಾಂಸರಾಗಿದ್ದರೂ ಅಂಥವರಿಗೂ ಅಧ್ಯಾಸವು ಇದ್ದೇ ಇರುತ್ತದೆ. ಪಶುಗಳಿಗೂ ಪಂಡಿತರುಗಳಿಗೂ ಇದು ಸಮಾನವಾಗಿರುತ್ತದೆ. ನಾನು, ನನ್ನದೆಂಬ ಬುದ್ಧಿಯೇ ಅಧ್ಯಾಸವು.</p>
    <p> ೭.ಪೂರ್ವಮೀಮಾಂಸಾದರ್ಶನದ ಶಾಸ್ತ್ರೀಯವ್ಯವಹಾರಗಳೂ ಅಧ್ಯಾಸದಿಂದಲೇ ಪ್ರವೃತ್ತವಾಗಿರುತ್ತವೆ. ವರ್ಣಾಶ್ರಮಾದಿಜ್ಞಾನವೂ ಆಧ್ಯಾಸಿಕವೇ.</p>
    <p> ೮. ಅನಾತ್ಮಗಳಾದ ಪತ್ನೀಪುತ್ರಾದಿಗಳನ್ನೂ, ದೇಹೇಂದ್ರಿಯಾದಿಗಳನ್ನೂ ನಾನು ನನ್ನದೆಂದು ತಿಳಿಯುವುದೆಲ್ಲವೂ ಅಧ್ಯಾಸವೇ ಆಗಿರುತ್ತದೆ.</p>
    <p> ೯. ಅಧ್ಯಾಸವೂ ಅನರ್ಥಗಳೂ ಸಕಲಲೋಕಪ್ರತ್ಯಕ್ಷವಾಗಿರುತ್ತವೆ. ಅಧ್ಯಾಸವು ಅವಿಚಾರಸಿದ್ಧವಾಗಿದ್ದು, ಅನಾದಿಯೂ ಅನಂತವೂ ಆಗಿರುತ್ತದೆ.</p>
    <p>೧೦. ಬ್ರಹ್ಮಾತ್ಮೈಕತ್ವಜ್ಞಾನದಿಂದ ಮಾತ್ರವೇ ಈ ಅಧ್ಯಾಸವು ನಾಶವಾಗಿ, ಅನಂತರ ಬಂಧವು ನಿವೃತ್ತಿಯಾಗಿ, ಮುಕ್ತಿಯು ಉಂಟಾಗುತ್ತದೆ.</p>
    <p class="text-center"><strong>ಅಧ್ಯಾಸನಿವೃತ್ತಿಯೇ ಮೋಕ್ಷವು.</strong></p>
  </section>	
  <section class="level1 numbered" epub:type="chapter" role="doc-chapter" id="id-5">
    <h1 class="level1-title" epub:type="title"><span class="num">5.</span>ಓಮ್॥ ಅಥಾತೋ ಬ್ರಹ್ಮಜಿಜ್ಞಾಸಾ</h1>
    <p><strong>ಓಮ್॥ ಅಥಾತೋ ಬ್ರಹ್ಮಜಿಜ್ಞಾಸಾ</strong>: ಇದು ವೇದಾಂತಮೀಮಾಂಸಾದರ್ಶನದ ಪ್ರಥಮ ಸೂತ್ರ. <strong>ಅಥ, ಅತಃ, ಬ್ರಹ್ಮಜಿಜ್ಞಾಸಾ</strong> ಎಂದು ಪದಚ್ಛೇದ.</p>
    <p><strong>ಅಥ:</strong> ಎಂದರೆ ಸಾಧನಚತುಷ್ಟಯಗಳನ್ನು ಸಂಪಾದಿಸಿಕೊಂಡ ಅನಂತರ ಎಂದರ್ಥ. ನಿತ್ಯಾನಿತ್ಯವಸ್ತುವಿವೇಕ, ಇಹಾಮುತ್ರಾರ್ಥಭೋಗವಿರಾಗ, ಶಮ ದಮ ಉಪರತಿ ತಿತಿಕ್ಷಾ ಶ್ರದ್ಧಾ ಸಮಾಧಾನಗಳು, ಮುಮುಕ್ಷುತ್ವಗಳೆಂಬ ನಾಲ್ಕು ಸಾಧನಸಂಪತ್ತನ್ನು ಅಳವಡಿಸಿಕೊಂಡ ಬಳಿಕ ಎಂದರ್ಥ.</p>
    <p><strong>ಅತಃ:</strong> ಎಂದರೆ ಆದ್ದರಿಂದ. ಕರ್ಮೋಪಾಸನೆಗಳಿಂದ ದೊರಕಬಹುದಾದ ಫಲಗಳೆಲ್ಲವೂ ಅನಿತ್ಯವಾದ್ದರಿಂದಲೂ, ಬ್ರಹ್ಮಜ್ಞಾನದಿಂದ ಮಾತ್ರವೇ ನಿತ್ಯವಾದ ಮೋಕ್ಷವು ದೊರಕುತ್ತದೆಯಾದ್ದರಿಂದಲೂ; ಹೀಗೆಂದು ವೇದ ವೇದಾಂತ ಶಾಸ್ತ್ರಗಳೇ ಸುಸ್ಪಷ್ಟವಾಗಿ ಹೇಳುತ್ತಿರುವುದರಿಂದ.</p>
    <p><strong>ಬ್ರಹ್ಮಜಿಜ್ಞಾಸಾ:</strong> ಮುಮುಕ್ಷುಸಾಧಕನು ಪರಬ್ರಹ್ಮವನ್ನೇ ಕುರಿತು ವಿಚಾರ ಮಾಡಬೇಕು. ವೇದಾಂತಗಳಲ್ಲಿ ಉಪದೇಶಿಸಿರುವಂತೆ ಪರಬ್ರಹ್ಮವನ್ನು ತನ್ನ ಸ್ವರೂಪವೇ ಎಂದು ವಿವೇಕಿಯಾದ ಮುಮುಕ್ಷುವು ತಿಳಿದುಕೊಳ್ಳಬೇಕು. ಬ್ರಹ್ಮಜ್ಞಾನದಿಂದಲೇ ದೇಹಾಧ್ಯಾಸರೂಪವಾದ ಅವಿದ್ಯೆಯು ನಾಶವಾಗಿ, ಅನಂತರ ಅದರಿಂದ ಮುಕ್ತಿಯು ದೊರಕಿಬಿಡುತ್ತದೆ.</p>
    <p><strong>ತಾತ್ಪರ್ಯ:</strong> ಶಾರೀರಕಮೀಮಾಂಸಾದರ್ಶನದಲ್ಲಿ ಶಾರೀರನ ನಿಜಸ್ವರೂಪವನ್ನು ತಿಳಿಸಿದೆ. ಶಾರೀರನು ಪರಮಾರ್ಥವಾಗಿ ಅಸಂಸಾರಿಯಾದ ಬ್ರಹ್ಮವೇ ಆಗಿದ್ದಾನೆ. ಇದನ್ನು ತಿಳಿದರೆ ಅದಕ್ಕೇ <strong>ಬ್ರಹ್ಮಜ್ಞಾನ</strong> ಎಂದು ಹೆಸರು. ಅಧ್ಯಾತ್ಮಸಾಧಕರುಗಳು ಸಾಧನಚತುಷ್ಟಯಸಂಪನ್ನರಾಗಿ, ಅನಿತ್ಯಫಲಗಳಿಂದ ಸಂಪೂರ್ಣವಾಗಿ ವಿರಕ್ತರಾಗಿ, ಅನಂತರ ವೇದಾಂತಗಳಲ್ಲಿ ತಿಳಿಸಿರುವಂಥ ಬ್ರಹ್ಮವನ್ನೇ ತಮ್ಮ ನಿಜಸ್ವರೂಪವೆಂದು ತಿಳಿದರೆ ಅಂಥವರು ಬಂಧನದಿಂದ ಮುಕ್ತರಾಗುತ್ತಾರೆ.ಪರಬ್ರಹ್ಮದ ಸ್ವರೂಪವನ್ನು ವೇದಾಂತಗಳಲ್ಲಿ ತಿಳಿಸಿರುತ್ತಾರೆ. ಪರಬ್ರಹ್ಮವು ಸಚ್ಚಿದಾನಂದಸ್ವರೂಪವೂ ಅಜ ಅಜರ ಅಮೃತ ಅಭಯಸ್ವರೂಪವೂ ಆಗಿ ಸಕಲ ಜೀವರುಗಳಿಗೆ ಪ್ರತ್ಯಗಾತ್ಮವೂ ಆಗಿರುತ್ತದೆ. ಇಂಥ ಪರಬ್ರಹ್ಮವನ್ನು ಸಕಲ ಮಾನವರೂ ಅರಿಯಬೇಕು ಎಂಬುದೇ ಸಕಲವೇದಾಂತಗಳ ಉದ್ದೇಶವು. ಇದನ್ನರಿಯಲು ಸಾಧನಚತುಷ್ಟಯಗಳು ಅವಶ್ಯವಾಗಿಬೇಕು. ಸಾಧನಚತುಷ್ಟಯ ಸಂಪನ್ನರಾಗದೇ ಹೋದರೆ ಅಂಥವರಿಗೆ ಬ್ರಹ್ಮಜ್ಞಾನವು ಉಂಟಾಗುವುದಿಲ್ಲ.</p>
    <p class="text-center"><strong>ಮುಮುಕ್ಷುಗಳು ವಿವೇಕವೈರಾಗ್ಯಸಂಪನ್ನರಾಗಿರಬೇಕು.</strong></p>
  </section>	
  <section class="level1 numbered" epub:type="chapter" role="doc-chapter" id="id-6">
    <h1 class="level1-title" epub:type="title"><span class="num">6.</span>ಓಮ್॥ ಜನ್ಮಾದ್ಯಸ್ಯ ಯತಃ</h1>
    <p><strong>ಓಮ್॥ ಜನ್ಮಾದ್ಯಸ್ಯ ಯತಃ:</strong> ಇದು ಬ್ರಹ್ಮಸೂತ್ರದರ್ಶನದಲ್ಲಿ ದ್ವಿತೀಯ ಸೂತ್ರ. <strong>ಜನ್ಮಾದಿ ಅಸ್ಯ ಯತಃ</strong> ಎಂದು ಪದಚ್ಛೇದ. ಈ ಸೂತ್ರದಲ್ಲಿ ಮೂರು ಪದಗಳಿವೆ. <strong>ಅಸ್ಯ ಜಗತಃ ಜನ್ಮಾದಿ ಯತಃ ತದ್ ಬ್ರಹ್ಮ</strong> ಎಂದು ಅನ್ವಯವನ್ನು ಮಾಡಿಕೊಳ್ಳಬೇಕು.</p>
    <p><strong>ಅಸ್ಯ ಜಗತಃ:</strong> ಈ ಜಗತ್ತಿನ, ಎಂದರೆ ನಾಮರೂಪಗಳಿಂದ ಹರಡಿಕೊಂಡಿರುವ ಈ ಸಮಸ್ತ ಜಗತ್ತಿನ ಎಂದರ್ಥ.</p>
    <p><strong>ಜನ್ಮಾದಿ:</strong> ಜನ್ಮ ಮುಂತಾದವುಗಳು. ಜನ್ಮ ಸ್ಥಿತಿ ನಾಶಗಳು: ಜಗತ್ತಿನ ಉತ್ಪತ್ತಿ , ಸ್ಥಿತಿ ಮತ್ತು ಲಯಗಳು ಎಂದು ತಿಳಿಯಬೇಕು.</p>
    <p><strong>ಯತಃ:</strong> ಯಾವುದರಿಂದ ಉಂಟಾಗುತ್ತಿವೆಯೋ.</p>
    <p><strong>ತದ್ ಬ್ರಹ್ಮ:</strong> ಅದನ್ನು ಬ್ರಹ್ಮವೆಂದು ತಿಳಿಯಬೇಕು.</p>
    <p><strong>ತಾತ್ಪರ್ಯಾಥರ್:</strong> ಆಧ್ಯಾತ್ಮಿಕ, ಆಧಿಭೌತಿಕ ಹಾಗೂ ಆಧಿದೈವಿಕವಾಗಿ ನಾಮರೂಪಾತ್ಮಕವಾಗಿ ತೋರುತ್ತಿರುವ ಈ ವಿಶ್ವಕ್ಕೆ ಕಾರಣವಾಗಿರುವ ತತ್ತ್ವಕ್ಕೇ ವೇದಾಂತದಲ್ಲಿ <strong>ಬ್ರಹ್ಮ</strong> ಎಂದು ಹೆಸರು. ಈ ಸಮಸ್ತ ಜಗತ್ತಿನ ಉತ್ಪತ್ತಿ ಸ್ಥಿತಿ ಲಯಗಳಿಗೆ ಕಾರಣವಾದ ಪರಬ್ರಹ್ಮವೇ ವೇದಾಂತಪ್ರತಿಪಾದ್ಯವಾದ ಪರತತ್ತ್ವ. ಇದನ್ನು ತಿಳಿದವನೇ ಬ್ರಹ್ಮಜ್ಞಾನಿಯೆನಿಸುತ್ತಾನೆ.</p>
    <p>ಈ ಜಗತ್ತು ಎಂದರೆ ಅನೇಕ ಕರ್ತೃ ಭೋಕ್ತೃಗಳಿಂದೊಡಗೂಡಿರುವ, ದೇಶಕಾಲಗಳಿಂದೊಡಗೂಡಿರುವ, ಇಡೀ ಎಚ್ಚರರೂಪವಾದ ದ್ವೈತಪ್ರಪಂಚ. ಇದಕ್ಕೇ ಪ್ರಪಂಚ, ವಿಶ್ವ ಎಂದೆಲ್ಲಾ ಹೆಸರುಗಳು. ಇಂಥ ಜಗತ್ತಿನಲ್ಲಿ ಸೇರದಿರುವ ವಸ್ತುಗಳೇ ಇಲ್ಲ. <strong>ಜಗತ್</strong> ಎಂದರೆ<strong> ಜಾ</strong>ಯತೇ, <strong>ಗ</strong>ಚ್ಛತಿ, <strong>ತಿ</strong>ಷ್ಠತಿ ಇತಿ <strong>ಜಗತ್</strong>. ಇಂಥ ಜಗತ್ತಿಗೆ ಯಾವುದು ತಾನೇ ಉಪಾದಾನಕಾರಣವೂ ನಿಮಿತ್ತಕಾರಣವೂ ಆಗಿದೆಯೋ, ಅದಕ್ಕೇ <strong>ಬ್ರಹ್ಮ</strong> ಎಂದು ಹೆಸರು. ಇದು ಸತ್ಯಜ್ಞಾನಾನಂತಸ್ವರೂಪವೂ, ಅಜ, ಅಜರ, ಅಮೃತ, ಅಭಯಸ್ವರೂಪವೂ ಆಗಿದ್ದು , ಎಲ್ಲಾ ಜೀವರುಗಳಿಗೂ ಪ್ರತ್ಯಗಾತ್ಮನೇ ಆಗಿರುತ್ತದೆ. ವೇದಾಂತಗಳಲ್ಲಿ ಉಪದಿಷ್ಟ ವಾಗಿರುವ ಪರಬ್ರಹ್ಮವು ಸಾಕಾರವಾದ ಒಬ್ಬ ದೇವತೆಯಲ್ಲ ; ಇಂದ್ರ, ಮಿತ್ರ, ವರುಣ, ಅರ್ಯಮಾ, ಶಿವ, ವಿಷ್ಣು , ಗಣೇಶ, ಸುಬ್ರಹ್ಮಣ್ಯ—ಇತ್ಯಾದಿ ಸಕಲ ದೇವತೆಗಳಿಗೂ ಪರಮಾರ್ಥಸ್ವರೂಪವಾದ ತತ್ತ್ವವೇ ಪರಬ್ರಹ್ಮ. ಇದನ್ನೇ ಜಗತ್ಕಾರಣವೆಂದು ವೇದಾಂತಗಳು ಹೇಳುತ್ತಿವೆ.</p>
    <p class="text-center"><strong>ಇಡೀ ಜಗತ್ತಿಗೆ ಕಾರಣವಾದದ್ದೇ ಪರಬ್ರಹ್ಮವು.</strong></p>
  </section>	
  <section class="level1 numbered" epub:type="chapter" role="doc-chapter" id="id-7">
    <h1 class="level1-title" epub:type="title"><span class="num">7.</span> ಓಮ್॥ ಶಾಸ್ತ್ರಯೋನಿತ್ವಾತ್</h1>
    <p><strong>ಓಮ್॥</strong><strong>ಶಾಸ್ತ್ರಯೋನಿತ್ವಾತ್:</strong> ಇದು ವೇದಾಂತಮೀಮಾಂಸಾದರ್ಶನದಲ್ಲಿ ಮೂರನೆಯ ಸೂತ್ರ. ಇದು <strong>ಏಕಪದಾತ್ಮಕಂ ಸೂತ್ರಂ. ಶಾಸ್ತ್ರಯೋನಿತ್ವಾತ್</strong> ಎಂದು ಒಂದೇ ಪದ. ಈ ಸೂತ್ರಕ್ಕೆ ಶ್ರೀಶಂಕರರು ಎರಡು ರೀತಿಯಲ್ಲಿ ಅರ್ಥವನ್ನು ಮಾಡಿರುತ್ತಾರೆ:</p>
    <p><strong>ಶಾಸ್ತ್ರಯೋನಿತ್ವಾತ್: ಮಹತಃ ಋಗ್ವೇದಾದೇಃ ಶಾಸ್ತ್ರಸ್ಯ ಯೋನಿಃ ಕಾರಣಂ ಬ್ರಹ್ಮ ಇತಿ ಶಾಸ್ತ್ರಯೋನಿಃ ; ತಸ್ಯ ಶಾಸ್ತ್ರಯೋನೇಃ ಭಾವಃ ಶಾಸ್ತ್ರಯೋನಿತ್ವಂ ; ತಸ್ಮಾತ್ ಶಾಸ್ತ್ರಯೋನಿತ್ವಾತ್</strong>. ಮಹತ್ತಾಗಿರುವ ಋಗ್ವೇದಾದಿ ಶಾಸ್ತ್ರಕ್ಕೆ ಕಾರಣವಾಗಿರುವುದರಿಂದ. ಸರ್ವಜ್ಞಕಲ್ಪವಾಗಿರುವ ಋಗ್ವೇದಾದಿಶಾಸ್ತ್ರಗಳಿಗೇ ಬ್ರಹ್ಮವು ಕಾರಣವಾಗಿರುತ್ತದೆ. ಹೀಗಾಗಿ ಬ್ರಹ್ಮವು ಸರ್ವಜ್ಞಸ್ವರೂಪವೇ ಆಗಿರುತ್ತದೆ. ಸೂತ್ರಕ್ಕೆ ಇದು ಮೊದಲನೆಯ ಅರ್ಥ.</p>
    <p>ಈಗ, ಇದೇ ಸೂತ್ರಕ್ಕೆ ಎರಡನೆಯ ಅರ್ಥವನ್ನು ನೋಡೋಣ:</p>
    <p><strong>ಶಾಸ್ತ್ರಯೋನಿತ್ವಾತ್: ಶಾಸ್ತ್ರಮೇವ ಯೋನಿಃ ಪ್ರಮಾಣಂ ಯಸ್ಯ ಬ್ರಹ್ಮಣಃ ತತ್ ಶಾಸ್ತ್ರಯೋನಿ,  ತಸ್ಯ ಭಾವಃ ಶಾಸ್ತ್ರಯೋನಿತ್ವಂ, ತಸ್ಮಾತ್ ಶಾಸ್ತ್ರಯೋನಿತ್ವಾತ್।</strong> ಶಾಸ್ತ್ರವೇ ಯಾವುದಕ್ಕೆ ಯೋನಿಯೋ ಎಂದರೆ ಪ್ರಮಾಣವೋ ಅದು ಶಾಸ್ತ್ರಯೋನಿ. ಶಾಸ್ತ್ರವನ್ನೇ ಪ್ರಮಾಣವನ್ನಾಗಿ ಉಳ್ಳದ್ದು ಬ್ರಹ್ಮವು. ಎಂದರೆ ಶಾಸ್ತ್ರಗಳಿಂದಲೇ ನಮಗೆ ಪರಬ್ರಹ್ಮದ ಸ್ವರೂಪವು ತಿಳಿಯಬೇಕಾಗಿದೆ ಎಂದರ್ಥ. <strong>ಶಾಸ್ತ್ರಾದೇವ ಪ್ರಮಾಣಾತ್ ಜಗತೋ ಜನ್ಮಾದಿಕಾರಣಂ ಬ್ರಹ್ಮ ಅಧಿಗಮ್ಯತೇ ಇತ್ಯಭಿಪ್ರಾಯಃ</strong>, ಎಂದು ಶ್ರೀಶಂಕರರ ಭಾಷ್ಯ.</p>
    <p><strong>ತಾತ್ಪರ್ಯಾಥರ್:</strong> ಋಗ್ವೇದಾದಿ ಸಕಲ ಶಾಸ್ತ್ರಗಳೂ ಪರಮಾತ್ಮನಿಂದಲೇ ಹೊರಹೊಮ್ಮಿರುತ್ತವೆ. ಋಗ್ವೇದಾದಿಗಳಲ್ಲಿ ಸಕಲ ವಿಷಯಗಳೂ ತಿಳಿಸಲ್ಪಟ್ಟಿರುತ್ತವೆ. ಹೀಗಾಗಿ ವೇದಗಳು ಸರ್ವಜ್ಞಕಲ್ಪ. ಇನ್ನು, <strong>ಅಸ್ಯ ಮಹತೋ ಭೂತಸ್ಯ ನಿಃಶ್ವಸಿತಂ ಯದೇತದ್ ಋಗ್ವೇದೋ ಯಜುರ್ವೇದಃ ಸಾಮವೇದೋ ಅಥರ್ವವೇದಃ</strong> ಎಂದು ಬೃಹದಾರಣ್ಯಕಶ್ರುತಿಯು ಇದನ್ನೇ ಸಾರುತ್ತಿದೆ. ಇದಕ್ಕೂ ಕಾರಣವಾದ ಪರಬ್ರಹ್ಮವಾದರೋ ಸರ್ವಜ್ಞವೇ ಆಗಿರಬೇಕಲ್ಲವೇ? ವೇದವೇದಾಂತಶಾಸ್ತ್ರಗಳಿಂದಲೇ ಮಾನವರಿಗೆ ಪರಬ್ರಹ್ಮದ ಪರಮಾರ್ಥಸ್ವರೂಪವು ತಿಳಿಯಬೇಕೇ ಹೊರತು ಪ್ರತ್ಯಕ್ಷಾದಿಪ್ರಮಾಣಗಳಿಂದ ಅಲ್ಲ. ಆದ್ದರಿಂದ ಜಿಜ್ಞಾಸುಗಳು ವೇದವೇದಾಂತಗಳ ಮೂಲಕವೇ ಪರಬ್ರಹ್ಮ ಸ್ವರೂಪವನ್ನು ತಿಳಿಯಲು ಪ್ರಯತ್ನಿಸಬೇಕೇ ಹೊರತು ಅನುಮಾನಪ್ರಮಾಣದಿಂದಲ್ಲ.</p>
    <p class="text-center"><strong>ಜಿಜ್ಞಾಸುಗಳು ವೇದಾಂತಗಳನ್ನೇ ಅಧ್ಯಯನಮಾಡಬೇಕು.</strong></p>
  </section>	
  <section class="level1 numbered" epub:type="chapter" role="doc-chapter" id="id-8">
    <h1 class="level1-title" epub:type="title"><span class="num">8.</span> ಓಮ್॥ ತತ್ತು ಸಮನ್ವಯಾತ್</h1>
    <p><strong>ಓಮ್॥ ತತ್ತು ಸಮನ್ವಯಾತ್:</strong> ಬ್ರಹ್ಮಸೂತ್ರಗಳಲ್ಲಿ ಇದು ನಾಲ್ಕನೆಯ ಸೂತ್ರ. ಇದೊಂದು ಅದ್ಭುತ ಸೂತ್ರ. ಈ ಸೂತ್ರಕ್ಕೆ ಶ್ರೀಶಂಕರರು ವಿಸ್ತಾರವಾಗಿ ಭಾಷ್ಯವನ್ನು ಬರೆದಿದ್ದಾರೆ. ಇದನ್ನೇ ಈ ಮುಂದೆ ವಿಸ್ತಾರವಾಗಿ ತಿಳಿಸಲಾಗಿದೆ. ಈ ಸೂತ್ರದಿಂದಲೇ <strong>ಬ್ರಹ್ಮಸೂತ್ರದರ್ಶನದ</strong> ಒಂದನೆಯ ಸಮಗ್ರ ಅಧ್ಯಾಯಕ್ಕೆ <strong>ಸಮನ್ವಯಾಧ್ಯಾಯ</strong> ಎಂಬ ಹೆಸರು ಬಂದಿರುತ್ತದೆ. ಈ ಸೂತ್ರದ ಭಾಷ್ಯದಲ್ಲಿಯೇ ಶ್ರೀಶಂಕರರು ಅದ್ವೈತವೇದಾಂತದರ್ಶನದ ರಹಸ್ಯಗಳನ್ನೆಲ್ಲ ಬಿಡಿಬಿಡಿಯಾಗಿ ಸುಂದರವಾಗಿ ತಿಳಿಸಿರುತ್ತಾರೆ.</p>
    <p><strong>ಓಮ್॥</strong><strong>ತತ್ತು ಸಮನ್ವಯಾತ್: ತತ್ತು ಸಮನ್ವಯಾತ್</strong> ಎಂದು ಪದಚ್ಛೇದ.</p>
    <p><strong>ತ್ರಿಪದಾತ್ಮಕಂ ಸೂತ್ರಂ. ತು, ತತ್ ಬ್ರಹ್ಮ ; ಸಮನ್ವಯಾತ್</strong>—ಅನ್ವಯಪಾಠ.</p>
    <p><strong>ತು</strong> ಎಂದರೆ ಪೂರ್ವಪಕ್ಷದ ವಾದವು ಸರಿಯಲ್ಲ ಎಂದರ್ಥ.</p>
    <p><strong>ತತ್ ಬ್ರಹ್ಮ:</strong> ಜಗತ್ಕಾರಣವಾದ ಸರ್ವಜ್ಞವೂ ಸರ್ವಶಕ್ತವೂ ಆಗಿರುವ ಆ ಬ್ರಹ್ಮವು ವೇದಾಂತಗಳಲ್ಲಿ ಪರಮತಾತ್ಪರ್ಯದಿಂದ ಪ್ರತಿಪಾದಿತವಾಗಿರುತ್ತದೆ.</p>
    <p><strong>ಸಮನ್ವಯಾತ್:</strong> ಏಕೆಂದರೆ ಎಲ್ಲಾ ವೇದಾಂತವಾಕ್ಯಗಳೂ ಈ ಪರಬ್ರಹ್ಮವನ್ನು ಪ್ರತಿಪಾದನೆಮಾಡುವುದರಲ್ಲಿಯೇ ತಾತ್ಪರ್ಯವುಳ್ಳವುಗಳಾಗಿರುತ್ತವೆ.</p>
    <p><strong>ಸರ್ವೇಷು ಹಿ ವೇದಾಂತೇಷು ವಾಕ್ಯಾನಿ ತಾತ್ಪರ್ಯೇಣ ಏತಸ್ಯಾರ್ಥಸ್ಯ ಪ್ರತಿಪಾದಕತ್ವೇನ ಸಮನುಗತಾನಿ</strong> ಎಂದು ಶ್ರೀಶಂಕರರ ಭಾಷ್ಯವಾಕ್ಯ. ನಾಲ್ಕೂ ವೇದಗಳ, ಹಾಗೂ ಸಕಲ ವೇದಾಂತಗಳ ಸಕಲ ವಾಕ್ಯಗಳೂ ಪರಬ್ರಹ್ಮವನ್ನೇ ಪರಮತಾತ್ಪರ್ಯದಿಂದ ಉಪದೇಶಿಸುತ್ತಿವೆ.</p>
    <p><strong>ತಾತ್ಪರ್ಯಾಥರ್:</strong> ವೇದಾಂತವಾಕ್ಯಗಳಿಗೆ ಪರಬ್ರಹ್ಮವನ್ನು ಉಪದೇಶಿಸು ವುದರಲ್ಲಿಯೇ ತಾತ್ಪರ್ಯವೇ ಹೊರತು ಕರ್ಮೋಪಾಸನೆಗಳನ್ನು ವಿಧಾನಮಾಡುವುದರಲ್ಲಿ ಅಲ್ಲ. ಬ್ರಹ್ಮಜ್ಞಾನದಿಂದಲೇ ಅವಿದ್ಯಾನಾಶ, ಅವಿದ್ಯಾನಾಶದಿಂದಲೇ ಮೋಕ್ಷಪ್ರಾಪ್ತಿ. ಹೇಯೋಪಾದೇಯರಹಿತವಾದ ಪರಬ್ರಹ್ಮವೇ ಸಕಲಜೀವರುಗಳ ಪರಮಾರ್ಥಸ್ವರೂಪವಾಗಿರುತ್ತದೆ. ಇದನ್ನು ತಿಳಿದವನೇ ಆತ್ಮಜ್ಞಾನಿ ಅಥವಾ ಬ್ರಹ್ಮಜ್ಞಾನಿ ಎನಿಸುತ್ತಾನೆ. ಆತ್ಮಜ್ಞಾನದಿಂದಲೇ ಪರಮಪುರುಷಾರ್ಥಸಿದ್ಧಿಯು ಉಂಟಾಗುತ್ತದೆ. ಇದೇ ಸಕಲವೇದಾಂತಗಳ ಸಂದೇಶವು. ಕೃತಕೃತ್ಯನಾದ ಆತ್ಮಜ್ಞಾನಿಗೆ ಪುಣ್ಯಪಾಪಕರ್ಮಗಳ ಸಂಬಂಧವು ಇರುವುದಿಲ್ಲ. ಆದ್ದರಿಂದಲೇ ಬ್ರಹ್ಮಜ್ಞಾನಿಗೆ ದೇಹಾಂತರವಾಗಲೀ ಜನ್ಮಾಂತರವಾಗಲೀ ಇಲ್ಲ.</p>
    <p class="text-center">ಬ್ರಹ್ಮಾತ್ಮಜ್ಞಾನದಿಂದಲೇ ಮುಕ್ತಿಯು ದೊರಕುತ್ತದೆ.</p>
  </section>	
  <section class="level1 numbered" epub:type="chapter" role="doc-chapter" id="id-9">
    <h1 class="level1-title" epub:type="title"><span class="num">9.</span> ವೇದಾಂತಸಮನ್ವಯ</h1>
    <p class="verse">ಸರ್ವಾಣಿ ವೇದಾಂತವಾಕ್ಯಾನಿ ಬ್ರಹ್ಮಣಿ ತಾತ್ಪರ್ಯೇಣ ಸಮನ್ವಿತಾನಿ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ವೇದಾಂತವಾಕ್ಯಗಳು ತಾತ್ಪರ್ಯದಿಂದ ಬ್ರಹ್ಮದಲ್ಲಿಯೇ ಸಮನ್ವಿತವಾಗಿರುತ್ತವೆ.</em></p>
    <p>ವೇದಗಳ ಅಂತಗಳೇ ವೇದಾಂತಗಳು, ಅಂದರೆ ಉಪನಿಷತ್ತುಗಳು; ವೇದಾಂತಗಳ ವಾಕ್ಯಗಳೆಂದರೆ ಉಪನಿಷತ್ತುಗಳ ಮಂತ್ರಗಳು; ಇವುಗಳು ಪರಬ್ರಹ್ಮವನ್ನೇ ತಿಳಿಸುತ್ತಾ ಪರಬ್ರಹ್ಮದಲ್ಲಿಯೇ ತಾತ್ಪರ್ಯವುಳ್ಳವುಗಳಾಗಿರುತ್ತವೆ. ಇದಕ್ಕೆ ಉದಾಹರಣೆಯಾಗಿ ಶ್ರೀಶಂಕರರು ನಾಲ್ಕು ವೇದಗಳ ವೇದಾಂತಗಳಿಂದ ನಾಲ್ಕು ಮಂತ್ರಗಳನ್ನು ಉದಾಹರಿಸಿರುತ್ತಾರೆ :</p>
    <p class="verse">ಋಗ್ವೇದದಿಂದ: ಆತ್ಮಾ ವಾ ಇದಮೇಕ ಏವಾಗ್ರ ಆಸೀತ್।</p>
    <p class="text-right">ಋಗ್ವೇದೀಯಾ ಐತರೇಯೋಪನಿಷತ್ ೧-೧-೧</p>
    <p><em>ಈ ಜಗತ್ತು ಮೊದಲಿಗೆ ಆತ್ಮನೊಬ್ಬನೇ ಆಗಿತ್ತು ಎಂದು ಈ ಶ್ರುತಿಯು ಆತ್ಮನನ್ನೇ ಕುರಿತು ಪರಮತಾತ್ಪರ್ಯದಿಂದ ಉಪದೇಶಿಸುತ್ತದೆ.</em></p>
    <p class="verse">ಯಜುರ್ವೇದದಿಂದ: ತದೇತದ್ ಬ್ರಹ್ಮ ಅಪೂರ್ವಮನಪರಮನಂತರ ಮಬಾಹ್ಯಮ್ ಅಯಮಾತ್ಮಾ ಬ್ರಹ್ಮ ಸರ್ವಾನುಭೂಃ।</p>
    <p class="text-right">ಯಜುರ್ವೇದೀಯಾ ಬೃಹದಾರಣ್ಯಕೋಪನಿಷತ್ ೨-೫-೧೯</p>
    <p>ಆ ಈ ಪರಬ್ರಹ್ಮವು ಕಾರ್ಯವೂ ಅಲ್ಲದ್ದು , ಕಾರಣವೂ ಅಲ್ಲದ್ದು ; ಒಳಗೂ ಇಲ್ಲದ್ದು, ಹೊರಗೂ ಇಲ್ಲದ್ದು; ಈ ಆತ್ಮನೇ ಪರಬ್ರಹ್ಮವು, ಇದು ಸರ್ವರ ಅನುಭವವೂ ಆಗಿದೆ.</p>
    <p class="verse">ಸಾಮವೇದದಿಂದ: ಸದೇವ ಸೋಮ್ಯ ಇದಮಗ್ರ ಆಸೀತ್ ಏಕಮೇವ ಅದ್ವಿತೀಯಮ್।</p>
    <p class="text-right">ಸಾಮವೇದೀಯಾ ಛಾಂದೋಗ್ಯೋಪನಿಷತ್ ೬-೨-೧</p>
    <p><em>ಸೋಮ್ಯನೇ, ಈ ಜಗತ್ತು ಮೊದಲಿಗೆ ಏಕಮೇವಾದ್ವಿತೀಯವಾದ ಸತ್ತೇ ಆಗಿತ್ತು.</em></p>
    <p class="verse">ಅಥರ್ವವೇದದಿಂದ: ಬ್ರಹ್ಮೈವೇದಮಮೃತಂ ಪುರಸ್ತಾತ್।</p>
    <p class="text-right">ಅಥರ್ವವೇದೀಯಾ ಮುಂಡಕೋಪನಿಷತ್ ೨-೨-೧೨</p>
    <p><em>ಈ ವಿಶ್ವವೆಲ್ಲವೂ ಬ್ರಹ್ಮವೇ, ಮುಂದೆಯೂ ಅಮೃತವಾದ ಬ್ರಹ್ಮವೇ ಆಗಿದೆ.</em></p>
    <p>ಹೀಗೆ ನಾಲ್ಕೂ ವೇದಗಳಿಗೆ ಸೇರಿರುವ ವೇದಾಂತಗಳ ವಾಕ್ಯಗಳೆಲ್ಲವೂ ಪರಮತಾತ್ಪರ್ಯದಿಂದ ಬ್ರಹ್ಮವೇ ಆತ್ಮನೆಂದೂ, ಆತ್ಮನೇ ಬ್ರಹ್ಮವೆಂದೂ ಉಪ ದೇಶಿಸುತ್ತಿವೆ. ಆದ್ದರಿಂದ ವೇದಾಂತಗಳಿಗೆಲ್ಲ ಪರಬ್ರಹ್ಮದಲ್ಲಿಯೇ ಸಮನ್ವಯವು ಇರುತ್ತದೆಯಲ್ಲವೇ? ವೇದಾಂತಗಳಿಗೆ ಬ್ರಹ್ಮೋಪದೇಶದಲ್ಲಿಯೇ ತಾತ್ಪರ್ಯ.</p>
    <p class="text-center"><strong>ವೇದಾಂತಗಳಿಗೆ ಬ್ರಹ್ಮದಲ್ಲಿಯೇ ಸಮನ್ವಯವು ಇದೆ.</strong></p>
  </section>	
  <section class="level1 numbered" epub:type="chapter" role="doc-chapter" id="id-10">
    <h1 class="level1-title" epub:type="title"><span class="num">10.</span> ಬ್ರಹ್ಮಾತ್ಮಾವಗತಿಯಿಂದಲೇ ಪುರುಷಾರ್ಥಸಿದ್ಧಿ</h1>
    <p class="verse">ಹೇಯೋಪಾದೇಯಶೂನ್ಯಬ್ರಹ್ಮಾತ್ಮತಾವಗಮಾದೇವ<br/>ಸರ್ವಕ್ಲೇಶಪ್ರಹಾಣಾತ್ ಪುರುಷಾರ್ಥಸಿದ್ಧೇಃ।</p>
    <p class="text-right">ಬ್ರಹ್ಮಸೂತ್ರಭಾಷ್ಯ ೧-೧-೪</p>
    <p><em>ಹೇಯವೂ ಅಲ್ಲದ, ಉಪಾದೇಯವೂ ಅಲ್ಲದಿರುವ ಬ್ರಹ್ಮವೇ ತಾನೆಂದು ನಿಶ್ಚಿತವಾಗಿ ಅನುಭವದಿಂದ ತಿಳಿದಕೂಡಲೇ, ಎಲ್ಲಾ ಕ್ಲೇಶಗಳೂ ನಾಶವಾಗಿಬಿಟ್ಟರೆ, ಅದರಿಂದಲೇ ಪುರುಷಾರ್ಥವು ಪ್ರಾಪ್ತವಾಗುತ್ತದೆ.</em></p>
    <p>ಬ್ರಹ್ಮವೇ ತಾನೆಂದು ತಿಳಿದರೆ ಅದಕ್ಕೇ ಬ್ರಹ್ಮಜ್ಞಾನ, ಬ್ರಹ್ಮಾತ್ಮಜ್ಞಾನ, ಬ್ರಹ್ಮಾತ್ಮಾವಗತಿ, ಬ್ರಹ್ಮಾತ್ಮಾವಗಮ—ಎಂದೆಲ್ಲಾ ಹೆಸರುಗಳು. ‘ಬ್ರಹ್ಮವೇ ನಾನು’ ಎಂದು ತಿಳಿಯಲು ಸಾಧ್ಯವೇ? ಬ್ರಹ್ಮವು ಅತ್ಯಂತ ದೊಡ್ಡದಾದ ತತ್ತ್ವ, ನಾನು ಎಂದರೆ ಅತ್ಯಂತ ಕ್ಷುದ್ರ ಜಂತು; ಹೀಗಾಗಿ ‘ನಾನೇ ಬ್ರಹ್ಮ’ ಎಂದಾಗಲೀ, ‘ಬ್ರಹ್ಮವೇ ನಾನು’ ಎಂದಾಗಲೀ ತಿಳಿಯಲು ಯಾರಿಗೂ ಸಾಧ್ಯವಿಲ್ಲ ; ಮತ್ತು ಹೀಗೆ ತಿಳಿಯುವುದು ತಪ್ಪೂ ಆಗುತ್ತದೆಯಲ್ಲವೇ? ಹೀಗಾಗಿ ‘ಅಹಂ ಬ್ರಹ್ಮಾಸ್ಮಿ’ ಎಂಬ ಬ್ರಹ್ಮಾತ್ಮಾವಗಮವು ಭ್ರಾಂತಿಜ್ಞಾನವೇ ಆಗುತ್ತದೆಯಲ್ಲ? ಎಂದು ನಮಗೆ ಅನ್ನಿಸುತ್ತದೆಯಲ್ಲವೇ?</p>
    <p>ಇದಕ್ಕೆ ಉತ್ತರ ಇಲ್ಲಿದೆ: <strong>ಅಹೇಯಾನುಪಾದೇಯಸ್ವರೂಪಂ ಬ್ರಹ್ಮ</strong>; ವೇದಾಂತದಲ್ಲಿ ಹೇಳಿರುವ ಬ್ರಹ್ಮವು, ಸಾಕಾರವಾದ ಸಗುಣವಾದ ಸೋಪಾಧಿಕವಾದ ದೊಡ್ಡ ದೇವತೆಯಲ್ಲ ; ಮತ್ತೇನೆಂದರೆ, ಹೇಯವೂ ಅಲ್ಲದ ಉಪಾ ದೇಯವೂ ಅಲ್ಲದ ತತ್ತ್ವವೇ ಇಲ್ಲಿ ಬ್ರಹ್ಮ. <strong>ಹಾತುಂ ಯೋಗ್ಯಂ ಹೇಯಮ್, ಉಪಾದಾತುಂ ಯೋಗ್ಯಮ್ ಉಪಾದೇಯಮ್</strong>. <strong>ಹೇಯ</strong>ವೆಂದರೆ ಬಿಡುವುದಕ್ಕೆ ತಕ್ಕದ್ದಾಗಿರುವಂಥದ್ದು. <strong>ಉಪಾದೇಯ</strong> ಎಂದರೆ ಸ್ವೀಕರಿಸುವುದಕ್ಕೆ ಯೋಗ್ಯವಾದ ವಸ್ತು. ಬ್ರಹ್ಮವೊಂದನ್ನು ಬಿಟ್ಟು ಉಳಿದೆಲ್ಲಾ ವಸ್ತುಗಳೂ ಹೇಯವೂ ಉಪಾದೇ ಯವೂ ಆಗಿರುತ್ತವೆ. ಆದರೆ ಬ್ರಹ್ಮವು ಹೇಯವೂ ಅಲ್ಲ , ಉಪಾದೇಯವೂ ಅಲ್ಲ.</p>
    <p>ಅನಾತ್ಮವಸ್ತುಗಳನ್ನಾದರೆ ಬಿಡುವುದಕ್ಕೂ ಸ್ವೀಕರಿಸುವುದಕ್ಕೂ ಆಗುತ್ತದೆ. ಏಕೆಂದರೆ ಅವುಗಳು ಅನಾತ್ಮಗಳು; ಆದರೆ ತನ್ನ ಸ್ವರೂಪವೇ ಆಗಿರುವ ಪರಬ್ರಹ್ಮವನ್ನು ಬಿಡುವುದಕ್ಕಾಗಲೀ ಸ್ವೀಕರಿಸುವುದಕ್ಕಾಗಲೀ ಸಾಧ್ಯವಿಲ್ಲ. ಹೀಗೆ ತಿಳಿದರೆ ಅದರಿಂದ ಎಲ್ಲಾ ಕ್ಲೇಶಗಳೂ ಅನರ್ಥಪರಂಪರೆಗಳೂ ಕೂಡಲೇ ನಾಶವಾಗಿಬಿಡುತ್ತವೆ. ಏಕೆಂದರೆ ಅವಿದ್ಯೆಯಿಂದಲೇ ಅನರ್ಥಗಳು ಉಂಟಾಗಿರುತ್ತವೆ. ಬ್ರಹ್ಮಜ್ಞಾನದಿಂದ ಅವಿದ್ಯಾನಾಶವಾಗಿ, ಅದರಿಂದ ಅನರ್ಥಗಳು ನಾಶವಾಗಿಬಿಟ್ಟರೆ ಅದಕ್ಕೇ ಪುರುಷಾರ್ಥಪ್ರಾಪ್ತಿ ಎಂದು ಹೆಸರು.</p>
    <p class="text-center"><strong>ಸರ್ವಕ್ಲೇಶನಾಶವೇ ಮೋಕ್ಷ.</strong></p>
  </section>	
  <section class="level1 numbered" epub:type="chapter" role="doc-chapter" id="id-11">
    <h1 class="level1-title" epub:type="title"><span class="num">11.</span>ಶಾಸ್ತ್ರದಿಂದಲೇ ಬ್ರಹ್ಮಾತ್ಮಜ್ಞಾನಪ್ರಾಪ್ತಿ</h1>
    <p class="verse">‘ತತ್ತ್ವಮಸಿ’ ಇತಿ ಬ್ರಹ್ಮಾತ್ಮಭಾವಸ್ಯ ಶಾಸ್ತ್ರಮಂತರೇಣ ಅನವಗಮ್ಯಮಾನತ್ವಾತ್।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>‘ತತ್ತ್ವಮಸಿ’, ನೀನೇ ಆ ಬ್ರಹ್ಮವಾಗಿದ್ದೀಯೆ ಎಂಬ ಬ್ರಹ್ಮಾತ್ಮಜ್ಞಾನವು ವೇದಾಂತಶಾಸ್ತ್ರದಿಂದಲೇ ಉಂಟಾಗಬೇಕೇ ಹೊರತು ಶಾಸ್ತ್ರವನ್ನು ಬಿಟ್ಟು ಬೇರೆಯ ಯಾವ ಪ್ರಮಾಣಗಳಿಂದಲೂ ತಿಳಿಯಲು ಸಾಧ್ಯವೇ ಇಲ್ಲ.</em></p>
    <p>‘<strong>ತತ್ತ್ವಮಸಿ’</strong>; ಇದೊಂದು ಪ್ರಸಿದ್ಧವಾದ ಮಂತ್ರ. ಛಾಂದೋಗ್ಯೋಪನಿಷತ್ತಿನಲ್ಲಿ ಬರುವ ವಾಕ್ಯವಿದು. ನಾಲ್ಕು ಮಹಾವಾಕ್ಯಗಳಲ್ಲಿ ‘<strong>ತತ್ತ್ವಮಸಿ</strong>’ ಎಂಬುದೂ ಒಂದು. ‘<strong>ಆ ಬ್ರಹ್ಮವೇ ನೀನಾಗಿದ್ದೀಯೆ</strong>’ ಎಂದು ಈ ಮಂತ್ರಕ್ಕೆ ಸರಳವಾದ ಅರ್ಥ. ತನ್ನನ್ನು ದೇಹವೆಂದು ತಿಳಿದುಕೊಂಡು, ತಾನು ಸಂಸಾರಿಯೆಂದೂ ದುಃಖಿಯೆಂದೂ ತಿಳಿದುಕೊಂಡಿರುವ ಜೀವನಿಗೆ, ಸದ್ಗುರುವಾದ ಮಹಾತ್ಮನು ಮಾಡುತ್ತಿರುವ ಉಪದೇಶ ‘<strong>ತತ್ತ್ವಮಸಿ</strong>’ ಎಂಬುದು. ಇದರ ಅರ್ಥವೇನೆಂದರೆ, ಎಲೈ ಜೀವನೇ, ನೀನು ನಿಜವಾಗಿ ಸಂಸಾರಿಯಾದ ಜೀವನಲ್ಲ, ಮತ್ತೇನೆಂದರೆ ಅಸಂಸಾರಿಯಾದ ಬ್ರಹ್ಮವೇ ನೀನಾಗಿದ್ದೀಯೆ ಎಂದು ತಿಳಿದುಕೋ.</p>
    <p>ಸರಿ, ಇಂಥ ಜ್ಞಾನವು ಮಾನವರಾದ ನಮಗೆ ಉಂಟಾಗುವುದಾದರೂ ಹೇಗೆ? ‘<strong>ನಾನೇ ಬ್ರಹ್ಮವು</strong>’ ಎಂಬುದನ್ನು ಯಾರೊಬ್ಬರೂ ಪ್ರತ್ಯಕ್ಷಪ್ರಮಾಣದಿಂದಾಗಲೀ ಅನುಮಾನಪ್ರಮಾಣದಿಂದಾಗಲೀ ಅರ್ಥಮಾಡಿಕೊಳ್ಳಲು ಸಾಧ್ಯವೇ ಇಲ್ಲವಲ್ಲ? ಎಂದರೆ, ಹೌದು, ದಿಟ; ಇದು ಸತ್ಯವಾದ ಮಾತು. ಬ್ರಹ್ಮವಾಗಲೀ ಬ್ರಹ್ಮಾತ್ಮಜ್ಞಾನವಾಗಲೀ ಕಣ್ಣುಗಳಿಗೆ ಕಾಣಿಸುವ ವಿಷಯವಲ್ಲ. ಬ್ರಹ್ಮಾತ್ಮಜ್ಞಾನವು ಪ್ರತ್ಯಕ್ಷಾದಿಪ್ರಮಾಣಗಳಿಗೆ ಗೋಚರವಲ್ಲವೇ ಅಲ್ಲ. ಹಾಗಾದರೆ ಸಾಧಕರಿಗೆ ಈ ಜ್ಞಾನವು ಯಾರಿಂದ ತಿಳಿಯಬೇಕು? ಎಂದರೆ, ವೇದಾಂತಶಾಸ್ತ್ರದಿಂದಲೇ.</p>
    <p>ವೇದಾಂತಗಳಲ್ಲಿ ಎಂದರೆ ಉಪನಿಷತ್ತುಗಳಲ್ಲಿ ಮಾತ್ರವೇ ಬ್ರಹ್ಮವನ್ನೂ ಬ್ರಹ್ಮಾತ್ಮಜ್ಞಾನವನ್ನೂ ವಿಸ್ತಾರವಾಗಿ ತಿಳಿಸಿರುತ್ತಾರೆ. ಬೇರೆಯ ಇತರೇ ಗ್ರಂಥಗಳಲ್ಲಿ ಬ್ರಹ್ಮಜ್ಞಾನವನ್ನು ಸ್ಪಷ್ಟವಾಗಿ ತಿಳಿಸಿರುವುದಿಲ್ಲ. ವೇದಾಂತಗಳಿಗೂ ಬ್ರಹ್ಮಜ್ಞಾನಕ್ಕೂ ಗಂಟು ಹಾಗೂ ನಂಟು. ವೇದಾಂತಗಳಿರುವುದೇ ಬ್ರಹ್ಮಾತ್ಮಜ್ಞಾನವನ್ನು ಉಪದೇಶಿಸುವುದಕ್ಕಾಗಿ, ಬ್ರಹ್ಮಾತ್ಮಜ್ಞಾನೋಪದೇಶಕ್ಕಾಗಿಯೇ ವೇದಾಂತಗಳು ಹೊರಟಿರುತ್ತವೆ. ಆದ್ದರಿಂದ ಜಿಜ್ಞಾಸುಗಳು ವೇದಾಂತವಾಕ್ಯಾರ್ಥವಿಚಾರವನ್ನೇ ಮಾಡುತ್ತಿರಬೇಕು. ಇದರಿಂದಲೇ ಆತ್ಮಜ್ಞಾನಪ್ರಾಪ್ತಿ.</p>
    <p><strong>ಮುಮುಕ್ಷುಗಳು ವೇದಾಂತಾರ್ಥಚಿಂತನಪರರಾಗಿರಬೇಕು.</strong></p>
  </section>	
  <section class="level1 numbered" epub:type="chapter" role="doc-chapter" id="id-12">
    <h1 class="level1-title" epub:type="title"><span class="num">12.</span>ಎರಡೂಫಲಗಳಲ್ಲಿ ವೈಲಕ್ಷಣ್ಯವಿದೆ</h1>
    <p class="verse">ಕರ್ಮಬ್ರಹ್ಮವಿದ್ಯಾಫಲಯೋಃ ವೈಲಕ್ಷಣ್ಯಾತ್।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಕರ್ಮವಿದ್ಯೆಗೂ ಬ್ರಹ್ಮವಿದ್ಯೆಗೂ ಫಲದಲ್ಲಿ ವೈಲಕ್ಷಣ್ಯವಿರುತ್ತದೆ. ಕರ್ಮವಿದ್ಯೆಯೆಂದರೆ ಪೂರ್ವಮೀಮಾಂಸಾದರ್ಶನದಲ್ಲಿ ವಿಹಿತವಾಗಿರುವ ಅಗ್ನಿಹೋತ್ರಾದಿಕರ್ಮಾನುಷ್ಠಾನಗಳ ವಿದ್ಯೆಯು. ಬ್ರಹ್ಮವಿದ್ಯೆಯೆಂದರೆ ವೇದಾಂತಗಳಲ್ಲಿ ಪ್ರತಿಪಾದಿತವಾಗಿರುವ ಪರಬ್ರಹ್ಮದ ವಿದ್ಯೆಯು. ಅಲ್ಲಿ ಹೇಳಿರುವ ಕರ್ಮಾನುಷ್ಠಾನಗಳಿಂದ ದೊರಕುವ ಫಲಗಳಿಗೆ <strong>ಕರ್ಮವಿದ್ಯಾಫಲ</strong>ವೆಂದೂ, ಇಲ್ಲಿ ಎಂದರೆ ವೇದಾಂತಗಳಲ್ಲಿ ಹೇಳಿರುವ ಬ್ರಹ್ಮವಿದ್ಯಾಪ್ರಾಪ್ತಿಯಿಂದ ಉಂಟಾಗುವ ಫಲಕ್ಕೆ <strong>ಬ್ರಹ್ಮವಿದ್ಯಾಫಲ</strong>ವೆಂದೂ ಹೆಸರುಗಳು.</em></p>
    <p>ಕರ್ಮಾನುಷ್ಠಾನಗಳನ್ನು ಮಾಡಬೇಕಾದರೆ ಅಲ್ಲಿ ಅಧಿಕಾರಿತಾರತಮ್ಯಗಳೂ ಕರ್ಮಾನುಷ್ಠಾನತಾರತಮ್ಯಗಳೂ ಇರುವುದರಿಂದ ಅವುಗಳ ಫಲಗಳಲ್ಲಿಯೂ ತಾರತಮ್ಯವು ಇರುತ್ತದೆ. ಶಾರೀರ, ವಾಚಿಕ ಮತ್ತು ಮಾನಸಗಳೆಂದು ಕರ್ಮಗಳಲ್ಲಿ ತಾರತಮ್ಯವು ಇರುತ್ತದೆ. ಅರ್ಥಿತ್ವ, ಸಾಮರ್ಥ್ಯ ಮತ್ತು ವಿದ್ವತ್ತ್ವಗಳೆಂಬ ಅಧಿಕಾರಿತಾರತಮ್ಯಗಳೂ ಕರ್ಮಗಳಲ್ಲಿ ಇರುತ್ತವೆ. ಕರ್ಮಫಲಗಳೆಲ್ಲವೂ ಲೋಕಾಂತರ ಜನ್ಮಾಂತರದಲ್ಲಿ ಉಂಟಾಗುವ ಭವ್ಯಫಲಗಳು. ಮತ್ತು ಕರ್ಮಫಲಗಳೆಲ್ಲವೂ ಅನಿತ್ಯವಾಗಿರುತ್ತವೆ.</p>
    <p>ಆದರೆ, ಬ್ರಹ್ಮವಿದ್ಯಾಫಲವಾದ ಮೋಕ್ಷದಲ್ಲಿ ಯಾವ ತಾರತಮ್ಯವೂ ಇರುವುದಿಲ್ಲ. ಅವಿದ್ಯಾಕಾಮಕರ್ಮಗಳನ್ನೇ ನಾಶಮಾಡಬಲ್ಲ ಬ್ರಹ್ಮವಿದ್ಯೆಯಿಂದ ಉಂಟಾಗುವ ಫಲವು ಶಾಶ್ವತವೂ ನಿತ್ಯವೂ ಸಹಜವೂ ಸ್ವಾಭಾವಿಕವೂ ಆಗಿರುತ್ತದೆ. ಅಶರೀರತ್ವರೂಪವಾದ ಮೋಕ್ಷವು ಕ್ರಿಯಾಕಾರಕಗಳಿಂದ ಸಾಧ್ಯವಾದ ಫಲವಲ್ಲ. ಮೋಕ್ಷವು ಉತ್ಪಾದ್ಯವೂ ಅಲ್ಲ , ಪ್ರಾಪ್ಯವೂ ಅಲ್ಲ. <strong>ಮಹಾಂತಂ ವಿಭುಮ್ ಆತ್ಮಾನಂ ಮತ್ವಾ ಧೀರೋ ನ ಶೋಚತಿ</strong> ಎಂಬ ಈ ಮಂತ್ರವು ಆತ್ಮಜ್ಞಾನಿಗೆ ಶೋಕಮೋಹಗಳಿಲ್ಲ ಎಂದು ಹೇಳುತ್ತಿದೆ. <strong>ಅಶರೀರಂ ವಾವ ಸಂತಂ ನ ಪ್ರಿಯಾಪ್ರಿಯೇ ಸ್ಪೃಶತಃ</strong> ಎಂಬ ಶ್ರುತಿಯು ಆತ್ಮಜ್ಞಾನಿಗೆ ಪ್ರಿಯ ಅಪ್ರಿಯಗಳ ಸಂಬಂಧವಿಲ್ಲ ಎಂದು ಸ್ಪಷ್ಟವಾಗಿ ಹೇಳುತ್ತಿದೆ.</p>
    <p>ಒಂದು ಪೂರ್ವಮೀಮಾಂಸಾದರ್ಶನ, ಮತ್ತೊಂದು ಉತ್ತರಮೀಮಾಂಸಾ ದರ್ಶನ; ಅಲ್ಲಿ ಹೇಳಿರುವುದು ಮಾಡಬೇಕಾದ ಧರ್ಮಾನುಷ್ಠಾನಗಳನ್ನು, ಇಲ್ಲಿ ತಿಳಿಸಿರುವುದು ಬ್ರಹ್ಮಜ್ಞಾನವನ್ನು; ಕರ್ಮಾನುಷ್ಠಾನದ ಫಲಗಳು ಅನಿತ್ಯವಾದ ಸ್ವರ್ಗಾದಿಗಳು, ಇಲ್ಲಿ ಹೇಳಿರುವ ಫಲ ನಿತ್ಯವಾದ ಮೋಕ್ಷ.</p>
    <p class="text-right"><strong>ಬ್ರಹ್ಮಜ್ಞಾನದಿಂದಲೇ ಮುಕ್ತಿ , ಕೇವಲ ಕರ್ಮಗಳಿಂದಲ್ಲ .</strong></p>
  </section>	
  <section class="level1 numbered" epub:type="chapter" role="doc-chapter" id="id-13">
    <h1 class="level1-title" epub:type="title"><span class="num">13.</span>ಚತುಸ್ಸೂತ್ರೀಭಾಷ್ಯಾಷ್ಟಕಸ್ತೋತ್ರಮ್</h1>
    <p class="verse">ಬ್ರಹ್ಮಸೂತ್ರಕೃತಂ ಧೀರಂ ನತ್ವಾ ಶ್ರೀಬಾದರಾಯಣಮ್।<br/><strong>ಚತುಸ್ಸೂತ್ರೀಭಾಷ್ಯಕಾರಂ</strong> ಶಂಕರಂ ಚ ಜಗದ್ಗುರುಮ್॥</p>
    <p class="verse">ಪಠೇತ್ <strong>ಭಾಷ್ಯಾಷ್ಟಕಂ</strong> ಶ್ರೇಷ್ಠಂ <strong>ಚತುಸ್ಸೂತ್ರೀಗಣಸ್ಯ ವೈ</strong>।<br/>ಶಾಂಕರಾದ್ವೈತವೇದಾಂತಬ್ರಹ್ಮಾತ್ಮಜ್ಞಾನಸಿದ್ಧಯೇ॥</p>
    <p class="verse">ಸರ್ವೇಷಾಂ ಶ್ರುತಿವಾಕ್ಯಾನಾಂ ಬ್ರಹ್ಮಣ್ಯೇವ ಸಮನ್ವಯಃ।<br/><strong>ಶಂಕರಸ್ಯ ಚತುಸ್ಸೂತ್ರೀಭಾಷ್ಯಂ ತದ್ ಸಂಭಜಾಮ್ಯಹಮ್</strong>	 ॥೧॥</p>
    <p class="verse">ಶಾಸ್ತ್ರಪ್ರಮಾಣಕಂ ಬ್ರಹ್ಮ ನಾನುಮಾನಾದಿಗೋಚರಮ್।<br/><strong>ಶಂಕರಸ್ಯ ಚತುಸ್ಸೂತ್ರೀಭಾಷ್ಯಂ ತತ್ ಸಂಭಜಾಮ್ಯಹಮ್</strong>	 ॥೨॥</p>
    <p class="verse">ಹೇಯೋಪಾದೇಯಸಂಶೂನ್ಯಬ್ರಹ್ಮಜ್ಞಾನಾತ್ ಪರಂ ಸುಖಮ್।<br/><strong>ಶಂಕರಸ್ಯ ಚತುಸ್ಸೂತ್ರೀಭಾಷ್ಯಂ ತತ್ ಸಂಭಜಾಮ್ಯಹಮ್</strong>	 ॥೩॥</p>
    <p class="verse">ಬ್ರಹ್ಮಾತ್ಮೈಕತ್ವವಿಜ್ಞಾನಂ ನೋಪಾಸನವಿಧಾಯಕಮ್।<br/><strong>ಶಂಕರಸ್ಯ ಚತುಸ್ಸೂತ್ರೀಭಾಷ್ಯಂ ತತ್ ಸಂಭಜಾಮ್ಯಹಮ್</strong>	  ॥೪॥</p>
    <p class="verse">ಬ್ರಹ್ಮಜ್ಞಾನಾತ್ ಕ್ರಿಯಾಹಾನಿಃ ಕೃತಕೃತ್ಯೋ ಭವೇನ್ನರಃ।<br/><strong>ಶಂಕರಸ್ಯ ಚತುಸ್ಸೂತ್ರೀಭಾಷ್ಯಂ ತತ್ ಸಂಭಜಾಮ್ಯಹಮ್</strong>	   ॥೫॥</p>
    <p class="verse">ಬ್ರಹ್ಮಾತ್ಮಭಾವರೂಪೋಽಯಂ ಮೋಕ್ಷಃ ಸ್ವಾಭಾವಿಕಃ ಸದಾ।<br/><strong>ಶಂಕರಸ್ಯ ಚತುಸ್ಸೂತ್ರೀಭಾಷ್ಯಂ ತತ್ ಸಂಭಜಾಮ್ಯಹಮ್</strong>	   ॥೬॥</p>
    <p class="verse">ಜ್ಞಾನಾದೇವ ತು ಕೈವಲ್ಯಂ ಕರ್ಮಣೋ ನೈವ ಲಭ್ಯತೇ।<br/><strong>ಶಂಕರಸ್ಯ ಚತುಸ್ಸೂತ್ರೀಭಾಷ್ಯಂ ತತ್ ಸಂಭಜಾಮ್ಯಹಮ್</strong>	 ॥೭॥</p>
    <p class="verse">ಸದ್ ಬ್ರಹ್ಮಾತ್ಮಾಹಮಿತ್ಯೇವಂ ಬೋಧೇ ಕಾರ್ಯಂ ನ ವಿದ್ಯತೇ।<br/><strong>ಶಂಕರಸ್ಯ ಚತುಸ್ಸೂತ್ರೀಭಾಷ್ಯಂ ತತ್ ಸಂಭಜಾಮ್ಯಹಮ್</strong>	 ॥೮॥</p>
    <p class="verse">ಯಃ ಪಠೇತ್ ಸತತಂ ಭಕ್ತ್ಯಾ ಶಂಕರಸ್ಯ ಜಗದ್ಗುರೋಃ<br/><strong>ಚತುಸ್ಸೂತ್ರೀಭಾಷ್ಯರೂಪಮ್</strong> ಅಷ್ಟಕಂ ಸ್ತೋತ್ರಮೇವ ಚ॥</p>
    <p class="verse">ಶಂಕರಸ್ಯ ಪ್ರಸಾದೇನ ಭಾಷ್ಯಕಾರಸ್ಯ ಸದ್ಗುರೋಃ।<br/>ಆತ್ಮಜ್ಞಾನಂ ತಥಾ ಮೋಕ್ಷಂ ಲಭತೇ ನಾತ್ರ ಸಂಶಯಃ॥</p>
    <p class="text-center"><strong>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</strong></p>
  </section>	
  <section class="level1 numbered" epub:type="chapter" role="doc-chapter" id="id-14">
    <h1 class="level1-title" epub:type="title"><span class="num">14.</span> ಅಶರೀರತ್ವವು ಸ್ವಾಭಾವಿಕವೇ ಆಗಿದೆ</h1>
    <p class="verse">ನ ಹಿ ಆತ್ಮನಃ ಶರೀರಾತ್ಮಾಭಿಮಾನಲಕ್ಷಣಂ ಮಿಥ್ಯಾಜ್ಞಾನಂ ಮುಕ್ತ್ವಾ ಅನ್ಯತಃ ಸಶರೀರತ್ವಂ ಶಕ್ಯಂ ಕಲ್ಪಯಿತುಮ್। ನಿತ್ಯಂ ಸ್ವಾಭಾವಿಕಮ್ ಅಶರೀರತ್ವಮ್। ಅಕರ್ಮನಿಮಿತ್ತತ್ವಾತ್।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಶರೀರಾತ್ಮಾಭಿಮಾನರೂಪವಾದ ಮಿಥ್ಯಾಧ್ಯಾಸವೊಂದನ್ನು ಬಿಟ್ಟರೆ, ಆತ್ಮನಿಗೆ ಇನ್ನು ಯಾವುದರಿಂದಲೂ ಸಶರೀರತ್ವವನ್ನು ಕಲ್ಪಿಸುವುದಕ್ಕೆ ಸಾಧ್ಯವೇ ಇಲ್ಲ. ಅಶರೀರತ್ವವು ಆತ್ಮನಿಗೆ ನಿತ್ಯವೂ ಸ್ವಾಭಾವಿಕವೂ ಸಹಜವೂ ಆಗಿದೆ. ಏಕೆಂದರೆ ಅಶರೀರತ್ವವು ಕರ್ಮಗಳಿಂದ ಹೊಸದಾಗಿ ಬರುವ ಫಲವೇ ಅಲ್ಲದ್ದರಿಂದ.</em></p>
    <p>ಅಶರೀರತ್ವ ಮತ್ತು ಸಶರೀರತ್ವ—ಈ ಎರಡು ಶಬ್ದಗಳ ಸ್ವಾರಸ್ಯವನ್ನು ನಾವುಗಳು ತಿಳಿದುಕೊಳ್ಳಬೇಕು. ಶರೀರವೇ ತಾನೆಂಬ ತಿಳಿವಳಿಕೆಯು ಸಶರೀರತ್ವವು. ಶರೀರವು ತಾನಲ್ಲ , ಶರೀರವೆಂಬುದು ಕೇವಲ ಅವಿದ್ಯಾಕಲ್ಪಿತವಾದದ್ದು , ಶರೀರದ ಸಂಬಂಧವು ನನಗೆ ಇಲ್ಲವೇ ಇಲ್ಲ ಎಂಬ ತಿಳಿವಳಿಕೆಯೇ ಅಶರೀರತ್ವವು. ಹೀಗೆ ಸಶರೀರತ್ವ ಮತ್ತು ಅಶರೀರತ್ವಗಳೆರಡೂ ಪರಸ್ಪರ ವಿರುದ್ಧ ಸ್ವಭಾವದ್ದಾಗಿರುತ್ತವೆ. ಸಶರೀರತ್ವಜ್ಞಾನವುಳ್ಳವನಿಗೆ ಅಶರೀರತ್ವಜ್ಞಾನವಿರುವುದಿಲ್ಲ; ಅಶರೀರತ್ವಜ್ಞಾನವುಳ್ಳವನಿಗೆ ಸಶರೀರತ್ವಜ್ಞಾನವೂ ಇರುವುದಿಲ್ಲ.</p>
    <p>ಸರಿ, ಇವೆರಡರಲ್ಲಿ ಯಾವುದು ಸಮ್ಯಗ್ಜ್ಞಾನ? ಯಾವುದು ಮಿಥ್ಯಾಜ್ಞಾನ? ಎಂದರೆ, ಸಶರೀರತ್ವಜ್ಞಾನವೇ ಮಿಥ್ಯಾಜ್ಞಾನ, ಅಶರೀರತ್ವಜ್ಞಾನವು ಸಮ್ಯಗ್ಜ್ಞಾನ. ಏಕೆಂದರೆ ಮಿಥ್ಯಾಜ್ಞಾನವಿಲ್ಲದೇ ಹೋದರೆ ಅಂಥವನಿಗೆ ಸಶರೀರತ್ವಜ್ಞಾನವು ತೋರಲಾರದು. ಮಿಥ್ಯಾಜ್ಞಾನದಿಂದಲೇ ಅಂದರೆ ತಪ್ಪುತಿಳಿವಳಿಕೆಯಿಂದಲೇ ಆತ್ಮನಲ್ಲಿ ಸಶರೀರತ್ವವು ತೋರುತ್ತಿದೆ. ಶರೀರವು ನಾನೇ ಎಂಬುದು ಬರೀ ತಪ್ಪು ತಿಳಿವಳಿಕೆ. ಇದರಲ್ಲಿ ಅರ್ಥವೇ ಇಲ್ಲ. ಏಕೆಂದರೆ ‘ನಾನು ಬ್ರಹ್ಮವೇ’ ಎಂಬ ನಿಶ್ಚಯ ಜ್ಞಾನವು ಉಂಟಾಗಿಬಿಟ್ಟರೆ ಆಗ ಸಶರೀರತ್ವಜ್ಞಾನವು ಬಾಧಿತವಾಗಿಬಿಡುತ್ತದೆ.</p>
    <p>ಇನ್ನು ಅಶರೀರತ್ವವಾದರೋ ಆತ್ಮನಿಗೆ ಸಹಜವೂ ಸ್ವಾಭಾವಿಕವೂ ಆಗಿರುತ್ತದೆ. ಕರ್ಮೋಪಾಸನೆಗಳನ್ನು ಮಾಡಿ ಅದರಿಂದ ಹೊಸದಾಗಿ ಅಶರೀರತ್ವವನ್ನು ಹೊಂದಬೇಕಾಗಿಲ್ಲ. ಅಶರೀರತ್ವವೇ ಸ್ವಾಭಾವಿಕ; ಸಶರೀರತ್ವವು ಅವಿದ್ಯಾಕಲ್ಪಿತವಾದ್ದರಿಂದ ಅಸ್ವಾಭಾವಿಕ ಎಂದು ತಿಳಿಯಬೇಕು. ಸಹಜವಾಗಿರುವ ಅಶರೀರತ್ವವು ಅವಿದ್ಯೆಯಿಂದ ಮುಚ್ಚಲ್ಪಟ್ಟಿದೆ. ವಿದ್ಯೆಯಿಂದ ಅವಿದ್ಯೆಯನ್ನು ಕಳೆದುಕೊಂಡರೆ ಸ್ವಾಭಾವಿಕವೇ ಆಗಿದ್ದ ಅಶರೀರತ್ವವು ತಾನಾಗಿಯೇ ತೋರಿಕೊಳ್ಳುತ್ತದೆ ಮತ್ತು ಆ ಕೂಡಲೇ ಸಶರೀರತ್ವಜ್ಞಾನವು ನಿವೃತ್ತಿಯಾಗುತ್ತದೆ.</p>
    <p class="text-center"><strong>ಸಶರೀರತ್ವವು ಮಿಥ್ಯಾಜ್ಞಾನದಿಂದ ತೋರುತ್ತಿದೆ.</strong></p>
  </section>	
  <section class="level1 numbered" epub:type="chapter" role="doc-chapter" id="id-15">
    <h1 class="level1-title" epub:type="title"><span class="num">15.</span>ಬ್ರಹ್ಮವಿದನಿಗೆ ಪುನಃ ಸಂಸಾರಿತ್ವವು ಇಲ್ಲ</h1>
    <p class="verse">ನಾವಗತಬ್ರಹ್ಮಾತ್ಮಭಾವಸ್ಯ ಯಥಾಪೂರ್ವಂ ಸಂಸಾರಿತ್ವಂ ಶಕ್ಯಂ ದರ್ಶಯಿತುಮ್।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಬ್ರಹ್ಮವೇ ತಾನೆಂಬ ನಿಶ್ಚಯಜ್ಞಾನವನ್ನು ಹೊಂದಿರುವ ಬ್ರಹ್ಮವಿದನಿಗೆ ಪುನಃ ಹಿಂದಿನಂತೆ ಸಂಸಾರಿತ್ವವನ್ನು ತೋರಿಸಲು ಸಾಧ್ಯವೇ ಇಲ್ಲ.</em></p>
    <p>ಬ್ರಹ್ಮಾತ್ಮಭಾವವೆಂದರೆ, <strong>ಬ್ರಹ್ಮ ಆತ್ಮ ಭಾವಃ</strong>, ಬ್ರಹ್ಮವೇ ತಾನು, ತಾನೇ ಬ್ರಹ್ಮ, ಬ್ರಹ್ಮವು ತಾನೇ, ತಾನು ಬ್ರಹ್ಮವೇ ಎಂಬ ಅಪರೋಕ್ಷಾನುಭವವು. ಇದು ಬರೀ ನಂಬಿಕೆಯ ಮಾತಲ್ಲ , ಅಥವಾ ಪುರಾಣದ ಬದನೇಕಾಯಿಯೂ ಅಲ್ಲ. ಮತ್ತೇನೆಂದರೆ ಸ್ವಾನುಭವದ ಮಾತಿದು. ತನ್ನ ನಿಶ್ಚಯಜ್ಞಾನದ ಮಾತಿದು. ನಾನು ಮನುಷ್ಯ, ನಾನು ಬ್ರಾಹ್ಮಣ, ನಾನು ಗೃಹಸ್ಥ , ನಾನು ಬ್ರಹ್ಮಚಾರಿ—ಎಂಬುದು ಹೇಗೆ ಸಹಜವಾದ ಜ್ಞಾನವು ಸಂಸಾರಿಗಳಿಗೆ ಸ್ವಾಭಾವಿಕವಾಗಿ ಇರುತ್ತದೆಯೋ, ಹಾಗೆಯೇ ಬ್ರಹ್ಮವಿದನಿಗೂ ‘<strong>ಅಹಂ ಬ್ರಹ್ಮಾಸ್ಮಿ</strong>’ ಎಂಬ ಜ್ಞಾನವು ಗಟ್ಟಿಯಾಗಿರುತ್ತದೆ. ಈ ತಿಳಿವಳಿಕೆಯಲ್ಲಿ ಯಾವ ಆಡಂಬರಗಳೂ ಇರುವುದಿಲ್ಲ.</p>
    <p>ಹೀಗೆ ತಿಳಿದವನಿಗೆ ‘ನಾನು ಸಂಸಾರಿಯಾದ ಜೀವಾತ್ಮನು’ ಎಂಬ ಆ ಹಳೆಯ ಜ್ಞಾನವು ಕನಸಿನಲ್ಲಿಯೂ ಬರಲಾರದು. ಏಕೆಂದರೆ ಈ ಎರಡೂ ಜ್ಞಾನಗಳು ಪರಸ್ಪರ ವಿರುದ್ಧವಾಗಿರುತ್ತವೆ. ನಾನು ಕೆಲವು ವೇಳೆ ಬ್ರಹ್ಮವೂ ಆಗಿರುತ್ತೇನೆ, ಮತ್ತೆ ಕೆಲವು ವೇಳೆ ಜೀವಾತ್ಮನೂ ಆಗಿರುತ್ತೇನೆ ಎಂದು ಪರಸ್ಪರ ವಿರುದ್ಧವಾದ ಜ್ಞಾನಗಳು ಒಬ್ಬನಲ್ಲಿಯೇ ಒಮ್ಮೆಗೇ ಇರಲಾರವು. ನಾನು ಗೃಹಸ್ಥನೂ ಹೌದು, ನಾನು ಸಂನ್ಯಾಸಿಯೂ ಹೌದು—ಎಂದು ಒಬ್ಬನಲ್ಲಿಯೇ ವಿರುದ್ಧವಾದ ಎರಡೂ ಜ್ಞಾನಗಳು ಒಂದೇ ಸಮಯದಲ್ಲಿ ಇರಲಾರವಲ್ಲವೇ?</p>
    <p>ಇದನ್ನೇ ಈ ಮೇಲಿನ ವಾಕ್ಯವು ಹೇಳುತ್ತಿದೆ: <strong>ಅವಗತಬ್ರಹ್ಮಾತ್ಮಭಾವಸ್ಯ ಸಂಸಾರಿತ್ವಂ ನ ಸಂಭವತಿ</strong>, ಬ್ರಹ್ಮಾತ್ಮಜ್ಞಾನಸಂಪನ್ನನಾದವನಿಗೆ ಸಂಸಾರಿತ್ವಜ್ಞಾನವು ಸಾಧ್ಯವೇ ಇಲ್ಲ. ದೇಹಾದಿಗಳು ಅವಿದ್ಯಾಕಲ್ಪಿತವೆಂದೂ, ದೇಹಾದಿಗಳು ಹುಸಿತೋರಿಕೆಯೆಂದೂ, ದೇಹಾತ್ಮಾಧ್ಯಾಸವು ಮಿಥ್ಯಾಜ್ಞಾನವೆಂದೂ, ತಾನು ಜನ್ಮಮರಣಾದಿರಹಿತವಾದ ಪರಬ್ರಹ್ಮವೆಂದೂ ಧೈರ್ಯವಾಗಿ ಹಾಗೂ ಸ್ಪಷ್ಟವಾಗಿ ತಿಳಿದ ಧೀರಪುಂಗವನೇ ಬ್ರಹ್ಮವಿದನು. ಇಂಥವನಿಗೆ ಹಿಂದಾಗಲೀ ಇಂದಾಗಲೀ ಮುಂದಾಗಲೀ ಸಂಸಾರಿತ್ವವು ಇರುವುದಿಲ್ಲ. ಬ್ರಹ್ಮವಿದನು ಬ್ರಹ್ಮವೇ ಆಗಿರುತ್ತಾನೆ. ಬ್ರಹ್ಮವಿದನು ಇತರರ ದೃಷ್ಟಿಯಿಂದ ಸಂಸಾರಿಯಂತೆ ಕಾಣಿಸುತ್ತಿದ್ದರೂ, ಅವನು ಮಾತ್ರ ಅಸಂಸಾರಿಬ್ರಹ್ಮವೇ ಆಗಿರುತ್ತಾನೆ.</p>
    <p class="text-center"><strong>ಬ್ರಹ್ಮಜ್ಞಾನದಿಂದ ಸಂಸಾರಿತ್ವವು ಬಾಧಿತವಾಗಿಬಿಡುತ್ತದೆ.</strong></p>
  </section>	
  <section class="level1 numbered" epub:type="chapter" role="doc-chapter" id="id-16">
    <h1 class="level1-title" epub:type="title"><span class="num">16.</span>ಗೌಣಾತ್ಮನೂ ಮಿಥ್ಯಾತ್ಮನೂ</h1>
    <p class="verse">ದೇಹಾದಿವ್ಯತಿರಿಕ್ತಾತ್ಮಾಸ್ತಿತ್ವವಾದಿನಾಂ ದೇಹಾದೌ ಅಹಂಪ್ರತ್ಯಯಃ ಮಿಥ್ಯಾ ಏವ, ನ ತು ಗೌಣಃ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ದೇಹಾದಿಗಳಿಗಿಂತ ವ್ಯತಿರಿಕ್ತನಾದ ಆತ್ಮನಿದ್ದಾನೆಂದು ವಾದಿಸುವ ಮೀಮಾಂಸಕರಿಗೆ ದೇಹಾದಿಗಳಲ್ಲಿ ‘ನಾನು’ ಎಂಬ ತಿಳಿವಳಿಕೆಯು ‘ಮಿಥ್ಯಾ’ ಆಗಬೇಕೇ ಹೊರತು, ಗೌಣವಲ್ಲ. ದೇಹಾತ್ಮಜ್ಞಾನವು ಮಿಥ್ಯಾಜ್ಞಾನವೇ ಆಗಿರುತ್ತದೆ.</em></p>
    <p>ಗೌಣಾತ್ಮಜ್ಞಾನ, ಮಿಥ್ಯಾತ್ಮಜ್ಞಾನ, ಸತ್ಯಾತ್ಮಜ್ಞಾನ—ಎಂದು ತಿಳಿವಳಿಕೆಯು ಮೂರು ವಿಧವಾಗಿರುತ್ತದೆ. ಗೌಣಾತ್ಮ , ಮಿಥ್ಯಾತ್ಮಜ್ಞಾನಗಳೆರಡೂ ಭ್ರಾಂತಿಜ್ಞಾನಗಳೇ ಆಗಿದ್ದು , ದುಃಖಕ್ಕೇ ಹೇತುವಾಗಿರುತ್ತವೆ. ಆದ್ದರಿಂದ ಆ ಎರಡೂ ಜ್ಞಾನಗಳನ್ನು (ಅಜ್ಞಾನಗಳನ್ನು) ಕಳೆದುಕೊಂಡು ಸತ್ಯಾತ್ಮಜ್ಞಾನವನ್ನೇ ಹೊಂದಬೇಕು. ಸತ್ಯಾತ್ಮಜ್ಞಾನದಿಂದಲೇ ಮೋಕ್ಷವು; ಸತ್ಯಾತ್ಮಜ್ಞಾನವೇ ಪರಮಾರ್ಥಜ್ಞಾನವು, ಇದೇ ಸಮ್ಯಗ್ಜ್ಞಾನವೂ ಆಗಿರುತ್ತದೆ; ಇದಕ್ಕೇ ಆತ್ಮಜ್ಞಾನ ಎಂದು ಹೆಸರು.</p>
    <p>ಸರಿ, ಹಾಗಾದರೆ ಗೌಣಾತ್ಮಜ್ಞಾನ ಹಾಗೂ ಮಿಥ್ಯಾತ್ಮಜ್ಞಾನಗಳೆಂದರೇನು? ಇವುಗಳ ಸ್ವರೂಪವೇನು? ಎಂಬುದನ್ನು ನಾವೀಗ ನೋಡೋಣ: <strong>ಗೌಣ + ಆತ್ಮ</strong><strong>ಜ್ಞಾನ</strong>; ಗೌಣನಾದ ಆತ್ಮನ ಜ್ಞಾನವೇ ಗೌಣಾತ್ಮಜ್ಞಾನವು. ಗುಣದ ಸಂಬಂಧದಿಂದ, ಅದೇ ತಾನೆಂದು ತಿಳಿದಾಗ ಅದಕ್ಕೆ ಗೌಣಾತ್ಮಜ್ಞಾನ ಎಂದು ಹೆಸರು. ನಾನು ಬೇರೆ, ಪುತ್ರನು ಬೇರೆ—ಎಂದು ಎಲ್ಲರಿಗೂ ಗೊತ್ತಿದೆ. ನನ್ನನ್ನೂ ನನ್ನ ಪುತ್ರನನ್ನೂ ಬೇರೆಬೇರೆಯಾಗಿ ನಾನು ನೋಡುತ್ತಿದ್ದೇನೆ. ಎರಡೂ ವಸ್ತುಗಳು ಭಿನ್ನಭಿನ್ನವಾಗಿ ಗೋಚರವಾಗುತ್ತಿದ್ದರೂ, ಗುಣದಿಂದ ಪುತ್ರನನ್ನೇ ನಾನು ಎಂದು ತಿಳಿದರೆ ಅದಕ್ಕೆ <strong>ಗೌಣಾತ್ಮಜ್ಞಾನ</strong> ಎಂದು ಹೆಸರು.</p>
    <p>ಆದರೆ, ದೇಹಾತ್ಮಜ್ಞಾನವು ಹೀಗೆ ಗೌಣಾತ್ಮಜ್ಞಾನವಲ್ಲ. ದೇಹವನ್ನೇ ತಾನೆಂದು ತಿಳಿದಾಗ ಆತ್ಮನಿಲ್ಲ , ಆತ್ಮನನ್ನೇ ದೇಹವೆಂದು ತಿಳಿದಾಗ ದೇಹವಿಲ್ಲ. ಹಗ್ಗವನ್ನೇ ಹಾವೆಂದು ತಿಳಿದಾಗ ಹಗ್ಗವಿಲ್ಲ , ಇದು ಹಗ್ಗವೇ ಎಂದು ತಿಳಿದಾಗ ಹಾವಿರುವುದಿಲ್ಲ. ಏಕೆಂದರೆ ಅಲ್ಲಿ ಇರುವ ವಸ್ತುವು ಒಂದೇ. ಇದಿದ್ದಾಗ ಅದಿಲ್ಲ, ಅದಿದ್ದಾಗ ಇದಿಲ್ಲ. ಒಂದೇ ವಸ್ತುವನ್ನು ತಪ್ಪಾಗಿ ತಿಳಿಯುವುದಕ್ಕೆ ಮಿಥ್ಯಾಜ್ಞಾನ ಎಂದು ಹೆಸರು. ಹೀಗಾಗಿ ಮೀಮಾಂಸಕರು ದೇಹಕ್ಕಿಂತ ಆತ್ಮನು ಭಿನ್ನವೆಂದು ಹೇಳಿದರೂ, ಆ ಆತ್ಮನೂ ಮಿಥ್ಯಾತ್ಮನೇ ಹೊರತು ಗೌಣಾತ್ಮನಲ್ಲ. ಆದ್ದರಿಂದ ದೇಹಾದಿಗಳಾಗಿ ತೋರುತ್ತಿರುವವನು ಆತ್ಮನೇ ಎಂದು ತಿಳಿದಾಗ ದೇಹಾದಿಗಳೇ ಇಲ್ಲ ಎಂದು ತಿಳಿಯುತ್ತದೆ. ಬ್ರಹ್ಮಾತ್ಮಜ್ಞಾನಕ್ಕೇ ಸತ್ಯಾತ್ಮಜ್ಞಾನ ಎಂದು ಹೆಸರು.</p>
    <p class="text-center"><strong>ಸತ್ಯಾತ್ಮಜ್ಞಾನದಿಂದಲೇ ಅಮೃತತ್ವಪ್ರಾಪ್ತಿಯು.</strong></p>
  </section>	
  <section class="level1 numbered" epub:type="chapter" role="doc-chapter" id="id-17">
    <h1 class="level1-title" epub:type="title"><span class="num">17.</span>ಮನನನಿದಿಧ್ಯಾಸನಗಳೂ ಅವಗತ್ಯರ್ಥವೇ</h1>
    <p class="verse">ಮನನನಿದಿಧ್ಯಾಸನಯೋರಪಿ ಶ್ರವಣವತ್ ಅವಗತ್ಯರ್ಥತ್ವಾತ್।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಶ್ರವಣದಂತೆಯೇ ಮನನನಿದಿಧ್ಯಾಸನಗಳೂ ಅವಗತ್ಯರ್ಥವೇ ಆಗಿರುತ್ತವೆ.</em></p>
    <p>ಆತ್ಮಜ್ಞಾನಪ್ರಾಪ್ತಿಗೆ ಶ್ರವಣ, ಮನನ, ನಿದಿಧ್ಯಾಸನಗಳು ಸಾಕ್ಷಾತ್ ಸಾಧನಗಳು. ಅಂದರೆ ಸಾಧನಚತುಷ್ಟಯಸಂಪನ್ನನಾದ ಜಿಜ್ಞಾಸು ಸಾಧಕನು ಸದ್ಗುರುಗಳಿಂದ ವೇದಾಂತಗಳ ಉಪದೇಶಗಳನ್ನು ಶ್ರವಣಮಾಡಬೇಕು. <strong>ಶ್ರವಣ</strong> ಎಂದರೆ ವೇದಾಂತವಾಕ್ಯಾರ್ಥಶ್ರವಣ ಎಂದೇ ಅರ್ಥ. ಶ್ರವಣವು ಏಕಾಗ್ರಮನಸ್ಸಿನಿಂದ ಶ್ರದ್ಧೆಯಿಂದ ಮಾಡಬೇಕಾಗಿರುವ ಶ್ರೇಷ್ಠವಾದ ಹಾಗೂ ನೇರವಾದ ಸಾಧನ. ವೇದಾಂತವಾಕ್ಯಾರ್ಥವಿಚಾರಣದಿಂದಲೇ ಅವಿದ್ಯೆಯು ನಿವೃತ್ತಿಯಾಗಿ, ಅನಂತರ ಆತ್ಮದರ್ಶನವೂ ಉಂಟಾಗುತ್ತದೆ. ಅತ್ಯಂತ ಉತ್ತಮ ತತ್ತ್ವಜಿಜ್ಞಾಸು ಸಾಧಕನಿಗೆ ಕೇವಲ ಶ್ರವಣದಿಂದಲೇ ಆತ್ಮವಿಜ್ಞಾನವು ಹುಟ್ಟುತ್ತದೆ. ಅಷ್ಟರಿಂದಲೇ ಅವನು ಮುಕ್ತನಾಗಿಬಿಡುತ್ತಾನೆ.</p>
    <p>ಆದರೆ, ಉತ್ತಮಾಧಿಕಾರಿಗಳಲ್ಲದವರಿಗೆ ಅಂದರೆ ಮಂದಮಧ್ಯಮಾಧಿಕಾರಿಗಳಿಗೆ ಕೇವಲ ಶ್ರವಣಮಾತ್ರದಿಂದ <strong>ಅಹಂ ಬ್ರಹ್ಮಾಸ್ಮಿ</strong> ಎಂಬ ಅಪರೋಕ್ಷಾನುಭವವು ಉಂಟಾಗದು. ಮಂದಮಧ್ಯಮಾಧಿಕಾರಿಗಳೆಂದರೆ ವಿವೇಕವೈರಾಗ್ಯಗಳು ಪರಿಪೂರ್ಣವಾಗಿರದೇ, ಸಂಪೂರ್ಣವಾಗಿ ಚಿತ್ತಶುದ್ಧಿಯಿಲ್ಲದ, ಏಕಾಗ್ರತೆಯ ಕೊರತೆಯನ್ನುಳ್ಳ, ಅಧ್ಯಾತ್ಮಸಾಧಕರು. ಇವರಿಗೂ ಆತ್ಮಜ್ಞಾನವೇ ಬೇಕಾಗಿದೆ, ಇವರೂ ನಿಜವಾದ ಮೋಕ್ಷಾಪೇಕ್ಷಿಗಳೇ ಹೌದು; ದಿಟ, ಆದರೆ ವೇದಾಂತವಾಕ್ಯಾರ್ಥಶ್ರವಣಮಾತ್ರದಿಂದಲೇ ಇವರಿಗೆ ಬ್ರಹ್ಮಾತ್ಮಜ್ಞಾನವು ಉಂಟಾಗುವುದಿಲ್ಲ. ಇಂಥವರಿಗಾಗಿ ಶ್ರವಣವಾದಮೇಲೆ ಶಾಸ್ತ್ರಗಳಲ್ಲಿ ಮನನ ನಿದಿಧ್ಯಾಸನ ಗಳನ್ನೂ ಉಪದೇಶಿಸಿರುತ್ತಾರೆ.</p>
    <p>ಶ್ರವಣಮಾತ್ರದಿಂದ ಉತ್ತಮಾಧಿಕಾರಿಗಳಿಗೆ ಯಾವ ಫಲವು ಉಂಟಾಗುತ್ತದೆಯೋ, ಅದೇ ಫಲವು ಮಂದಮಧ್ಯಮಾಧಿಕಾರಿಗಳಿಗೆ ಶ್ರವಣದ ಜೊತೆಗೆ ಮನನನಿದಿಧ್ಯಾಸನಗಳಿಂದ ಉಂಟಾಗುತ್ತದೆ. <strong>ಶ್ರವಣ</strong>ವೆಂದರೆ ಸದ್ಗುರುಗಳಿಂದ ವೇದಾಂತವಾಕ್ಯಾರ್ಥದ ಶ್ರವಣ, <strong>ಮನನ</strong>ವೆಂದರೆ ಶ್ರವಣ ಮಾಡಿದ್ದನ್ನೇ ಅನುಭವಾನುಸಾರಿಯಾದ ಯುಕ್ತಿಗಳಿಂದ ವಿಚಾರಮಾಡುವುದು, <strong>ನಿದಿಧ್ಯಾಸನ</strong> ಎಂದರೆ ಅದನ್ನೇ ಆಳವಾದ ವಿಚಾರದಿಂದ ತನ್ನ ಅನುಭವದಲ್ಲಿ ಕಂಡುಕೊಳ್ಳುವುದು. ಅಂತೂ ಶ್ರವಣಮನನನಿದಿಧ್ಯಾಸನಗಳು ಆತ್ಮಜ್ಞಾನಕ್ಕೆ ಸಾಧನಗಳು.</p>
    <p class="text-center"><strong>ಜಿಜ್ಞಾಸುಗಳು ವೇದಾಂತವಾಕ್ಯಾರ್ಥವಿಚಾರವನ್ನು ಮಾಡಬೇಕು.</strong></p>
  </section>	
  <section class="level1 numbered" epub:type="chapter" role="doc-chapter" id="id-18">
    <h1 class="level1-title" epub:type="title"><span class="num">18.</span> ಬ್ರಹ್ಮವಿದನಿಗೆ ಪುನಃ ದ್ವೈತಜ್ಞಾನವಿಲ್ಲ</h1>
    <p class="verse">ನ ಹಿ ಏಕತ್ವವಿಜ್ಞಾನೇನ ಉನ್ಮಥಿತಸ್ಯ ದ್ವೈತವಿಜ್ಞಾನಸ್ಯ ಪುನಃ ಸಂಭವೋಽಸ್ತಿ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಏಕತ್ವವಿಜ್ಞಾನದಿಂದ ದ್ವೈತವಿಜ್ಞಾನವು ಒಮ್ಮೆ ಬಾಧಿತವಾದ ಬಳಿಕ,ಪುನಃ ಆ ದ್ವೈತ ವಿಜ್ಞಾನವು ಹುಟ್ಟಲೇ ಆರದು.</em></p>
    <p>ವೇದಾಂತವಾಕ್ಯಾರ್ಥವಿಚಾರದಿಂದ ಉತ್ತಮ ಜಿಜ್ಞಾಸುಸಾಧಕರಿಗೆ <strong>ಬ್ರಹ್ಮೈ ವೇದಂ ವಿಶ್ವಂ, ಆತ್ಮೈವೇದಂ ಸರ್ವಂ, ನೇಹ ನಾನಾಸ್ತಿ ಕಿಂಚನ</strong> ಎಂಬ ಏಕತ್ವವಿಜ್ಞಾನವು ಹುಟ್ಟುತ್ತದೆ. ಆತ್ಮನೊಬ್ಬನೇ ಸತ್ಯವೆಂದೂ, ಆ ಆತ್ಮನೇ ತಾನೆಂದೂ, ತನಗಿಂತ ಭಿನ್ನವಾಗಿ ದ್ವೈತಪ್ರಪಂಚವು ಪರಮಾರ್ಥವಾಗಿ ಇಲ್ಲವೇ ಇಲ್ಲವೆಂದೂ ನಿಶ್ಚಯಜ್ಞಾನವು ಉದಯಿಸುತ್ತದೆ. ಈ ಏಕತ್ವಜ್ಞಾನವು ಸ್ವಾನುಭವಗಮ್ಯವಾದ ಅಪರೋಕ್ಷಾನುಭವ. ಬೆಂಕಿಯು ಸುಡುತ್ತದೆ, ಸಕ್ಕರೆಯು ಸಿಹಿಯಾಗಿದೆ ಎಂಬುದು ಹೇಗೆ ನಿಶ್ಚಯಾನುಭವವೋ ಹಾಗೆಯೇ ಆತ್ಮಜ್ಞಾನಿಗೆ ಏಕತ್ವಜ್ಞಾನವೂ ನಿಶ್ಚಿತವಾಗಿ ಸ್ವಾನುಭವಕ್ಕೆ ಬಂದಿರುತ್ತದೆ. ಇಂಥ ಏಕತ್ವವಿದನಿಗೆ ಹಿಂದಿನಂತೆ ಪುನಃ ದ್ವೈತಸತ್ಯತ್ವಜ್ಞಾನವು ಉಂಟಾಗದು.</p>
    <p>ಇದಕ್ಕೊಂದು ಸರಳವಾದ ಉದಾಹರಣೆ: ಭ್ರಾಂತಿಯಿಂದ ಹಗ್ಗದಲ್ಲಿ ಹಾವನ್ನು ಕಾಣುತ್ತಿದ್ದ ಮನುಷ್ಯನಿಗೆ, ಬೆಳಕಿನಲ್ಲಿ ನೋಡಿದಾಗ ಇದು ಹಗ್ಗ, ಹಗ್ಗವೇ; ಇಲ್ಲಿ , ಇದು ಬರೀ ಹಗ್ಗ , ಹಗ್ಗ ಮಾತ್ರ—ಎಂಬ ನಿಶ್ಚಯವಾದ ದೃಢವಾದ ತಿಳಿವಳಿಕೆಯು ಉಂಟಾದ ಬಳಿಕ, ಅವನಿಗೆ ಅದೇ ಹಗ್ಗದಲ್ಲಿ ಹಿಂದಿನಂತೆ ಇದು ಹಾವು ಎಂಬ ಭ್ರಾಂತಿಜ್ಞಾನವು ಹುಟ್ಟಲಾರದಲ್ಲವೇ? ಇದೇ ರೀತಿ, ಇಲ್ಲಿಯೂ ಕೂಡ ಶ್ರುತಿ ಯುಕ್ತಿ ಸ್ವಾನುಭವದ ಬಲದಿಂದ ನಿಜವಾದ ಮುಮುಕ್ಷುವಿಗೆ ‘<strong>ಅಹಂ ಬ್ರಹ್ಮಾಸ್ಮಿ</strong>’, ‘ನಾನು ಬ್ರಹ್ಮವಾಗಿದ್ದೇನೆ’ ಎಂಬ ದೃಢವಾದ ಅನುಭವವು ಉಂಟಾಗಿಬಿಡುತ್ತದೆ. ಇದಕ್ಕೇ ‘<strong>ಏಕತ್ವಜ್ಞಾನಂ</strong>’, <strong>ಬ್ರಹ್ಮಾತ್ಮಾನುಭವಃ</strong> ಎಂದು ಹೆಸರು. ಇದರಿಂದ ನಾಮರೂಪಾತ್ಮಕವಾದ ದ್ವೈತಪ್ರಪಂಚವು ಬ್ರಹ್ಮಕ್ಕಿಂತ ಭಿನ್ನವಾಗಿ ಎಂದೆಂದಿಗೂ ಇಲ್ಲವೇ ಇಲ್ಲ ಎಂದು ತಿಳಿಯುತ್ತದೆ. ಇದೇ ಏಕತ್ವವಿಜ್ಞಾನದ ಮಹಿಮೆ. ಇಂಥ ಏಕತ್ವಜ್ಞಾನವನ್ನು ಪಡೆದ ಬ್ರಹ್ಮವಿದನಿಗೆ ಹಿಂದಿನಂತೆ ಪುನಃ ದ್ವೈತಸತ್ಯತ್ವಬುದ್ಧಿಯು ಉಂಟಾಗಲಾರದು. ಏಕೆಂದರೆ ಸಂಸಾರಿತ್ವಜ್ಞಾನ ಮತ್ತು ಬ್ರಹ್ಮಾತ್ಮಜ್ಞಾನ–ಎರಡೂ ಪರಸ್ಪರ ವಿರುದ್ಧ ಜ್ಞಾನಗಳು. ಒಂದು ಇದ್ದಾಗ ಮತ್ತೊಂದು ಇರಲಾರದು. ಕತ್ತಲೆಯೂ ಬೆಳಕೂ ಒಟ್ಟಿಗೇ ಇರಲಾರವಲ್ಲವೇ? ಬ್ರಹ್ಮವಿದನಿಗೆ ದ್ವೈತಸತ್ಯತ್ವಬುದ್ಧಿಯು ಇರಲಾರದು.</p>
    <p class="text-center"><strong>ಬ್ರಹ್ಮಜ್ಞಾನಿಗೆ ಮತ್ತೆ ಭ್ರಾಂತಿಜ್ಞಾನವು ಉಂಟಾಗದು.</strong></p>
  </section>	
  <section class="level1 numbered" epub:type="chapter" role="doc-chapter" id="id-19">
    <h1 class="level1-title" epub:type="title"><span class="num">19.</span>ಪರಬ್ರಹ್ಮವೇ ಔಪನಿಷದಪುರುಷ</h1>
    <p class="verse">ಔಪನಿಷದಸ್ಯ ಪುರುಷಸ್ಯ ಅನನ್ಯಶೇಷತ್ವಾತ್। ಯೋಽಸೌ ಉಪನಿಷತ್ಸು ಏವ ಅಧಿಗತಃ ಪುರುಷಃ ಅಸಂಸಾರೀ ಬ್ರಹ್ಮ , ಉತ್ಪಾದ್ಯಾದಿಚತುರ್ವಿಧದ್ರವ್ಯವಿಲಕ್ಷಣಃ, ಸ್ವಪ್ರಕರಣಸ್ಥಃ, ಅನನ್ಯಶೇಷಃ; ನಾಸೌ ನಾಸ್ತಿ ಇತಿ ವಾ ನಾಧಿಗಮ್ಯತೇ ಇತಿ ವಾ ಶಕ್ಯಂ ವದಿತುಮ್॥</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಔಪನಿಷದ ಪುರುಷನು ಯಾವ ವಿಧಿನಿಷೇಧಗಳಿಗೂ ಅಧೀನನಲ್ಲ. ಉಪನಿಷತ್ತುಗಳಲ್ಲಿ ಮಾತ್ರವೇ ತಿಳಿಸಲ್ಪಟ್ಟಿರುವ ಈ ಪುರುಷನಿಗೆ <strong>ಔಪನಿಷದ ಪುರುಷ</strong> ಎಂದು ಹೆಸರು. ಇವನು ಅಸಂಸಾರಿಯಾದ ಆತ್ಮನು, ಇವನೇ ಪರಬ್ರಹ್ಮವು; ಇವನು ಉತ್ಪಾದ್ಯ ಆಪ್ಯ ಸಂಸ್ಕಾರ್ಯ ವಿಕಾರ್ಯ ಫಲಗಳಿಗಿಂತ ಅತ್ಯಂತ ವಿಲಕ್ಷಣನಾಗಿದ್ದಾನೆ; ಈ ಪುರುಷನು ವೇದಾಂತಶಾಸ್ತ್ರಗಳಲ್ಲಿ ಸ್ವತಂತ್ರನಾಗಿ ಪ್ರತಿಪಾದಿತನಾಗಿರುತ್ತಾನೆ. ಇವನು ಯಾವ ಕ್ರಿಯೆಗಳಿಗೂ ಶೇಷನಲ್ಲ , ಈ ಪುರುಷನನ್ನು ‘ಇಲ್ಲ’ ಎಂದಾಗಲೀ, ‘ತಿಳಿಯಲು ಸಾಧ್ಯವಿಲ್ಲ’ ಎಂದಾಗಲೀ ಹೇಳಲು ಸಾಧ್ಯವಿಲ್ಲ.</em></p>
    <p>ಪರಬ್ರಹ್ಮ, ಪರಮೇಶ್ವರ, ಪರಮಾತ್ಮ, ದೇವ, ಈಶ—ಮುಂತಾದ ಶಬ್ದಗಳಿಂದ ಉಪನಿಷತ್ತುಗಳಲ್ಲಿ ಪ್ರತಿಪಾದಿತನಾಗಿರುವ ಆತ್ಮನಿಗೇ ‘<strong>ಔಪನಿಷದಃ ಪುರುಷಃ</strong>’ ಎಂದು ಹೆಸರು. ಏಕೆಂದರೆ ಇವನನ್ನು ಉಪನಿಷತ್ತುಗಳಿಂದಲೇ ನಾವುಗಳು ತಿಳಿಯಬೇಕಾಗಿದೆ. <strong>ಉಪನಿಷತ್ಸು ಏವ ಅಧಿಗಮ್ಯಮಾನಃ ಪುರುಷಃ ಔಪನಿಷದಃ ಪುರುಷಃ</strong>; ಬ್ರಹ್ಮವನ್ನು ಉಪನಿಷತ್ತುಗಳಿಂದಲೇ ತಿಳಿದುಕೊಳ್ಳಬೇಕೇ ಹೊರತು ಬೇರೆಯ ದಾರಿಯೇ ಇಲ್ಲ.</p>
    <p>ಈ ಔಪನಿಷದಪುರುಷನೇ ಅಸಂಸಾರಿಯಾದ ಆತ್ಮನು. ಆತ್ಮನಿಗೆ ಜನ್ಮಮರಣಾದಿಸಂಸಾರದ ಅಂಟು ಇಲ್ಲ. ಇವನೇ ಪರಿಪೂರ್ಣವಾದ ಪರಬ್ರಹ್ಮವು. ಇವನು ಕರ್ಮಗಳಿಂದ ದೊರಕುವವನಲ್ಲ. ಈ ಔಪನಿಷದ ಪುರುಷನೇ ಎಲ್ಲ ಜೀವಿಗಳಿಗೂ ಪ್ರತ್ಯಗಾತ್ಮನೂ ಆಗಿರುತ್ತಾನೆ. ಇವನನ್ನೇ ವೇದಾಂತಗಳಲ್ಲಿ ಸ್ಪಷ್ಟವಾಗಿ ಹಾಗೂ ವಿಸ್ತಾರವಾಗಿ ತಿಳಿಸಿರುತ್ತಾರೆ. ಇವನನ್ನು ‘ಇಲ್ಲ’ ಎನ್ನುವುದಕ್ಕಾಗಲೀ, ಇವನನ್ನು ‘ಯಾರೊಬ್ಬರೂ ತಿಳಿಯಲು ಸಾಧ್ಯವಿಲ್ಲ’ ಎಂದಾಗಲೀ ಹೇಳಲು ಸಾಧ್ಯವೇ ಇಲ್ಲ. ವಿವೇಕವೈರಾಗ್ಯಾದಿಸಂಪನ್ನರಾಗದ, ಕೇವಲ ಬಾಹ್ಯವಿಷಯಗಳಲ್ಲಿಯೇ ಮಗ್ನರಾದ ಅವಿವೇಕಿಗಳಿಗೆ <strong>ಔಪನಿಷದ ಆತ್ಮನ</strong> ಸ್ವರೂಪವು ಅರ್ಥವಾಗದು, ದಿಟ; ಆದರೆ ವಿವೇಕಿಗಳಿಗೆ ಅರ್ಥವಾಗುತ್ತದೆ. ಈ ಔಪನಿಷದ ಪುರುಷನೇ ತಾನೆಂದು ತಿಳಿದ ಮಹಾತ್ಮನೇ ಬ್ರಹ್ಮಜ್ಞಾನಿಯು. ಇವನೇ ಕೃತಕೃತ್ಯನೂ ಹೌದು. ಇವನಿಗೇ ಜೀವನ್ಮುಕ್ತ ಎಂದೂ ಹೆಸರು.</p>
    <p class="text-right"><strong>ಪರಬ್ರಹ್ಮವನ್ನು ವೇದಾಂತದಿಂದಲೇ ತಿಳಿಯಬೇಕು.</strong></p>
  </section>	
  <section class="level1 numbered" epub:type="chapter" role="doc-chapter" id="id-20">
    <h1 class="level1-title" epub:type="title"><span class="num">20.</span>ಇದು ವೇದಾಂತಿಗಳಿಗೆ ಅಲಂಕಾರ</h1>
    <p class="verse">ಅಲಂಕಾರೋ ಹ್ಯಯಮಸ್ಮಾಕಂ, ಯತ್ ಬ್ರಹ್ಮಾತ್ಮಾವಗತೌ ಸತ್ಯಾಂ ಸರ್ವಕರ್ತವ್ಯತಾಹಾನಿಃ ಕೃತಕೃತ್ಯತಾ ಚ ಇತಿ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಬ್ರಹ್ಮವೇ ತಾನೆಂಬ ಅನುಭವವು ಉಂಟಾಗಿಬಿಟ್ಟರೆ, ಅಂಥವನಿಗೆ ಸರ್ವಕರ್ತವ್ಯತಾಹಾನಿಯೂ ಕೃತಕೃತ್ಯತೆಯೂ ಉಂಟಾಗಿಬಿಡುತ್ತದೆ ಎಂಬೀ ಮಾತುಗಳು ವೇದಾಂತಿಗಳಾದ ನಮಗೆ ಅಲಂಕಾರವೇ (ಭೂಷಣವೇ) ಆಗಿರುತ್ತದೆ.</em></p>
    <p>‘<strong>ಅಹಂ ಬ್ರಹ್ಮಾಸ್ಮಿ</strong>’, ನಾನೇ ಬ್ರಹ್ಮವಾಗಿದ್ದೇನೆ ಎಂಬೀ ಬ್ರಹ್ಮಾತ್ಮಜ್ಞಾನವು ಉಂಟಾದರೆ ಅದರಿಂದ ಹಾನವಾಗಲೀ ಉಪಾದಾನವಾಗಲೀ ಏನೂ ಇಲ್ಲವಲ್ಲ! ಬ್ರಹ್ಮಾತ್ಮಜ್ಞಾನಸಂಪನ್ನನಾಗಿಬಿಟ್ಟರೆ ಅಂಥವನಿಗೆ ಮಾಡಬೇಕಾದ ವಿಧಿಯಾಗಲೀ, ಬಿಡಬೇಕಾದ ನಿಷೇಧವಾಗಲೀ ಇಲ್ಲವಲ್ಲ! ಕರ್ಮವಿಧಿಯನ್ನು ತಿಳಿದವನಿಗೆ ವಿಧಿನಿಷೇಧಗಳಿರುತ್ತವೆ, ಪ್ರವೃತ್ತಿನಿವೃತ್ತಿಗಳೂ ಇರುತ್ತವೆ; ಆದರೆ ಬ್ರಹ್ಮಜ್ಞಾನದಿಂದ ಪ್ರವೃತ್ತಿನಿವೃತ್ತಿಗಳೇ ಉಂಟಾಗುವುದಿಲ್ಲವಲ್ಲ! ಆದ್ದರಿಂದ ಬ್ರಹ್ಮಜ್ಞಾನವು ವ್ಯರ್ಥವಾಯಿತಲ್ಲಾ? ಎಂದರೆ, ಇಲ್ಲಿದೆ ಉತ್ತರ:</p>
    <p>ಈ ಆಕ್ಷೇಪವು ನಮ್ಮ ಸಿದ್ಧಾಂತಕ್ಕೆ ಭೂಷಣವೇ ಹೊರತು ದೂಷಣವಲ್ಲ. ಅವಿದ್ಯಾದೋಷದಿಂದಲೇ ತನ್ನನ್ನು ಕರ್ತೃವೆಂದೂ ಭೋಕ್ತೃವೆಂದೂ ಸಂಸಾರಿಯಾದ ಜೀವಾತ್ಮನೆಂದೂ ತಿಳಿದು, ಅದರಿಂದಲೇ ತಾನು ಕ್ರಿಯಾಕಾರಕಫಲರೂಪವಾದ ಸಂಸಾರಚಕ್ರದಲ್ಲಿ ಸಿಕ್ಕಿಕೊಂಡು ವಿಧಿನಿಷೇಧಗಳಿಗೆ ಜೀವನು ಬಲಿಪಶು ವಾಗಿರುತ್ತಾನೆ. ಇದನ್ನು ಮಾಡಬೇಕು, ಇದನ್ನು ಬಿಡಬೇಕೆಂದು ತಿಳಿದು ಹಾನೋಪಾದಾನರೂಪವಾದ ಕರ್ಮಜಾಲದಲ್ಲಿ ಸಿಕ್ಕಿಕೊಂಡು ಸಂಕಟಪಡುತ್ತಿದ್ದಾನೆ. ಇದಕ್ಕೆಲ್ಲ ಅವಿದ್ಯೆಯೇ ಕಾರಣ. ಇದಕ್ಕೇ ಅಧ್ಯಾಸ ಎಂದೂ ಭ್ರಾಂತಿಜ್ಞಾನ ಎಂದೂ ಹೆಸರುಗಳು.</p>
    <p>ಆದರೆ, ವಿವೇಕಿಯಾದ ಮುಮುಕ್ಷು ಸಾಧಕನು ವೇದಾಂತವಾಕ್ಯಾರ್ಥವಿಚಾರವನ್ನು ಮಾಡುತ್ತಾ ‘<strong>ಅಹಂ ಬ್ರಹ್ಮಾಸ್ಮಿ</strong>’ ಎಂಬ ಬ್ರಹ್ಮಾತ್ಮಜ್ಞಾನವನ್ನು ಹೊಂದಿದರೆ, ಅವನು ಅಸಂಸಾರಿಯಾದ ಪರಬ್ರಹ್ಮವೇ ಆಗಿಬಿಡುತ್ತಾನೆ. ನಾನು ಎಂದೆಂದಿಗೂ ಕರ್ತೃಭೋಕ್ತೃಸ್ವರೂಪನೇ ಅಲ್ಲ ಎಂಬ ಅಪರೋಕ್ಷಜ್ಞಾನವನ್ನು ಪಡೆದ ಈ ಬ್ರಹ್ಮಜ್ಞಾನಿಯು ಕೃತಕೃತ್ಯನೇ ಆಗಿಬಿಟ್ಟಿರುವುದರಿಂದ ಇವನಿಗೆ ವಿಧಿನಿಷೇಧಗಳಾಗಲೀ ಹಾನೋಪಾದಾನಗಳಾಗಲೀ ಯಾವುದೂ ಇರುವುದಿಲ್ಲ. ಆದ್ದರಿಂದ ಪೂರ್ವಮೀಮಾಂಸಕರ ಈ ಆಕ್ಷೇಪವು ನಮಗೆ ದೂಷಣವಲ್ಲ , ಭೂಷಣವೇ ಆಗಿರುತ್ತದೆ. ಬ್ರಹ್ಮಜ್ಞಾನಿಗೆ ಪುಣ್ಯಪಾಪಗಳ ಅಂಟು ಇರುವುದಿಲ್ಲ.</p>
    <p class="text-center"><strong>ಬ್ರಹ್ಮವಿದನಿಗೆ ವಿಧಿನಿಷೇಧಗಳಿಲ್ಲ.</strong></p>
  </section>	
  <section class="level1 numbered" epub:type="chapter" role="doc-chapter" id="id-21">
    <h1 class="level1-title" epub:type="title"><span class="num">21.</span>ಮೋಕ್ಷವು ಉತ್ಪಾದ್ಯಾದಿವಿಲಕ್ಷಣವಾಗಿದೆ</h1>
    <p class="verse">ನ ತಾವತ್ ಉತ್ಪಾದ್ಯೋ ಮೋಕ್ಷಃ, ಸ್ವತಃಸಿದ್ಧತ್ವಾತ್। ನ ಚ ಪ್ರಾಪ್ಯಃ , ಸ್ವರೂಪತ್ವಾತ್। ನ ಚ ಸಂಸ್ಕಾರ್ಯೋ ಮೋಕ್ಷಃ, ನಿತ್ಯಶುದ್ಧಬ್ರಹ್ಮ ಸ್ವರೂಪತ್ವಾತ್<strong>।</strong> ನ ಚ ವಿಕಾರ್ಯೋ ಮೋಕ್ಷಃ, ನಿರವಯವತ್ವಾತ್ ಮೋಕ್ಷಸ್ಯ।</p>
    <p class="text-right">ಬ್ರ. ಸೂ. ಭಾ. ೧-೪-೪</p>
    <p><em>ಮೋಕ್ಷವು ಕರ್ಮಫಲದಂತೆ ಉತ್ಪಾದ್ಯವಲ್ಲ , ಸ್ವತಃಸಿದ್ಧವಾದ್ದರಿಂದ; ಮೋಕ್ಷವು ಪ್ರಾಪ್ಯವೂ ಅಲ್ಲ , ಏಕೆಂದರೆ ಮೋಕ್ಷವು ಎಲ್ಲರ ಸ್ವರೂಪವೇ ಆದ್ದರಿಂದ; ಮೋಕ್ಷವು ಸಂಸ್ಕಾರ್ಯವೂ ಅಲ್ಲ , ಏಕೆಂದರೆ ಮೋಕ್ಷವು ನಿತ್ಯಶುದ್ಧಬ್ರಹ್ಮಸ್ವರೂಪವೇ ಆಗಿರುವುದರಿಂದ ; ಇನ್ನು , ಮೋಕ್ಷವು ವಿಕಾರ್ಯವೂ ಅಲ್ಲ , ಅವಯವಗಳಿಲ್ಲದ್ದರಿಂದ.</em></p>
    <p><strong>ಮೋಕ್ಷವು ಉತ್ಪಾದ್ಯವಲ್ಲ</strong>: ಸ್ವತಃಸಿದ್ಧವಾದ ಬ್ರಹ್ಮ ಸ್ವರೂಪವೇ ಆಗಿರುವ ಮೋಕ್ಷವು ಹೊಸದಾಗಿ ಉಂಟಾಗುವ ಫಲವೇ ಅಲ್ಲ. ಮೋಕ್ಷವು ಸಹಜವೂ ಸ್ವಾಭಾವಿಕವೂ ಆಗಿರುವುದರಿಂದ ಇದನ್ನು ಕರ್ಮೋಪಾಸನೆಗಳಿಂದ ಹೊಸದಾಗಿ ಉತ್ಪತ್ತಿಮಾಡಿಕೊಳ್ಳಬೇಕಾಗಿಲ್ಲ. ಹೊಸದಾಗಿ ಉತ್ಪನ್ನವಾದರೆ ಅದು ನಾಶವಾಗುವುದರಿಂದ ಅದು ಮೋಕ್ಷವೇ ಆಗುವುದಿಲ್ಲ.</p>
    <p><strong>ಮೋಕ್ಷವು ಪ್ರಾಪ್ಯವಲ್ಲ</strong>: ಮೋಕ್ಷವನ್ನು ದೇಶಾಂತರಕ್ಕೆ ಹೋಗಿ ಕಾಲಾಂತರದಲ್ಲಿ ಹೊಂದಬೇಕಾಗಿಲ್ಲ. ‘ಇಲ್ಲಿ ಇಲ್ಲ , ಅಲ್ಲಿಮಾತ್ರ ಇದೆ’ ಎಂದಾದಾಗ ಮಾತ್ರ ಅಂಥ ಪದಾರ್ಥವನ್ನು ಅಲ್ಲಿಗೆ ಹೋಗಿ ಹೊಂದಬೇಕಾಗುತ್ತದೆ. ಸ್ವರ್ಗವು ಇಲ್ಲಿಲ್ಲ, ಅಲ್ಲಿ ದೂರದಲ್ಲಿದೆ; ಆದ್ದರಿಂದ ಮರಣಾನಂತರ ಆ ಲೋಕಕ್ಕೆ ಹೋಗಿ ಅಲ್ಲಿ ಆ ಸ್ವರ್ಗಸುಖವನ್ನು ಹೊಂದಬೇಕು. ಆದರೆ ಮೋಕ್ಷವು ಹೀಗೆ ಪ್ರಾಪ್ಯವಲ್ಲ, ಏಕೆಂದರೆ ಅದು ಈಗಲೇ ಪ್ರತಿಯೊಬ್ಬನ ಪರಮಾರ್ಥಸ್ವರೂಪವೇ ಆಗಿರುತ್ತದೆ.</p>
    <p><strong>ಮೋಕ್ಷವು ಸಂಸ್ಕಾರ್ಯವೂ ಅಲ್ಲ </strong>: ಏನಾದರೂ ಕೊಳೆ, ಅಥವಾ ದೋಷಗಳಿದ್ದರೆ ಅದನ್ನು ದೂರಮಾಡಿ ಗುಣಗಳನ್ನು ಉಂಟುಮಾಡಿದರೆ ಅದು ಶುದ್ಧವಾಗುತ್ತದೆ. ಬ್ರಹ್ಮ ಸ್ವರೂಪವೇ ಆಗಿರುವ ಮೋಕ್ಷವು ನಿತ್ಯಪರಿಶುದ್ಧಸ್ವರೂಪವಾಗಿರುವುದರಿಂದ ಇದು ಸಂಸ್ಕಾರ್ಯವೂ ಅಲ್ಲ. </p>
    <p><strong>ಮೋಕ್ಷವು ವಿಕಾರ್ಯವೂ ಅಲ್ಲ</strong>: ಹಾಲು ವಿಕಾರಗೊಂಡು ಮೊಸರಾಗುವಂತೆ, ಮೋಕ್ಷವು ವಿಕಾರಗೊಳ್ಳುವ ವಸ್ತುವೇ ಅಲ್ಲ. ಮೋಕ್ಷವು ಅವಯವರಹಿತವಾಗಿರುವುದರಿಂದ ಇದಕ್ಕೆ ವಿಕಾರಗಳೇ ಇರುವುದಿಲ್ಲ. ನಿರವಯವಸ್ವರೂಪ ವಾದ ಮೋಕ್ಷವು ವಿಕಾರ್ಯವೂ ಅಲ್ಲ.</p>
    <p class="text-center"><strong>ಮೋಕ್ಷವನ್ನು ಹೊಸದಾಗಿ ಹೊಂದಬೇಕಾಗಿಲ್ಲ.</strong></p>
  </section>	
  <section class="level1 numbered" epub:type="chapter" role="doc-chapter" id="id-22">
    <h1 class="level1-title" epub:type="title"><span class="num">22.</span>ಬ್ರಹ್ಮವಿದ್ಯೆಯಿಂದ ಅಜ್ಞಾನದ ನಿವೃತ್ತಿ</h1>
    <p class="verse">ಶ್ರುತಯಃ ಮೋಕ್ಷಪ್ರತಿಬಂಧನಿವೃತ್ತಿಮಾತ್ರಮೇವ ಆತ್ಮಜ್ಞಾನಸ್ಯ ಫಲಂ ದರ್ಶಯಂತಿ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಮೋಕ್ಷಕ್ಕೆ ಇರುವ ಅಡ್ಡಿಯು ನಾಶವಾಗುವುದಷ್ಟೇ ಆತ್ಮಜ್ಞಾನದ ಫಲವು ಎಂದು ಶ್ರುತಿಗಳು ಉಪದೇಶಿಸುತ್ತಿವೆ.</em></p>
    <p>ಆತ್ಮಜ್ಞಾನವು ಉಂಟಾದರೆ ಅದು ಏನನ್ನು ಮಾಡುತ್ತದೆ? ಆತ್ಮಜ್ಞಾನದಿಂದ ಏನಾದರೂ ಹೊಸದಾದ ಫಲಗಳು ಉಂಟಾಗುತ್ತವೆಯೇ? ಎಂದರೆ, ಆತ್ಮಜ್ಞಾನದಿಂದ ಹೊಸದಾಗಿ ಮೋಕ್ಷವು ಉಂಟಾಗುವುದಿಲ್ಲ ; ಮತ್ತೇನೆಂದರೆ: ಮೋಕ್ಷಕ್ಕೆ ಇದ್ದ ಅಡ್ಡಿಯು ತಾನೇತಾನಾಗಿ ನಿವಾರಣೆಯಾಗುತ್ತದೆ. ಅಜ್ಞಾನವೇ ಮೋಕ್ಷಕ್ಕೆ ಪ್ರತಿಬಂಧವು ಎಂದರೆ ಅಡ್ಡಿಯು. ಕತ್ತಲೆಯ ನಿಮಿತ್ತದಿಂದ ಪದಾರ್ಥಗಳು ಕಾಣಿಸುತ್ತಿರಲಿಲ್ಲ , ಆದರೆ ಬೆಳಕು ಬಂದಕೂಡಲೇ ಕತ್ತಲೆಯು ತಾನೇತಾನಾಗಿ ಹೋಗಿಬಿಡುತ್ತದೆಯಲ್ಲವೇ? ಹೀಗೆಯೇ ಅಜ್ಞಾನವು ಆತ್ಮಜ್ಞಾನೋದಯವಾದ ಕೂಡಲೇ ನಾಶವಾಗಿಬಿಡುತ್ತದೆ. ಇಷ್ಟೇ ಆತ್ಮಜ್ಞಾನದ ಫಲ ಎಂದು ಈ ಕೆಳಗಿನ ಶ್ರುತಿಗಳು ಹೇಳುತ್ತಿವೆ:</p>
    <p>೧. <strong>ತ್ವಂ ಹಿ ನಃ ಪಿತಾ ಯೋಽಸ್ಮಾಕಮವಿದ್ಯಾಯಾಃ ಪರಂ ಪಾರಂ ತಾರಯಸಿ।</strong></p>
    <p class="text-right">ಪ್ರಶ್ನೋಪನಿಷತ್ ೬-೮</p>
    <p>ನಮ್ಮನ್ನು ಅವಿದ್ಯೆಯ ಆಚೆ ದಡಕ್ಕೆ ಎಂದರೆ ಮೋಕ್ಷಕ್ಕೆ ಸೇರಿಸಿರುವ ನೀನೇ ನಮಗೆ ತಂದೆಯಾಗಿದ್ದೀಯೆ.</p>
    <p>೨. <strong>ತರತಿ ಶೋಕಮಾತ್ಮವಿತ್।</strong></p>
    <p class="text-right">ಛಾಂದೋಗ್ಯೋನಿಷತ್ ೭-೧-೩</p>
    <p>ಆತ್ಮಜ್ಞಾನಿಯು ಶೋಕಸಾಗರವನ್ನು ಸುಲಭವಾಗಿ ದಾಟಿಬಿಡುತ್ತಾನೆ. ಶೋಕನಿವೃತ್ತಿಯೇ ಆತ್ಮಜ್ಞಾನದ ಫಲವೆಂದು ಇಲ್ಲಿ ಹೇಳಿದೆ.</p>
    <p>೩. <strong>ತಸ್ಮೈ ಮೃದಿತಕಷಾಯಾಯ ತಮಸಃ ಪಾರಂ ದರ್ಶಯತಿ ಭಗವಾನ್ ಸನತ್ಕುಮಾರಃ</strong></p>
    <p class="text-right">ಛಾಂದೋಗ್ಯೋಪನಿಷತ್ ೭-೨೬-೨</p>
    <p>ಮನಸ್ಸಿನ ಅಡ್ಡಿಗಳನ್ನು ನಾಶಮಾಡಿಕೊಂಡಿದ್ದ ಆ ನಾರದ ಮಹರ್ಷಿಗಳಿಗೆ ಭಗವಾನ್ ಸನತ್ಕುಮಾರರು ಅಜ್ಞಾನದ ಆಚೆಯ ದಡವನ್ನು ತೋರಿಸಿದರು.</p>
    <p><strong>ಮಿಥ್ಯಾಜ್ಞಾನಾಪಾಯಶ್ಚ ಬ್ರಹ್ಮಾತ್ಮೈಕತ್ವವಿಜ್ಞಾನಾತ್ ಭವತಿ</strong>, ಮಿಥ್ಯಾಜ್ಞಾನದ ನಾಶವು ಬ್ರಹ್ಮಾತ್ಮೈಕತ್ವವಿಜ್ಞಾನದಿಂದ ಮಾತ್ರವೇ ಉಂಟಾಗುತ್ತದೆ.</p>
    <p class="text-center"><strong>ಬ್ರಹ್ಮಜ್ಞಾನದಿಂದ ಅಜ್ಞಾನನಿವೃತ್ತಿಯಾಗುತ್ತದೆ.</strong></p>
  </section>	
  <section class="level1 numbered" epub:type="chapter" role="doc-chapter" id="id-23">
    <h1 class="level1-title" epub:type="title"><span class="num">23.</span>ಜ್ಞಾನಕ್ಕೂ ಮೋಕ್ಷಕ್ಕೂ ಮಧ್ಯೇ ಅಂತರವಿಲ್ಲ</h1>
    <p class="verse">ಬ್ರಹ್ಮದರ್ಶನಸರ್ವಾತ್ಮಭಾವಯೋರ್ಮಧ್ಯೇ ಕರ್ತವ್ಯಾಂತರವಾರಣಾಯ ಉದಾಹಾರ್ಯಮ್।</p>
    <p class="text-right">ಬ್ರಹ್ಮಸೂತ್ರಭಾಷ್ಯ ೧-೧-೪</p>
    <p><em>ಬ್ರಹ್ಮಜ್ಞಾನಕ್ಕೂ ಸರ್ವಾತ್ಮಭಾವವೆಂಬ ಮೋಕ್ಷಫಲಕ್ಕೂ ಮಧ್ಯೇ ಮಾಡಬೇಕಾದ ಸಾಧನಗಳೇನೂ ಉಳಿದಿರುವುದಿಲ್ಲ ಎಂದು ಶ್ರುತಿಗಳು ಸಾರುತ್ತಿವೆ.</em></p>
    <p>ಬ್ರಹ್ಮಜ್ಞಾನ, ಬ್ರಹ್ಮವಿದ್ಯಾ, ಬ್ರಹ್ಮಾವಗತಿ, ಬ್ರಹ್ಮದರ್ಶನ, ಬ್ರಹ್ಮಾನುಭವ— ಎಲ್ಲವೂ ಪರ್ಯಾಯಪದಗಳು. ನಿರವಯವವೂ ನಿರುಪಾಧಿಕವೂ ಆದ ಪರಬ್ರಹ್ಮವೇ ತಾನು ಎಂಬ ದೃಢವಾದ ಅಪರೋಕ್ಷವಾದ ಸ್ವಾನುಭವನಿಷ್ಠವಾದ ತಿಳಿವಳಿಕೆಯು ಸಹಜವಾಗಿ, ಸ್ವಾಭಾವಿಕವಾಗಿ ಅನುಭವದಲ್ಲಿ ನೆಲೆಗೊಂಡರೆ ಅದಕ್ಕೇ ಬ್ರಹ್ಮಾತ್ಮಾವಗತಿ, ಬ್ರಹ್ಮಾತ್ಮಾನುಭವ ಎಂದು ಹೆಸರು.</p>
    <p>ಇನ್ನು, ಮೋಕ್ಷವೆಂದರೆ ದೇಹಾಧ್ಯಾಸವನ್ನು ಕಳೆದುಕೊಂಡು, ತಾನು ಒಬ್ಬ ಪರಿಚ್ಛಿನ್ನ ಸಂಸಾರಿಯಾದ ಜೀವಾತ್ಮನು ಎಂಬ ಭ್ರಾಂತಿಜ್ಞಾನದಿಂದ ಮೇಲಕ್ಕೇರಿದವನಾಗಿ, ಸಕಲಪ್ರಾಣಿಗಳಿಗೂ ಸಮನಾದ ಆತ್ಮನೇ ತಾನೆಂಬ ಸಹಜವಾದ ಸ್ಥಿತಿ. ಇದಕ್ಕೇ ಅಶರೀರತ್ವ, ಬ್ರಾಹ್ಮೀಸ್ಥಿತಿ, ಅಮೃತತ್ವ, ಮುಕ್ತಿ , ಸ್ವರೂಪಾವಸ್ಥಾ , ಕೈವಲ್ಯ ಮುಂತಾದ ಹೆಸರುಗಳು. ಈ ಮೋಕ್ಷವನ್ನೇ ಬ್ರಹ್ಮಜ್ಞಾನದ ಫಲ ಎಂದೂ ಉಪನಿಷತ್ತುಗಳಲ್ಲಿ ಹೇಳಿದೆ. ಆದ್ದರಿಂದಲೇ ಬ್ರಹ್ಮಜ್ಞಾನವನ್ನು ಸಾಧನವೆಂದೂ ಮೋಕ್ಷವನ್ನು ಫಲವೆಂದೂ ಹೇಳುವ ವಾಡಿಕೆಯಿದೆ.</p>
    <p>ಆದರೆ, ಸರಿಯಾಗಿ ನೋಡಿದರೆ, ಎಂದರೆ ಆಳವಾಗಿ ವಿಚಾರಮಾಡಿದರೆ, ಬ್ರಹ್ಮಜ್ಞಾನವೇ ಮುಕ್ತಿ, ಬ್ರಹ್ಮಾವಗತಿಯೇ ಸರ್ವಾತ್ಮಭಾವವು ಎಂದು ತಿಳಿಯಬೇಕು. ಏಕೆಂದರೆ ಮೊದಲು ಬ್ರಹ್ಮಜ್ಞಾನ, ಆಮೇಲೆ ಏನನ್ನಾದರೂ ಮಾಡಿದರೆ ಅದರಿಂದ ಮುಕ್ತಿ ಎಂದು ಹೇಳುವುದು ಸರಿಯಲ್ಲ. ಅಜ್ಞಾನವೇ ಮೋಕ್ಷಕ್ಕೆ ಅಡ್ಡಿಯಾಗಿತ್ತು. ಆ ಅಜ್ಞಾನವು ಜ್ಞಾನದಿಂದ ನಾಶವಾದಕೂಡಲೇ ಸ್ವತಃಸಿದ್ಧವಾಗಿದ್ದ ಮೋಕ್ಷವು ಅನುಭವಕ್ಕೆ ಬಂದೇಬಿಡುತ್ತದೆ. ಇದನ್ನೇ ಬೃಹದಾರಣ್ಯಕ ಶ್ರುತಿಯು “<strong>ತದ್ಧೈತತ್ ಪಶ್ಯನ್ ಋಷಿರ್ವಾಮದೇವಃ ಪ್ರತಿಪೇದೇ ಅಹಂ ಮನುರಭವಂ ಸೂರ್ಯಶ್ಚ</strong>” ಎಂದು ಹೇಳುತ್ತಿದೆ. <strong>ಪಶ್ಯನ್ ಪ್ರತಿಪೇದೇ</strong>, ತಿಳಿಯುತ್ತಲೇ ಸರ್ವಾತ್ಮನಾಗಿಬಿಟ್ಟನು ಎಂದು ಹೇಳಿದೆಯಲ್ಲವೇ? ಅಂದಮೇಲೆ ಜ್ಞಾನವಾದಕೂಡಲೇ, ಎಂದರೆ ಬ್ರಹ್ಮಜ್ಞಾನದ ಜೊತೆಜೊತೆಯಲ್ಲಿಯೇ ಮೋಕ್ಷಪ್ರಾಪ್ತಿ ಎಂದು ಸಿದ್ಧವಾಗುತ್ತದೆ. ಜ್ಞಾನವೆಂದರೂ ಮೋಕ್ಷವೆಂದರೂ ಒಂದೇ.</p>
    <p class="text-center"><strong>ಬ್ರಹ್ಮಜ್ಞಾನಪ್ರಾಪ್ತಿಯೇ ಮೋಕ್ಷಪ್ರಾಪ್ತಿಯು.</strong></p>
  </section>	
  <section class="level1 numbered" epub:type="chapter" role="doc-chapter" id="id-24">
    <h1 class="level1-title" epub:type="title"><span class="num">24.</span> ಬ್ರಹ್ಮಜ್ಞಾನೋದಯವಾದಕೂಡಲೇ ಮೋಕ್ಷ</h1>
    <p class="verse">ಶ್ರುತಯಃ ಬ್ರಹ್ಮವಿದ್ಯಾನಂತರಮೇವ ಮೋಕ್ಷಂ ದರ್ಶಯಂತ್ಯಃ ಮಧ್ಯೇ ಕಾರ್ಯಾಂತರಂ ವಾರಯಂತಿ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p>ಬ್ರಹ್ಮವಿದ್ಯೆಯು ಉಂಟಾದ ಕೂಡಲೇ ಮೋಕ್ಷಪ್ರಾಪ್ತಿಯು ಎಂದು ಹೇಳುತ್ತಿರುವ ಶ್ರುತಿಗಳು ಮಧ್ಯೇ ಕಾರ್ಯಾಂತರವನ್ನು ತಳ್ಳಿಹಾಕುತ್ತಿವೆ.</p>
    <p>ಶ್ರುತಿಗಳಲ್ಲಿ ಬ್ರಹ್ಮವಿದ್ಯೆಯುಂಟಾದ ಕೂಡಲೇ ಶೋಕಮೋಹಗಳು ನಿವೃತ್ತಿಯಾಗುತ್ತವೆ ಎಂದು ಹೇಳಿರುತ್ತದೆ. ಇದರಿಂದ, ಬ್ರಹ್ಮವಿದ್ಯೆಯು ಉದಯವಾದ ಮೇಲೆ, ಅಂಥ ಬ್ರಹ್ಮವಿದನು ಮೋಕ್ಷಪ್ರಾಪ್ತಿಗಾಗಿ ಬೇರೆ ಏನನ್ನೂ ಮಾಡಬೇಕಾಗಿಲ್ಲವೆಂದು ಹೇಳಿದಂತಾಯಿತು. ಸರಿ, ಅಂಥ ಶ್ರುತಿಗಳು ಯಾವುವು? ಎಂದರೆ</p>
    <p>೧. <strong>ಬ್ರಹ್ಮ ವೇದ ಬ್ರಹ್ಮೈವ ಭವತಿ।</strong></p>
    <p class="text-right">ಮುಂಡಕ ೩-೨-೯</p>
    <p>ಬ್ರಹ್ಮವನ್ನು ತಿಳಿದವನು ಬ್ರಹ್ಮವೇ ಆಗಿಬಿಡುತ್ತಾನೆ. ಬ್ರಹ್ಮಪ್ರಾಪ್ತಿಯೇ ಮೋಕ್ಷ. ಇಲ್ಲಿ , ಬ್ರಹ್ಮವನ್ನು ತಿಳಿದಮೇಲೆ ಬ್ರಹ್ಮಪ್ರಾಪ್ತಿಗಾಗಿ ಏನನ್ನಾದರೂ ಮಾಡಬೇಕೆಂದು ಹೇಳದೇ, ಬ್ರಹ್ಮಜ್ಞಾನದಿಂದ ಕೂಡಲೇ ಬ್ರಹ್ಮಪ್ರಾಪ್ತಿ ಎಂದು ಧೈರ್ಯವಾಗಿ ಹಾಗೂ ಸುಸ್ಪಷ್ಟವಾಗಿ ಹೇಳಿದೆ.</p>
    <p>೨. <strong>ಕ್ಷೀಯಂತೇ ಚಾಸ್ಯ ಕರ್ಮಾಣಿ ತಸ್ಮಿನ್ ದೃಷ್ಟೇ ಪರಾವರೇ।</strong></p>
    <p class="text-right">ಮುಂಡಕೋಪನಿಷತ್ ೨-೨-೯</p>
    <p>ಪರಾವರವಾದ ಆ ಬ್ರಹ್ಮವನ್ನು ತಾನೆಂದು ತಿಳಿದೊಡನೆಯೇ ಅಂಥವನ ಕರ್ಮಗಳೆಲ್ಲವೂ ಸಂಪೂರ್ಣವಾಗಿ ಕ್ಷಯವಾಗಿಬಿಡುತ್ತವೆ. ಇಲ್ಲಿ ಬ್ರಹ್ಮಜ್ಞಾನಿಗೆ ಎಲ್ಲಾ ಕರ್ಮಗಳೂ ನಾಶವಾಗಿಬಿಡುತ್ತವೆ ಎಂದು ಸ್ಪಷ್ಟವಾಗಿ ಹೇಳಿರುತ್ತದೆ.</p>
    <p>೩. <strong>ಆನಂದಂ ಬ್ರಹ್ಮಣೋ ವಿದ್ವಾನ್ ನ ಬಿಭೇತಿ ಕುತಶ್ಚನೇತಿ</strong></p>
    <p class="text-right">ತೈತ್ತಿರೀಯೋಪನಿಷತ್ ೨-೯</p>
    <p>ಬ್ರಹ್ಮಾನಂದವನ್ನು ತಿಳಿದವನಿಗೆ ಯಾವುದರಿಂದಲೂ ಭಯವು ಇರುವುದಿಲ್ಲ. ಸರ್ವಾತ್ಮಕವಾದ ಬ್ರಹ್ಮವನ್ನು ತಾನೆಂದು ತಿಳಿದ ಮೇಲೆ ಅವನಿಗಿಂತ ಭಿನ್ನವಾಗಿ ಏನೂ ಉಳಿದಿರುವುದಿಲ್ಲ.</p>
    <p>೪. <strong>ಅಭಯಂ ವೈ ಜನಕ ಪ್ರಾಪ್ತೋಽಸಿ</strong></p>
    <p class="text-right">ಬೃಹದಾರಣ್ಯಕೋಪನಿಷತ್ ೪-೨-೪</p>
    <p>ಎಲೈ ಜನಕನೇ, ನೀನೀಗ ಅಭಯಸ್ವರೂಪವನ್ನೇ ಹೊಂದಿದ್ದೀಯೆ.</p>
    <p>೫. <strong>ತದಾತ್ಮಾನಮೇವಾವೇತ್ ಅಹಂ ಬ್ರಹ್ಮಾಸ್ಮೀತಿ, ತಸ್ಮಾತ್ ತತ್ ಸರ್ವಮಭವತ್</strong></p>
    <p class="text-right">ಬೃಹದಾರಣ್ಯಕ ೧-೪-೧೦</p>
    <p>೬. <strong>ತತ್ರ ಕೋ ಮೋಹಃ ಕಃ ಶೋಕಃ ಏಕತ್ವಮನುಪಶ್ಯತಃ</strong></p>
    <p class="text-right">ಈಶ ೭</p>
    <p class="text-center"><strong>ಬ್ರಹ್ಮಜ್ಞಾನದಿಂದ ಆ ಕೂಡಲೇ ಮೋಕ್ಷಪ್ರಾಪ್ತಿಯು.</strong></p>
  </section>	
  <section class="level1 numbered" epub:type="chapter" role="doc-chapter" id="id-25">
    <h1 class="level1-title" epub:type="title"><span class="num">25.</span> ಮೋಕ್ಷದಲ್ಲಿ ಧರ್ಮಾಧರ್ಮಗಳಿಲ್ಲ</h1>
    <p class="verse">ಯತ್ರ ಧರ್ಮಾಧರ್ಮೌ ಸಹ ಕಾರ್ಯೇಣ ಕಾಲತ್ರಯಂ ಚ ನೋಪಾವರ್ತೇತೇ । ತದೇತದಶರೀರತ್ವಮ್ಓ್ರ</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಅಶರೀರತ್ವವೇ ಮೋಕ್ಷವು. ಈ ಮೋಕ್ಷದಲ್ಲಿ ಧರ್ಮ ಅಧರ್ಮಗಳು ತಮ್ಮ ತಮ್ಮ ಕಾರ್ಯದೊಂದಿಗೆ ಮೂರೂ ಕಾಲಗಳಲ್ಲಿ ಇರುವುದಿಲ್ಲ.</em></p>
    <p>ಮೋಕ್ಷವೆಂದರೆ ಅಶರೀರತ್ವವೇ. ಮೋಕ್ಷವು ಸ್ವಾಭಾವಿಕವಾದ್ದರಿಂದಲೂ ಬ್ರಹ್ಮಸ್ವರೂಪವೇ ಆದ್ದರಿಂದಲೂ ಮೋಕ್ಷದಲ್ಲಿ ಧರ್ಮಾಧರ್ಮಗಳ ಸಂಬಂಧವಿಲ್ಲ. ಸೂರ್ಯನಿಗೆ ಹಗಲಾಗಲೀ ರಾತ್ರಿಯಾಗಲೀ ಇರಲಾರದಲ್ಲವೇ? ಆಕಾಶಕ್ಕೆ ಪೂರ್ವ ಪಶ್ಚಿಮ ದಕ್ಷಿಣ ಉತ್ತರ ದಿಕ್ಕುಗಳ ಸಂಬಂಧವಿರಲಾರದಲ್ಲವೇ? ಹಾಗೆಯೇ ಮೋಕ್ಷಸ್ವರೂಪದಲ್ಲಿ ದೇಶಕಾಲಗಳಾಗಲೀ ಧರ್ಮಾಧರ್ಮಗಳಾಗಲೀ ಇರಲಾರವು. ಧರ್ಮವಾಗಲೀ ಅಧರ್ಮವಾಗಲೀ ಸೋಪಾಧಿಕವಸ್ತುಗಳಿಗೆ ಮಾತ್ರ ಸಂಬಂಧಪಟ್ಟಿರುತ್ತದೆ. ಮೋಕ್ಷವು ನಿರುಪಾಧಿಕಬ್ರಹ್ಮ ಸ್ವರೂಪವೇ ಆಗಿರುವುದರಿಂದ ಅದಕ್ಕೆ ಧರ್ಮದ ಅಥವಾ ಅಧರ್ಮದ ಹಂಗು ಇರುವುದಿಲ್ಲ. ಇದನ್ನೇ ಕಾಠಕೋಪನಿಷತ್ತಿನ ಈ ಕೆಳಗಿನ ಮಂತ್ರವು ಉಪದೇಶಿಸುತ್ತಿದೆ:</p>
    <p class="verse"> ಅನ್ಯತ್ರ ಧರ್ಮಾದನ್ಯತ್ರಾಧರ್ಮಾತ್<br/> ಅನ್ಯತ್ರಾಸ್ಮಾತ್ ಕೃತಾಕೃತಾತ್।<br/> ಅನ್ಯತ್ರ ಭೂತಾಚ್ಚ ಭವ್ಯಾಚ್ಚ<br/> ಯತ್ ತತ್ ಪಶ್ಯಸಿ ತದ್ವದ॥</p>
    <p class="text-right">ಕಾಠಕೋನಿಷತ್ ೧-೨-೧೪</p>
    <p>ಶಾಸ್ತ್ರಚೋದಿತವಾದ ಪುಣ್ಯಕರ್ಮಗಳಿಗೆ <strong>ಧರ್ಮ</strong>ವೆಂದೂ, ಶಾಸ್ತ್ರನಿಷಿದ್ಧವಾದ ಪಾಪಕರ್ಮಗಳಿಗೆ <strong>ಅಧರ್ಮ</strong>ವೆಂದೂ ಹೆಸರು. ಧರ್ಮದಿಂದ ಪುಣ್ಯಲೋಕಗಳೂ ಅಧರ್ಮದಿಂದ ಪಾಪಲೋಕಗಳೂ ದೊರಕುತ್ತವೆ. ಈ ಪುಣ್ಯಪಾಪಲೋಕಗಳು ಜನ್ಮಾಂತರದಲ್ಲಿ ಉಂಟಾಗುವ ಫಲಗಳು. ಪುಣ್ಯಲೋಕದಲ್ಲಿ ದೇವತೆಗಳ ಭೋಗಗಳೂ, ಪಾಪಲೋಕದಲ್ಲಿ ಅಸುರರ ಭೋಗಗಳೂ ಉಂಟಾಗುತ್ತವೆ. ಇದೆಲ್ಲವೂ ಕರ್ಮಕಾಂಡದ ವಿಚಾರ. ಆದರೆ ಮೋಕ್ಷದಲ್ಲಿ ಇಂಥ ಪುಣ್ಯಪಾಪಕರ್ಮಗಳಾಗಲೀ ಅವುಗಳ ಫಲಗಳಾದ ಸುಖದುಃಖಗಳಾಗಲೀ ಇರುವುದಿಲ್ಲ. ಹಿಂದಾಗಲೀ ಇಂದಾಗಲೀ ಮುಂದಾಗಲೀ ಧರ್ಮಾಧರ್ಮಗಳ ಸಂಬಂಧವು ಮುಕ್ತಿಯಲ್ಲಿ ಇರುವುದೇ ಇಲ್ಲ. ಏಕೆಂದರೆ ಈ ಮೋಕ್ಷವು ಅಶರೀರತ್ವಸ್ವರೂಪವಾಗಿದ್ದು ಬ್ರಹ್ಮಸ್ವರೂಪವೇ ಆಗಿರುತ್ತದೆ.</p>
    <p class="text-center">ಧರ್ಮಾಧರ್ಮಾತೀತವಾದ ಅಶರೀರತ್ವವೇ ಮೋಕ್ಷವು.</p>
  </section>	
  <section class="level1 numbered" epub:type="chapter" role="doc-chapter" id="id-26">
    <h1 class="level1-title" epub:type="title"><span class="num">26.</span> ಪರಬ್ರಹ್ಮದ ನಿಜಸ್ವರೂಪ</h1>
    <p class="verse">ಇದಂ ತು ಬ್ರಹ್ಮ ಪಾರಮಾರ್ಥಿಕಂ ಕೂಟಸ್ಥನಿತ್ಯಂ ವ್ಯೋಮವತ್ ಸರ್ವವ್ಯಾಪಿ ಸರ್ವವಿಕ್ರಿಯಾರಹಿತಂ ನಿತ್ಯತೃಪ್ತಂ ನಿರವಯವಂ, ಸ್ವಯಂಜ್ಯೋತಿಃಸ್ವಭಾವಮ್।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ವೇದಾಂತಪ್ರತಿಪಾದ್ಯವಾದ ಈ ಪರಬ್ರಹ್ಮವಾದರೋ, ಪಾರಮಾರ್ಥಿಕವೂ ಕೂಟಸ್ಥನಿತ್ಯವೂ, ಆಕಾಶದಂತೆ ಸರ್ವವ್ಯಾಪಿಯೂ ಸರ್ವವಿಕ್ರಿಯಾರಹಿತವೂ ನಿತ್ಯತೃಪ್ತವೂ ನಿರವಯವವೂ ಸ್ವಯಂಜ್ಯೋತಿಃಸ್ವಭಾವವೂ ಆಗಿರುತ್ತದೆ.</em></p>
    <p>ಪರಬ್ರಹ್ಮ ಸ್ವರೂಪವೇ ಆದ ಮೋಕ್ಷದ ಸ್ವರೂಪವನ್ನು ಹೀಗೆ ತಿಳಿಸಿದೆ:</p>
    <p>೧. <strong>ಪಾರಮಾರ್ಥಿಕಂ ಬ್ರಹ್ಮ :</strong> ದೇಶಕಾಲ ನಾಮರೂಪ ಅವಸ್ಥಾತ್ರಯಗಳನ್ನು ಮೀರಿನಿಂತಿರುವ ಸತ್ಯಸ್ವರೂಪವೇ ಬ್ರಹ್ಮ.</p>
    <p>೨.<strong>ಕೂಟಸ್ಥನಿತ್ಯಂ ಬ್ರಹ್ಮ:</strong> ಯಾವ ಪರಿಣಾಮಗಳೂ ಇಲ್ಲದಿರುವ, ಬದಲಾವಣೆಗಳೇ ಇಲ್ಲದಿರುವ, ಶಾಶ್ವತತತ್ತ್ವವೇ ಬ್ರಹ್ಮ.</p>
    <p>೩.<strong>ವ್ಯೋಮವತ್ಸರ್ವವ್ಯಾಪಿಬ್ರಹ್ಮ:</strong> ಎಲ್ಲಕ್ಕೂ ಕಾರಣವಾಗಿದ್ದು ಆಕಾಶ ದಂತೆ ಎಲ್ಲವನ್ನೂ ತುಂಬಿಕೊಂಡಿರುವ ಸರ್ವವ್ಯಾಪಿತತ್ತ್ವವೇ ಬ್ರಹ್ಮ.</p>
    <p>೪.<strong>ಸರ್ವವಿಕ್ರಿಯಾರಹಿತಂ ಬ್ರಹ್ಮ:</strong> ಜನ್ಮಜರಾಮರಣಾದಿ ಯಾವ ವಿಕಾರಗಳೂ ಇಲ್ಲದಿರುವ ನಿರ್ವಿಕಾರತತ್ತ್ವವೇ ಬ್ರಹ್ಮ.</p>
    <p>೫. <strong>ನಿತ್ಯತೃಪ್ತಂ ಬ್ರಹ್ಮ:</strong> ಸದಾ ಸಂತೃಪ್ತವೂ ಸದಾ ಸಂತುಷ್ಟವೂ ಆಗಿದ್ದು ಏನನ್ನೂ ಬಯಸದಿರುವ ಪೂರ್ಣತತ್ತ್ವವೇ ಬ್ರಹ್ಮ.</p>
    <p>೬.<strong>ನಿರವಯವಂ ಬ್ರಹ್ಮ:</strong> ಶರೀರಾದಿ ಅವಯವಗಳಿಲ್ಲದ, ಅಂಶಗಳು ಇಲ್ಲದ, ಭಾಗಗಳಿಲ್ಲದ, ಕಾರ್ಯಕಾರಣಭಾವರಹಿತ ತತ್ತ್ವವೇ ಬ್ರಹ್ಮ.</p>
    <p>೭.<strong>ಸ್ವಯಂಜ್ಯೋತಿಃಸ್ವಭಾವಂ ಬ್ರಹ್ಮ:</strong> ತಾನೇತಾನಾಗಿ ಸ್ವಯಂಜ್ಯೋತಿಯಾಗಿದ್ದು ಎಲ್ಲವನ್ನೂ ಬೆಳಗುತ್ತಿರುವ ಚೈತನ್ಯಸ್ವರೂಪವೇ ಬ್ರಹ್ಮ.</p>
    <p>ವೇದಗಳಲ್ಲಿ ತಿಳಿಸಿರುವ ಇಂದ್ರ, ಸೋಮ, ಯಮ ಮುಂತಾದ ದೇವತೆಗಳು ಸಾಕಾರರಾಗಿದ್ದಾರೆ. ಇನ್ನು , ಪುರಾಣಗಳಲ್ಲಿ ಹೇಳಿರುವ ಶ್ರೀರಾಮ, ಶ್ರೀಕೃಷ್ಣ , ನರಸಿಂಹಾದಿಗಳು ಅವತಾರಪುರುಷರಾಗಿದ್ದಾರೆ. ಇವರಾರೂ ಪರಬ್ರಹ್ಮ ವಲ್ಲ. ಪರಿಪೂರ್ಣವೇ ಪರಬ್ರಹ್ಮ. ಬ್ರಹ್ಮವೇ ಸಕಲಜೀವರುಗಳ ಪರಮಾರ್ಥಸ್ವರೂಪವಾಗಿದೆ, ಇದೇ ತನ್ನ ನಿಜಸ್ವರೂಪವೆಂದು ತಿಳಿಯುವುದೇ ಬ್ರಹ್ಮಾತ್ಮಜ್ಞಾನವು. ಇದರಿಂದಲೇ ಮೋಕ್ಷಪ್ರಾಪ್ತಿ ಎಂದು ವೇದಾಂತಗಳು ಸಾರುತ್ತಿವೆ.</p>
    <p class="text-center"><strong>ಪರಬ್ರಹ್ಮವು ಸ್ವಯಂಜ್ಯೋತಿಃಸ್ವರೂಪವಾಗಿರುತ್ತದೆ.</strong></p>
  </section>	
  <section class="level1 numbered" epub:type="chapter" role="doc-chapter" id="id-27">
    <h1 class="level1-title" epub:type="title"><span class="num">27.</span> ಬ್ರಹ್ಮಾತ್ಮೈಕತ್ವಜ್ಞಾನವು ಭಾವನೆಯಲ್ಲ</h1>
    <p class="verse">ನ ಚೇದಂ ಬ್ರಹ್ಮಾತ್ಮೈಕತ್ವವಿಜ್ಞಾನಂ ಸಂಪದ್ರೂಪಮ್।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಈ ಬ್ರಹ್ಮಾತ್ಮೈಕತ್ವವಿಜ್ಞಾನವು ಸಂಪದ್ರೂಪವಲ್ಲ.</em></p>
    <p>ವೇದಾಂತಗಳಲ್ಲಿ ಉಪದೇಶಿಸಿರುವ ಬ್ರಹ್ಮಾ ತ್ಮೈಕತ್ವಜ್ಞಾನವು <strong>ಸಂಪದ್</strong>ರೂಪವಾದದ್ದಲ್ಲ. <strong>ಸಂಪತ್</strong> ಎಂದರೆ ಸಣ್ಣವಸ್ತುವಿನಲ್ಲಿ ದೊಡ್ಡ ಭಾವನೆಯನ್ನು ಮಾಡುವುದು. ಶಾಲಗ್ರಾಮದಲ್ಲಿ ಮಹಾವಿಷ್ಣು ಭಾವನೆಯು ಸಂಪದ್ರೂಪವಾದದ್ದು. ಹೀಗೆ ಕ್ಷುದ್ರನಾದ ಜೀವಾತ್ಮನನ್ನು ಪರಿಪೂರ್ಣಬ್ರಹ್ಮವೆಂಬ ಉತ್ಕೃಷ್ಟ ಭಾವನೆಯಿಂದ ಧ್ಯಾನಮಾಡುವುದನ್ನು ಬ್ರಹ್ಮಾತ್ಮೈಕತ್ವಜ್ಞಾನವೆಂದು ಕರೆಯಬಾರದು. ‘<strong>ಅಹಂ ಬ್ರಹ್ಮಾಸ್ಮಿ</strong>’ ಎನ್ನುವಾಗ ನಾನು ಬ್ರಹ್ಮವಾಗಿದ್ದೇನೆ ಎಂದು ಭಾವನೆಯನ್ನು ಮಾಡಬೇಕೆಂದು ಅರ್ಥವನ್ನು ಮಾಡಬಾರದು.</p>
    <p>ಬ್ರಹ್ಮಾತ್ಮೈಕತ್ವಜ್ಞಾನವು <strong>ಅಧ್ಯಾಸ</strong>ರೂಪವೂ ಅಲ್ಲ. ಮನಸ್ಸಿನಲ್ಲಿ ಬ್ರಹ್ಮದೃಷ್ಟಿಯನ್ನು ಆರೋಪಿಸಿಕೊಂಡು “<strong>ಮನೋ ಬ್ರಹ್ಮೇತ್ಯುಪಾಸೀತ</strong>” ಎಂಬಂತೆ ಉಪಾಸನೆಯನ್ನು ಮಾಡುವಂತೆ ಅಲ್ಲ. ಏಕೆಂದರೆ ಉಪಾಸನೆಯಲ್ಲಿ ಅಥವಾ ಭಾವನೆಯಲ್ಲಿ ಎರಡು ಪದಾರ್ಥಗಳು ಭಿನ್ನಭಿನ್ನವಾಗಿ ಸ್ವತಂತ್ರವಾಗಿದ್ದುಕೊಂಡಿರುತ್ತವೆ. ಆದರೆ ‘<strong>ತತ್ತ್ವಮಸಿ</strong>’ ಎನ್ನುವಾಗ ಜೀವಾತ್ಮ ಮತ್ತು ಬ್ರಹ್ಮ ಎಂದು ಎರಡು ತತ್ತ್ವಗಳು ಭಿನ್ನಭಿನ್ನವಾಗಿ ಸ್ವತಂತ್ರವಾಗಿ ಇಲ್ಲವೇ ಇಲ್ಲ.</p>
    <p><strong>ಸಂಪದಾದಿರೂಪೇ ಹಿ ಬ್ರಹ್ಮಾತ್ಮೈಕತ್ವವಿಜ್ಞಾನೇ ಅಭ್ಯುಪಗಮ್ಯಮಾನೇ, ‘ತತ್ತ್ವಮಸಿ’ , ‘ಅಹಂ ಬ್ರಹ್ಮಾಸ್ಮಿ’ , ‘ಅಯಮಾತ್ಮಾ ಬ್ರಹ್ಮ’ ಇತ್ಯೇವಮಾದೀನಾಂ ವಾಕ್ಯಾನಾಂ ಬ್ರಹ್ಮಾತ್ಮೈಕತ್ವವಸ್ತುಪ್ರತಿಪಾದನಪರಃ ಪದಸಮನ್ವಯಃ ಪೀಡ್ಯೇತ।</strong></p>
    <p>ಬ್ರಹ್ಮಾತ್ಮೈಕತ್ವವಿಜ್ಞಾನವನ್ನು ಸಂಪದಾದಿರೂಪವೆಂದು ಒಪ್ಪಿಕೊಂಡುಬಿಟ್ಟರೆ, ಆಗ ‘<strong>ತತ್ತ್ವಮಸಿ</strong>’ ಮುಂತಾದ ವಾಕ್ಯಗಳಲ್ಲಿರುವ ಪದಗಳಿಗೆ ಸಮನ್ವಯವು ಹೊಂದುವುದಿಲ್ಲ. ಏಕೆಂದರೆ ಈ ಮಂತ್ರಗಳಲ್ಲಿ ಬ್ರಹ್ಮಾತ್ಮೈಕತ್ವವಸ್ತುವನ್ನೇ ಪರಮತಾತ್ಪರ್ಯದಿಂದ ಹೇಳಿರುತ್ತದೆ. ‘<strong>ಬ್ರಹ್ಮ ವೇದ ಬ್ರಹ್ಮೈವ ಭವತಿ</strong>’ ಎಂಬ ಶ್ರುತಿಯು ಬ್ರಹ್ಮವಿದನಿಗೆ ಬ್ರಹ್ಮಭಾವಾಪತ್ತಿಯನ್ನೇ ಹೇಳುತ್ತಿದೆ. ಬ್ರಹ್ಮಾತ್ಮೈಕತ್ವಜ್ಞಾನವೆಂಬುದು ಬ್ರಹ್ಮಾತ್ಮದ ಉಪಾಸನೆಯಲ್ಲ. ಬ್ರಹ್ಮಾತ್ಮಜ್ಞಾನದಿಂದ ಅವಿದ್ಯೆಯು ನಾಶವಾಗುವುದರಿಂದ ಇದು ವಸ್ತುತಂತ್ರ ಜ್ಞಾನವೇ ಹೊರತು ಭಾವನೆಯಲ್ಲ. ಒಟ್ಟಿನಲ್ಲಿ ಬ್ರಹ್ಮಜ್ಞಾನವು ಉಪಾಸನೆಯಲ್ಲ .</p>
    <p class="text-center"><strong>“ಅಹಂ ಬ್ರಹ್ಮಾಸ್ಮಿ” ಎಂಬುದು ಉಪಾಸನೆಯಲ್ಲ .</strong></p>
  </section>	
  <section class="level1 numbered" epub:type="chapter" role="doc-chapter" id="id-28">
    <h1 class="level1-title" epub:type="title"><span class="num">28.</span> ಬ್ರಹ್ಮವಿದ್ಯೆಯು ವಸ್ತುತಂತ್ರ , ಕರ್ತೃತಂತ್ರವಲ್ಲ</h1>
    <p class="verse">ಬ್ರಹ್ಮಜ್ಞಾನಂ ವಸ್ತುತಂತ್ರಮ್, ನ ತು ಕರ್ತೃತಂತ್ರಮ್।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p>ಬ್ರಹ್ಮವನ್ನು ತಿಳಿಯುವುದೇ ಬ್ರಹ್ಮವಿದ್ಯೆಯು. ಇದು ವಸ್ತುತಂತ್ರವಾದದ್ದೇ ಹೊರತು ಕರ್ತೃತಂತ್ರವಲ್ಲ. ವೇದಾಂತದಲ್ಲಿ ಬ್ರಹ್ಮವಿದ್ಯೆಯನ್ನೂ ಬ್ರಹ್ಮೋಪಾಸನೆಯನ್ನೂ ತಿಳಿಸಿದ್ದಾರೆ. ಬ್ರಹ್ಮವಿದ್ಯೆಯಿಂದ ಅವಿದ್ಯಾನಿವೃತ್ತಿಯಾಗಿ ಈಗಲೇ ಬ್ರಹ್ಮಪ್ರಾಪ್ತಿಯೇ ಉಂಟಾಗುತ್ತದೆ. ಬ್ರಹ್ಮೋಪಾಸನೆಯಿಂದ ಬ್ರಹ್ಮಲೋಕಪ್ರಾಪ್ತಿಯಾಗಿ, ಅಲ್ಲಿ ಬ್ರಹ್ಮಜ್ಞಾನವು ಉಂಟಾಗಿ ಮೋಕ್ಷವು ದೊರಕುತ್ತದೆ. ಮುಕ್ತಿಗೆ ಸಾಧನವಾದದ್ದು ಬ್ರಹ್ಮಜ್ಞಾನವೇ ಹೊರತು ಬರೀ ಬ್ರಹ್ಮೋಪಾಸನೆಯಲ್ಲ. ಅಮೃತತ್ವಕ್ಕೆ ಸಾಧನವಾದ ಬ್ರಹ್ಮವಿದ್ಯೆಯು ವಸ್ತುತಂತ್ರ, ಬ್ರಹ್ಮಲೋಕಪ್ರಾಪ್ತಿಗೆ ಸಾಧನವಾದ ಬ್ರಹ್ಮೋಪಾಸನೆಯು ಪುರುಷತಂತ್ರ ಹಾಗೂ ಚೋದನಾತಂತ್ರವಾದದ್ದು.</p>
    <p>ಸರಿ, ಹಾಗಾದರೆ ವಸ್ತುತಂತ್ರ ಎಂದರೇನು? ಪುರುಷತಂತ್ರ ಎಂದರೇನು? ಎಂಬುದನ್ನು ನೋಡೋಣ. ತಂತ್ರ ಎಂದರೆ ಅಧೀನ; ವಸ್ತುತಂತ್ರಜ್ಞಾನ ಎಂದರೆ ವಸ್ತುವಿಗೆ ಅಧೀನವಾದ ಜ್ಞಾನ. ವಸ್ತುಗಳು ಹೇಗಿರುತ್ತವೆಯೋ ಹಾಗೆಯೇ ತಿಳಿದರೆ ಅದಕ್ಕೆ ವಸ್ತುತಂತ್ರಜ್ಞಾನ ಎಂದು ಹೆಸರು. ಎಲ್ಲರಿಗೂ ಪ್ರತ್ಯಗಾತ್ಮನಾಗಿ, ಸಚ್ಚಿದಾನಂದಸ್ವರೂಪವಾಗಿರುವ ಪರಬ್ರಹ್ಮವನ್ನು ತನ್ನ ಪರಮಾರ್ಥಸ್ವರೂಪವೇ ಎಂದು ತಿಳಿದರೆ ಅದು <strong>ವಸ್ತುತಂತ್ರಜ್ಞಾನ</strong> ಎನಿಸುತ್ತದೆ. ಇದು ಪುರುಷರನ್ನಾಗಲೀ ಶಾಸ್ತ್ರಗಳನ್ನಾಗಲೀ ಅವಲಂಬಿಸಿರುವ ಜ್ಞಾನವಲ್ಲ. ಕಲ್ಲನ್ನು ಕಲ್ಲೆಂದೂ, ಲಾಡುವನ್ನು ಲಾಡುವೆಂದೂ ತಿಳಿದರೆ ಅದು ವಸ್ತುತಂತ್ರಜ್ಞಾನ.</p>
    <p>ಇನ್ನು, ಕರ್ತೃತಂತ್ರ ಎಂದರೆ ಕರ್ತೃವಿಗೆ ಅಧೀನವಾದ ತಿಳಿವಳಿಕೆ. ಅವನವನ ಸಂಸ್ಕಾರಕ್ಕೆ ತಕ್ಕಂತೆ, ಅವನವನ ಸಂಪ್ರದಾಯಕ್ಕೆ ತಕ್ಕಂತೆ, ಅವನವನ ಶಾಸ್ತ್ರಕ್ಕೆ ತಕ್ಕಂತೆ ಭಾವಿಸಿದರೆ ಅದು ವಸ್ತುತಂತ್ರಜ್ಞಾನವಲ್ಲ, ಕರ್ತೃತಂತ್ರಜ್ಞಾನವಾಗುತ್ತದೆ. ವಸ್ತುತಂತ್ರಜ್ಞಾನವು ವಿಚಾರಪ್ರಧಾನವಾಗಿದ್ದು ಸಾರ್ವತ್ರಿಕವಾಗಿರುತ್ತದೆ; ಕರ್ತೃತಂತ್ರಜ್ಞಾನವು ಭಾವನಾಪ್ರಧಾನವಾಗಿದ್ದು ಆಯಾ ಕರ್ತೃವಿಗೆ ಅಧೀನವಾಗಿರುತ್ತದೆ. ದೇವರ ವಿಗ್ರಹವನ್ನು ಬರೀ ಕಲ್ಲು ಎಂದು ತಿಳಿಯುವುದು ವಸ್ತುತಂತ್ರಜ್ಞಾನವಾದರೆ, ಅದನ್ನು ದೇವರು ಎಂದು ಭಾವಿಸುವುದು ಕರ್ತೃತಂತ್ರಜ್ಞಾನವು. <strong>ಅಹಂ ಬ್ರಹ್ಮಾಸ್ಮಿ, ತತ್ತ್ವಮಸಿ</strong>—ಮುಂತಾದ ಬ್ರಹ್ಮಾತ್ಮೈಕತ್ವಜ್ಞಾನವು ವಿವೇಕವಿಚಾರಪ್ರಧಾನವಾದ ವಸ್ತುತಂತ್ರಜ್ಞಾನವೇ ಹೊರತು ಭಾವನಾತ್ಮಕವಾದ ಪುರುಷತಂತ್ರಜ್ಞಾನವಲ್ಲ ಎಂದು ತಿಳಿಯಬೇಕು.</p>
    <p class="text-center"><strong>‘ಅಹಂ ಬ್ರಹ್ಮಾಸ್ಮಿ’ ಎಂಬುದು ಕೇವಲ ಭಾವನೆಯಲ್ಲ .</strong></p>
  </section>	
  <section class="level1 numbered" epub:type="chapter" role="doc-chapter" id="id-29">
    <h1 class="level1-title" epub:type="title"><span class="num">29.</span>ಶಾಸ್ತ್ರವು ಭೇದನಿವೃತ್ತಿಪರವಾಗಿದೆ</h1>
    <p class="verse">ಅವಿದ್ಯಾಕಲ್ಪಿತಭೇದನಿವೃತ್ತಿಪರತ್ವಾತ್ ಶಾಸ್ತ್ರಸ್ಯ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ವೇದಾಂತಶಾಸ್ತ್ರವು, ಬ್ರಹ್ಮದಲ್ಲಿ ಅವಿದ್ಯೆಯಿಂದ ಕಲ್ಪಿತವಾಗಿರುವ ಭೇದಗಳನ್ನು ತಳ್ಳಿಹಾಕುವುದಷ್ಟನ್ನೇ ಮಾಡುತ್ತದೆ.</em></p>
    <p>ನಿರ್ಗುಣವೂ ನಿರ್ವಿಶೇಷವೂ ಅವಿಷಯವೂ ಆಗಿರುವ ಪರಬ್ರಹ್ಮವು ಯಾವ ಪ್ರಮಾಣಗಳಿಗೂ ವಿಷಯವಲ್ಲ. ಶಬ್ದಗಳಿಂದ ಬ್ರಹ್ಮವನ್ನು ತಿಳಿಸಲು ಸಾಧ್ಯವೇ ಇಲ್ಲ. ಹೀಗಾಗಿ ವೇದಾಂತಗಳೂ ಪರಬ್ರಹ್ಮವನ್ನು “ಇದು ಬ್ರಹ್ಮ, ಹೀಗಿದೆ ಬ್ರಹ್ಮ” ಎಂದು ವಿಷಯವನ್ನಾಗಿಮಾಡಿಕೊಂಡು ತಿಳಿಸಲಾರದು. “<strong>ಯತೋ ವಾಚೋ ನಿವರ್ತಂತೇ</strong>” ಎಂದು ಶ್ರುತಿಯೇ ಹೇಳುತ್ತಿದೆ. ಹೀಗೆ ಸರ್ವಥಾವಿಷಯವಲ್ಲದ ಪರಬ್ರಹ್ಮವನ್ನು ವೇದಾಂತವೂ ತಿಳಿಸಲಾರದು ಎಂದಾಗಿ ಬಿಟ್ಟರೆ, ಆಗ “<strong>ಶಾಸ್ತ್ರಪ್ರಮಾಣಕಂ ಬ್ರಹ್ಮ</strong>”, “<strong>ಶಾಸ್ತ್ರಯೋನಿತ್ವಾತ್</strong>” ಎಂದು ಹೇಳಿದ್ದು ವಿರುದ್ಧವಾಯಿತಲ್ಲವೇ? ಎಂದು ಸಾಮಾನ್ಯರು ಆಕ್ಷೇಪವನ್ನೆತ್ತುತ್ತಾರೆ.</p>
    <p>ಈ ಆಕ್ಷೇಪಕ್ಕೆ ಸಮಾಧಾನವನ್ನು ಈ ಮೇಲಿನ ವಾಕ್ಯದಲ್ಲಿ ಹೇಳಿದೆ: ‘<strong>ಅವಿದ್ಯಾಕಲ್ಪಿತಭೇದನಿವೃತ್ತಿಪರತ್ವಾತ್ ಶಾಸ್ತ್ರಸ್ಯ</strong>’ ಎಂದು; ಅನಾತ್ಮವಸ್ತುಗಳನ್ನು ‘ಇದು ಇಂಥದ್ದು’, ಎಂದು ತಿಳಿಸುವಂತೆ ವೇದಾಂತಗಳು ಬ್ರಹ್ಮವನ್ನು ತಿಳಿಸುವುದರಿಂದ ಪ್ರಮಾಣಗಳು ಎಂದಾಗಿಲ್ಲ. ಏಕೆಂದರೆ ಬ್ರಹ್ಮವನ್ನು ಶಾಸ್ತ್ರವು “ದಪ್ಪಗಿದೆ, ಉದ್ದವಾಗಿದೆ, ನಾಲ್ಕು ಕೈಗಳಿವೆ, ಸುಂದರಮುಖವುಳ್ಳದ್ದು” ಮುಂತಾಗಿ ತಿಳಿಸುತ್ತಿಲ್ಲ. ಮತ್ತೇನೆಂದರೆ, ಅಜ್ಞಾನಿಗಳು ಪರಬ್ರಹ್ಮದಲ್ಲಿ ತಮ್ಮ ಅಜ್ಞಾನದಿಂದ ಏನೇನು ಗುಣಧರ್ಮರೂಪಗಳನ್ನು ಕಲ್ಪಿಸಿಕೊಂಡಿರುತ್ತಾರೆಯೋ ಆ ಅತದ್ಧರ್ಮಗಳನ್ನು ಶಾಸ್ತ್ರವು ನಿವೃತ್ತಿಮಾಡುತ್ತದೆ.</p>
    <p>ಪರಬ್ರಹ್ಮದಲ್ಲಿ ಪ್ರಮಾತೃ ಪ್ರಮಾಣ ಪ್ರಮೇಯಾದಿಭೇದವು ಇಲ್ಲವೆಂದೂ, ಪರಬ್ರಹ್ಮವು ನಿನಗಿಂತ ಭಿನ್ನವಲ್ಲವೆಂದೂ, ನಿನ್ನ ಪ್ರತ್ಯಗಾತ್ಮನೇ ಪರಬ್ರಹ್ಮವೆಂದೂ ನೀನೇ ಪರಬ್ರಹ್ಮವೆಂದೂ ವೇದಾಂತವು ಮುಮುಕ್ಷುವಿಗೆ ತಿಳಿಸುತ್ತದೆ. <strong>ಅವಿಷಯತಯಾ ಪ್ರತ್ಯಗಾತ್ಮತ್ವೇನ ಪರಂ ಬ್ರಹ್ಮ ಗಮಯತಿ ಶ್ರುತಿಃ।</strong> ಹೀಗಾಗಿ ಬ್ರಹ್ಮವು ಅಪ್ರಮೇಯವಾಗಿಯೇ ಇದ್ದುಕೊಂಡು, ಶ್ರುತಿಯು ಪ್ರಮಾಣವಾಗಿಯೇ ಇರುತ್ತದೆ. <strong>ಸಕಲಗುಣದೋಷರಹಿತಂ ಬ್ರಹ್ಮ ಇತಿ ವೇದಾಂತಾಃ ಬ್ರಹ್ಮ ಜ್ಞಾಪಯಂತಿ। </strong>ಪರಬ್ರಹ್ಮವು ಪ್ರಮೇಯವೇ ಅಲ್ಲವೆಂದೂ, ಅದನ್ನು ವಿಷಯವನ್ನಾಗಿ ತಿಳಿಸಲು ಸಾಧ್ಯವೇ ಇಲ್ಲವೆಂದೂ, ಹೀಗೆ ತಿಳಿದರೇ ಅದೇ ಬ್ರಹ್ಮಜ್ಞಾನವೆಂದೂ ಶಾಸ್ತ್ರವು ಹೇಳುತ್ತದೆ.</p>
    <p class="text-center"><strong>ಸರ್ವರಿಗೂ ಪ್ರತ್ಯಗಾತ್ಮನೆಂದು ಬ್ರಹ್ಮವನ್ನು ತಿಳಿಯಬೇಕು.</strong></p>
  </section>	
  <section class="level1 numbered" epub:type="chapter" role="doc-chapter" id="id-30">
    <h1 class="level1-title" epub:type="title"><span class="num">30.</span> ಬ್ರಹ್ಮಜ್ಞಾನದಿಂದಮಾತ್ರವೇ ಮೋಕ್ಷ</h1>
    <p class="verse">ತಸ್ಮಾತ್ ಜ್ಞಾನಮೇಕಂ ಮುಕ್ತ್ವಾ ಕ್ರಿಯಾಯಾಃ ಗಂಧಮಾತ್ರಸ್ಯಾಪಿ ಇಹ ಮೋಕ್ಷೇ ಅನುಪ್ರವೇಶಃ ನೋಪಪದ್ಯತೇ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಆದ್ದರಿಂದ ಆತ್ಮಜ್ಞಾನವೊಂದನ್ನು ಬಿಟ್ಟು ಈ ಮೋಕ್ಷದ ವಿಷಯದಲ್ಲಿ ಕ್ರಿಯೆಯ ಅನುಪ್ರವೇಶವೆಂಬುದು ಸ್ವಲ್ಪವೂ ಹೊಂದುವುದಿಲ್ಲ.</em></p>
    <p>ಮೋಕ್ಷವು ಆತ್ಮಜ್ಞಾನದಿಂದಲೋ? ಕರ್ಮಗಳಿಂದಲೋ? ಅಥವಾ ಕರ್ಮಜ್ಞಾನಸಮುಚ್ಚಯಾನುಷ್ಠಾನದಿಂದಲೋ? ಎಂಬ ಪ್ರಶ್ನೆಗಳಿಗೆಲ್ಲ ನೇರಾದ ಉತ್ತರ: ಜ್ಞಾನದಿಂದ, ಜ್ಞಾನದಿಂದಲೇ ಮೋಕ್ಷ ಎಂದು. ಇಲ್ಲಿ ಮೋಕ್ಷಪ್ರಕರಣದಲ್ಲಿ ಜ್ಞಾನ ಎಂದರೆ ಆತ್ಮಜ್ಞಾನ ಅಥವಾ ಬ್ರಹ್ಮಜ್ಞಾನ. ಇದಕ್ಕೇ ಬ್ರಹ್ಮಾತ್ಮಜ್ಞಾನ ಎಂದೂ ಬ್ರಹ್ಮೈಕತ್ವಜ್ಞಾನ ಎಂದೂ ಬ್ರಹ್ಮಾತ್ಮೈಕತ್ವಜ್ಞಾನ ಎಂದೂ ಹೆಸರುಗಳು. ಈ ಬ್ರಹ್ಮಜ್ಞಾನದಿಂದಲೇ ಮೋಕ್ಷವೇ ಹೊರತು ಆತ್ಮಜ್ಞಾನರಹಿತವಾದ ಬರೀ ಕರ್ಮೋಪಾಸನೆಗಳಿಂದ ಅಲ್ಲ ಎಂಬುದೇ ವೇದಾಂತಗಳ ಸಂದೇಶ.</p>
    <p>ಕರ್ಮಗಳಿಂದ ಉಂಟಾಗಬಹುದಾದ ಫಲಗಳನ್ನು ಉತ್ಪಾದ್ಯ, ಪ್ರಾಪ್ಯ, ಸಂಸ್ಕಾರ್ಯ, ವಿಕಾರ್ಯಗಳೆಂದು ನಾಲ್ಕರಲ್ಲಿ ಅಡಕಮಾಡಿರುತ್ತದೆಯಾದ್ದರಿಂದಲೂ ಈ ನಾಲ್ಕಕ್ಕಿಂತ ಭಿನ್ನವಾದ ಫಲಗಳು ಕರ್ಮಗಳಿಂದ ದೊರಕಲಾರದಾದ್ದರಿಂದಲೂ, ಮತ್ತು ಸ್ವತಃಸಿದ್ಧವಾದ ಬ್ರಹ್ಮ ಸ್ವರೂಪವೇ ಆಗಿರುವ ಮೋಕ್ಷವು ಈ ನಾಲ್ಕೂ ವಿಧವಾದ ಕರ್ಮಫಲಗಳಿಗಿಂತಲೂ ಅತ್ಯಂತ ವಿಲಕ್ಷಣವಾದ್ದರಿಂದಲೂ ಕೇವಲ ಕರ್ಮಗಳಿಂದ ಮೋಕ್ಷವು ಖಂಡಿತಾ ದೊರಕುವುದಿಲ್ಲ. ಮೋಕ್ಷದ ಸ್ವರೂಪವನ್ನು ಸದ್ಗುರುಗಳಿಂದ ಸರಿಯಾಗಿ ಅರ್ಥಮಾಡಿಕೊಂಡರೆ ಈ ಮೇಲಿನ ಮಾತುಗಳು ಸತ್ಯ ಎನ್ನಿಸುತ್ತವೆ.</p>
    <p><strong>ಜ್ಞಾನಂ, ಕೇವಲಂ ಜ್ಞಾಪಕಂ ನ ತು ಕಾರಕಂ</strong>, ಜ್ಞಾನವು ಇದ್ದ ವಸ್ತುಗಳನ್ನೇ ಬೆಳಗುತ್ತದೆಯೇ ಹೊರತು, ಹೊಸದಾಗಿ ಏನನ್ನೂ ಉಂಟುಮಾಡುವುದಿಲ್ಲ. ಕತ್ತಲೆಯಲ್ಲಿ ಮೊದಲೇ ಇದ್ದ ಪದಾರ್ಥಗಳನ್ನೇ ಬೆಳಕು ತೋರಿಸುತ್ತದೆಯೇ ಹೊರತು ಇಲ್ಲದ ಪದಾರ್ಥಗಳನ್ನು ಬೆಳಕು ಹೊಸದಾಗಿ ಸೃಷ್ಟಿಸಲಾರದಲ್ಲವೇ? ಹೀಗೆಯೇ ಪ್ರತಿಯೊಬ್ಬ ಜೀವನೂ ನಿಜವಾಗಿ ಪರಬ್ರಹ್ಮಸ್ವರೂಪನೇ ಆಗಿದ್ದರೂ ಅವಿದ್ಯಾದೋಷದಿಂದ ಅವನಿಗೆ ಈ ರಹಸ್ಯವು ಅರ್ಥವಾಗಿಲ್ಲ. ಜ್ಞಾನ ಉಂಟಾದಕೂಡಲೇ ಅಜ್ಞಾನವು ನಾಶವಾದರೆ ತಾನೇ ಬ್ರಹ್ಮ ಸ್ವರೂಪನೆಂದೂ, ತಾನೇ ನಿತ್ಯ ಮುಕ್ತಸ್ವರೂಪನೆಂದೂ ಸಹಜವಾಗಿ ಹಾಗೂ ಸುಲಭವಾಗಿ ಅರ್ಥವಾಗಿಬಿಡುತ್ತದೆ.</p>
    <p class="text-center"><strong>ಜ್ಞಾನದಿಂದ ಅಜ್ಞಾನವು ನಿವೃತ್ತಿಯಾದರೆ ಮೋಕ್ಷಪ್ರಾಪ್ತಿ .</strong></p>
  </section>	
  <section class="level1 numbered" epub:type="chapter" role="doc-chapter" id="id-31">
    <h1 class="level1-title" epub:type="title"><span class="num">31.</span>ಚತುಸ್ಸೂತ್ರೀಭಾಷ್ಯಕಾರಶಂಕರಾಷ್ಟಕಮ್</h1>
    <p class="verse">ಪ್ರಣಮ್ಯ ಪರಮಾತ್ಮಾನಂ, ತ್ರಿಮೂರ್ತಿಂ ಬಾದರಾಯಣಮ್।<br/>ಸೂತ್ರಕಾರಂ, ಭಾಷ್ಯಕಾರಂ ಶಂಕರಾಚಾರ್ಯಸದ್ಗುರುಮ್॥</p>
    <p class="verse">ಪಠೇತ್ ಪರಮಯಾ ಭಕ್ತ್ಯಾ ಬ್ರಹ್ಮಾತ್ಮಜ್ಞಾನಸಿದ್ಧಯೇ।<br/><strong>ಚತುಸ್ಸೂತ್ರೀಭಾಷ್ಯಕಾರಶಂಕರಸ್ಯಾಷ್ಟಕಂ</strong> ಪರಮ್॥</p>
    <p class="verse">ಅವಿದ್ಯಾಧ್ಯಾಸಮರ್ಮಜ್ಞಂ ಬ್ರಹ್ಮವಿದ್ಯಾಪ್ರಕಾಶಕಮ್।<br/><strong>ಚತುಸ್ಸೂತ್ರೀಭಾಷ್ಯಕಾರಶಂಕರಂ ಪ್ರಣಮಾಮ್ಯಹಮ್</strong>	॥೧॥</p>
    <p class="verse">ಶಮಾದಿಷಡ್ಗುಣೋಪೇತಂ ಮುಮುಕ್ಷುಹಿತಬೋಧಕಮ್।<br/><strong>ಚತುಸ್ಸೂತ್ರೀಭಾಷ್ಯಕಾರಶಂಕರಂ ಪ್ರಣಮಾಮ್ಯಹಮ್</strong>	॥೨॥</p>
    <p class="verse">ಜಗಜ್ಜನ್ಮಾದಿಹೇತುಜ್ಞಂ ಬ್ರಹ್ಮಜ್ಞಂ ಸಾರದಂ ಗುರುಮ್।<br/><strong>ಚತುಸ್ಸೂತ್ರೀಭಾಷ್ಯಕಾರಶಂಕರಂ ಪ್ರಣಮಾಮ್ಯಹಮ್</strong>	॥೩॥</p>
    <p class="verse">ವೇದಶಾಸ್ತ್ರಪುರಾಣಾದಿಸರ್ವವೇದ್ಯವಿದಂ ಪ್ರಭುಮ್।<br/><strong>ಚತುಸ್ಸೂತ್ರೀಭಾಷ್ಯಕಾರಶಂಕರಂ ಪ್ರಣಮಾಮ್ಯಹಮ್</strong>	॥೪॥</p>
    <p class="verse">ಸರ್ವವೇದಾಂತವಾಕ್ಯಾನಾಂ ಸಮನ್ವಯಕರಂ ವಿಭುಮ್।<br/><strong>ಚತುಸ್ಸೂತ್ರೀಭಾಷ್ಯಕಾರಶಂಕರಂ ಪ್ರಣಮಾಮ್ಯಹಮ್</strong>	॥೫॥</p>
    <p class="verse">ಬ್ರಹ್ಮಜ್ಞಾನಂ ವಸ್ತುತಂತ್ರಂ ಪುರುಷಾರ್ಥಪ್ರಕಾಶಕಮ್।<br/><strong>ಚತುಸ್ಸೂತ್ರೀಭಾಷ್ಯಕಾರಶಂಕರಂ ಪ್ರಣಮಾಮ್ಯಹಮ್</strong>	॥೬॥</p>
    <p class="verse">ಅಮೃತತ್ವಂ ಸ್ವತಃಸಿದ್ಧಮ್ ಉತ್ಪಾದ್ಯಾದಿವಿಲಕ್ಷಣಮ್।<br/><strong>ಚತುಸ್ಸೂತ್ರೀಭಾಷ್ಯಕಾರಶಂಕರಂ ಪ್ರಣಮಾಮ್ಯಹಮ್</strong>	॥೭॥</p>
    <p class="verse">ಬ್ರಹ್ಮಾತ್ಮೈಕತ್ವವಿಜ್ಞಾನಂ ಸಾಕ್ಷಾತ್ ಮೋಕ್ಷಪ್ರದಾಯಕಮ್।<br/><strong>ಚತುಸ್ಸೂತ್ರೀಭಾಷ್ಯಕಾರಶಂಕರಂ ಪ್ರಣಮಾಮ್ಯಹಮ್</strong>	॥೮॥</p>
    <p class="verse">ಯಃ ಪಠೇತ್ ಪರಮಂ ಸ್ತೋತ್ರಮಷ್ಟಕಂ ಮುಕ್ತಿಸಾಧಕಮ್।<br/><strong>ಚತುಸ್ಸೂತ್ರೀಭಾಷ್ಯಕಾರಶಂಕರಸ್ಯ</strong> ಜಗದ್ಗುರೋಃ॥</p>
    <p class="verse">ವೇದಾಂತಜ್ಞಾನಸಂಪನ್ನಃ ವೀತಾಧ್ಯಾಸೋ ವಿಮತ್ಸರಃ।<br/>ಬ್ರಹ್ಮಜ್ಞಾನಂ ತಥಾ ಮೋಕ್ಷಂ ಲಭತೇ <strong>ಕೃಪಯಾ ಗುರೋಃ</strong>॥</p>
    <p class="text-center"><strong>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</strong></p>
  </section>	
  <section class="level1 numbered" epub:type="chapter" role="doc-chapter" id="id-32">
    <h1 class="level1-title" epub:type="title"><span class="num">32.</span>‘ಆತ್ಮಾ ವಾ ಅರೇ ದ್ರಷ್ಟವ್ಯಃ’ಎಂಬಿದು ವಿಧಿವಾಕ್ಯವಲ್ಲ</h1>
    <p class="verse">ಆತ್ಯಂತಿಕಪುರುಷಾರ್ಥವಾಂಛಿನಂ ಮುಮುಕ್ಷುಂ ಸ್ವಾಭಾವಿಕಕಾರ್ಯಕರಣಸಂಘಾತಪ್ರವೃತ್ತಿಗೋಚರಾತ್ ವಿಮುಖೀಕೃತ್ಯ ಪ್ರತ್ಯಗಾತ್ಮಸ್ರೋತಸ್ತಯಾ ಪ್ರವರ್ತಯಂತಿ ‘ಆತ್ಮಾ ವಾ ಅರೇ ದ್ರಷ್ಟವ್ಯಃ’ ಇತ್ಯಾದೀನಿ ವಿಧಿಚ್ಛಾಯಾನಿ ವಚನಾನಿ</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಆತ್ಯಂತಿಕವಾದ ಪುರುಷಾರ್ಥವನ್ನೇ ಬಯಸುವ ಧೀರನೇ ಮುಮುಕ್ಷು. ಇವನನ್ನು ಸ್ವಾಭಾವಿಕವಾದ ಕಾರ್ಯಕರಣಸಂಘಾತದ ಬಾಹ್ಯಪ್ರವೃತ್ತಿಯ ವಿಷಯದಿಂದ ಹಿಂತಿರುಗಿಸಿ, ಪ್ರತ್ಯಗಾತ್ಮನ ಕಡೆಗೇ ಸಹಜವಾಗಿ ಹರಿಯುವಂತೆ ಮಾಡುತ್ತವೆ “ಆತ್ಮಾ ವಾ ಅರೇ ದ್ರಷ್ಟವ್ಯಃ”—ಮುಂತಾದ ವಿಧಿಯಂತೆ ಕಾಣುವ ವಚನಗಳು.</em></p>
    <p>ಆತ್ಮನು ವಿಧಿನಿಷೇಧಗಳಿಗೆ ವಿಷಯನೇ ಅಲ್ಲ. ಆದ್ದರಿಂದಲೇ ವಿಧಿನಿಷೇಧಗಳು ಆತ್ಮನನ್ನು ಮುಟ್ಟಲಾರವು. ಆತ್ಮನಲ್ಲಿ ಯಾವ ಕ್ರಿಯೆಗಳ ಸಂಬಂಧವೂ ಇರಲಾರದು. ಏಕೆಂದರೆ ಆತ್ಮನು ಕ್ರಿಯಾಕಾರಕಫಲರಹಿತನಾಗಿ ದೇಹೇಂದ್ರಿಯಾದಿ ಉಪಾಧಿರಹಿತನಾಗಿ ಸ್ವಯಂಜ್ಯೋತಿಃಸ್ವರೂಪನೇ ಆಗಿರುವುದರಿಂದ.</p>
    <p>ಸರಿ, ಹಾಗಾದರೆ “<strong>ಆತ್ಮಾ ವಾ ಅರೇ ದ್ರಷ್ಟವ್ಯಃ</strong>”, ಆತ್ಮನನ್ನೇ, ಎಲೈ ಮೈತ್ರೇಯಿ, ನೋಡಬೇಕು ಎಂದು ಶ್ರುತಿಯಲ್ಲಿ ಆತ್ಮನನ್ನು ದರ್ಶನಕ್ಕೆ ವಿಷಯನನ್ನಾಗಿ ಹೇಳಿದೆಯಲ್ಲಾ? ಎಂದರೆ, ಹಾಗಲ್ಲ. ಈ ಮಂತ್ರದಲ್ಲಿ ಆತ್ಮನನ್ನು ದರ್ಶನಕ್ಕೆ ವಿಷಯನನ್ನಾಗಿಸಿಕೊಂಡು ವಿಧಿಗೆ ಅಧೀನನ್ನಾಗಿ ಆತ್ಮನನ್ನು ಉಪದೇಶಿಸುತ್ತಿಲ್ಲ. ಏಕೆಂದರೆ ಆತ್ಮನು ನಿರುಪಾಧಿಕನೂ ನಿರವಯವನೂ ಆಗಿರುವುದರಿಂದ. ಸರಿ, ಹಾಗಾದರೆ ಈ ವಿಧಿಚ್ಛಾಯದ ‘ದ್ರಷ್ಟವ್ಯಃ’ (ನೋಡಲ್ಪಡಬೇಕು) ಎಂಬ ಮಂತ್ರದ ತಾತ್ಪರ್ಯವಾದರೂ ಏನು? ಎನ್ನುವುದನ್ನು ನಾವೀಗ ನೋಡೋಣ:</p>
    <p>ಮೋಕ್ಷವನ್ನು ಬಯಸಿ, ಮೋಕ್ಷಪ್ರಾಪ್ತಿಗಾಗಿ ಬಾಹ್ಯ ಅನಾತ್ಮವಸ್ತುಗಳನ್ನೇ ಹಿಂಬಾಲಿಸಿ ಹೋಗುತ್ತಿರುವಂಥ ಮುಮುಕ್ಷುಸಾಧಕನಿಗೆ ಶ್ರುತಿಯು ಈ ಸಂದೇಶವನ್ನು ಕೊಡುತ್ತಿದೆ: ಹೊರಗಡೆಗೆ ಹೋಗುವುದನ್ನು ನೀನು ನಿಲ್ಲಿಸಿ, ನಿನ್ನೊಳಗೇ ಇರುವಂಥ, ನಿನ್ನ ಪ್ರತ್ಯಗಾತ್ಮನೇ ಆಗಿರುವಂಥ ಆತ್ಮನ ಕಡೆಗೆ ತಿರುಗಿನೋಡು ಎಂದು ಹೇಳುತ್ತಿದೆ. ಆತ್ಮನನ್ನೇ ನೋಡು ಎಂದರೆ ಅನಾತ್ಮಬಾಹ್ಯಪ್ರವೃತ್ತಿಯನ್ನು ಕೈಬಿಡು ಎಂದರ್ಥವೇ ಹೊರತು ‘ಆತ್ಮನನ್ನು ನೋಡು’ ಎಂದು ವಿಧಿಯನ್ನು ಇಲ್ಲಿ ಹೇಳಿರುವುದಿಲ್ಲ. ಏಕೆಂದರೆ ತನ್ನ ಸ್ವರೂಪವೇ ಆಗಿರುವಂಥ; ಅಲ್ಲಾ , ತಾನೇ ಆಗಿರುವಂಥ ಬ್ರಹ್ಮವನ್ನು ನೋಡಬೇಕು ಎಂದು ಯಾರೂ ತನಗೆ ವಿಧಾನಮಾಡಬೇಕಿಲ್ಲವಷ್ಟೇ?</p>
    <p class="text-center"><strong>ಸಾಧಕರು ತಮ್ಮೊಳಗೇ ಬ್ರಹ್ಮವನ್ನು ಅರಿಯಬೇಕು.</strong></p>
  </section>	
  <section class="level1 numbered" epub:type="chapter" role="doc-chapter" id="id-33">
    <h1 class="level1-title" epub:type="title"><span class="num">33.</span>ವೇದಾಂತಪುರುಷನು ಸರ್ವಸಾಕ್ಷಿಯು</h1>
    <p class="verse">ನ ಹಿ ಅಹಂಪ್ರತ್ಯಯವಿಷಯಕರ್ತೃವ್ಯತಿರೇಕೇಣ ತತ್ಸಾಕ್ಷೀ ಸರ್ವಭೂತಸ್ಥಃ ಸಮಃ ಏಕಃ ಕೂಟಸ್ಥನಿತ್ಯಃ ಪುರುಷಃ ವಿಧಿಕಾಂಡೇ ವಾ ತರ್ಕಸಮಯೇ ವಾ ಕೇನಚಿದಧಿಗತಃ ಸರ್ವಸ್ಯಾತ್ಮಾ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ವೇದಾಂತಗಳಲ್ಲಿ ತಿಳಿಸಲ್ಪಟ್ಟಿರುವ ಪುರುಷನು, ಅಹಂಪ್ರತ್ಯಯಕ್ಕೆ ವಿಷಯನೂ ಕರ್ತೃವೂ ಆಗಿರುವ ಜೀವಾತ್ಮನಿಗಿಂತ ವಿಲಕ್ಷಣನಾಗಿರುತ್ತಾನೆ. ಈ ಪುರುಷನು ಕರ್ತೃವಿಗೆ ಸಾಕ್ಷಿಯೂ, ಸರ್ವಭೂತಸ್ಥನೂ ಸಮನೂ ಏಕನೂ ಕೂಟಸ್ಥನಿತ್ಯನೂ ಆಗಿರುತ್ತಾನೆ. ಇಂಥ ಸಾಕ್ಷಿಪುರುಷನನ್ನು ಕರ್ಮಕಾಂಡದಲ್ಲಾಗಲೀ ತರ್ಕಶಾಸ್ತ್ರದಲ್ಲಾಗಲೀ ಎಲ್ಲಿಯೂ ತಿಳಿಸಿಲ್ಲ. ಅವರಾರಿಗೂ ಈ ಸಾಕ್ಷಿಯು ತಿಳಿದೇ ಇಲ್ಲ.</em></p>
    <p>ಪೂರ್ವಮೀಮಾಂಸಾದರ್ಶನಕ್ಕೇ ಕರ್ಮಕಾಂಡಶಾಸ್ತ್ರ , ವಿಧಿಕಾಂಡಶಾಸ್ತ್ರ —ಎಂದು ಹೆಸರು. ಮೀಮಾಂಸಾದರ್ಶನದಲ್ಲಿ ತಿಳಿಸಿರುವ ಆತ್ಮನೆಂದರೆ ಕರ್ತೃವೂ ಭೋಕ್ತೃವೂ ಆಗಿರುವ ಜೀವಾತ್ಮನೇ. ಇವನು ಅಹಂಪ್ರತ್ಯಯಕ್ಕೆ ವಿಷಯನೂ ಕರ್ತೃವೂ ಆಗಿರುವ ಸಂಸಾರ್ಯಾತ್ಮನೇ ಹೊರತು ಅಕರ್ತೃವೂ ಅಭೋಕ್ತೃವೂ ಆದ ಅಸಂಸಾರಿಯಾದ ಪರಮಾತ್ಮನಲ್ಲ.</p>
    <p>ಇನ್ನು , ತರ್ಕಸಮಯವೆಂದರೆ ತರ್ಕಶಾಸ್ತ್ರ. ಸಾಂಖ್ಯರು, ನೈಯ್ಯಾಯಿಕರು, ವೈಶೇಷಿಕರು—ಇವರೆಲ್ಲರೂ ತಾರ್ಕಿಕರೇ. ಇವರ ದರ್ಶನಕ್ಕೆ <strong>ತರ್ಕದರ್ಶನ</strong>, <strong>ತರ್ಕಸಮಯ</strong> ಎಂದು ಹೆಸರು. ಇವರ ಪ್ರಕಾರವೂ ಪುರುಷನೆಂದರೆ ಭೋಕ್ತೃ ವಾಗಿರುವ ಆತ್ಮನೇ. ಇವರುಗಳು ಪುರುಷರನ್ನು ಅನೇಕರೆಂದೂ, ಒಂದೊಂದು ದೇಹಕ್ಕೆ ಒಬ್ಬೊಬ್ಬ ಆತ್ಮನೆಂದೂ ಹೇಳುತ್ತಾರೆ. ಹೀಗಾಗಿ ಮೀಮಾಂಸಕರಿಗಾಗಲೀ ತಾರ್ಕಿಕರಿಗಾಗಲೀ ಪುರುಷನ ನಿಜಸ್ವರೂಪವು ಅರ್ಥವಾಗಿಲ್ಲ.</p>
    <p>ಸರಿ, ಆಗಲಿ, ಹಾಗಾದರೆ ವೇದಾಂತಗಳಲ್ಲಿ ತಿಳಿಸಿರುವ ಪುರುಷನ ಸ್ವರೂಪವಾದರೂ ಹೇಗಿದೆ? ಎಂದರೆ, ಈ ಮೇಲಿನ ವಾಕ್ಯದಲ್ಲಿ ಉತ್ತರವಿದೆ: <strong>ಔಪನಿಷದ ಪುರುಷನು</strong> ಜೀವಾತ್ಮನಿಗೂ ಸ್ವರೂಪನಾಗಿರುತ್ತಾನೆ. ಕರ್ತೃತ್ವಭೋಕ್ತೃತ್ವಗಳಿಲ್ಲದ, ಸಂಸಾರದ ಅಂಟೇ ಇಲ್ಲದಿರುವ ಆತ್ಮನನ್ನು ವೇದಾಂತಗಳಲ್ಲಿ ತಿಳಿಸಿರುತ್ತಾರೆ. ಇವನಿಗೇ <strong>ಸಾಕ್ಷೀ</strong> ಎಂದೂ ಹೆಸರು. ಇವನು ಸರ್ವಭೂತಗಳಿಗೂ ಆತ್ಮನಾಗಿರುತ್ತಾನೆ. ಈ ಆತ್ಮನು ಸರ್ವರಿಗೂ ಸಮನೂ, ಏಕನೂ ಕೂಟಸ್ಥನಿತ್ಯನೂ ಆಗಿರುತ್ತಾನೆ. ಈ ಆತ್ಮನನ್ನೇ ಬ್ರಹ್ಮವೆಂದೂ ಉಪನಿಷತ್ತುಗಳಲ್ಲಿ ಕರೆದಿದೆ. ಹೀಗಾಗಿ <strong>ಅಹಂ ಬ್ರಹ್ಮಾಸ್ಮಿ</strong>, <strong>ತತ್ತ್ವಮಸಿ</strong>, ಮುಂತಾದ ಶ್ರುತಿಗಳು ಬ್ರಹ್ಮಾತ್ಮೈಕತ್ವಜ್ಞಾನವನ್ನೇ ಪರಮತಾತ್ಪರ್ಯದಿಂದ ಉಪದೇಶಿಸುತ್ತಿವೆ.</p>
    <p class="text-center"><strong>ಔಪನಿಷದಪುರುಷನ ಜ್ಞಾನದಿಂದಲೇ ಅಮೃತತ್ವಪ್ರಾಪ್ತಿಯು.</strong></p>
  </section>	
  <section class="level1 numbered" epub:type="chapter" role="doc-chapter" id="id-34">
    <h1 class="level1-title" epub:type="title"><span class="num">34.</span>ಆತ್ಮಜ್ಞಾನದಿಂದ ಸರ್ವಾನರ್ಥನಿವೃತ್ತಿ</h1>
    <p class="verse">ಆತ್ಮಾವಗತ್ಯಾ ಮಿಥ್ಯಾಜ್ಞಾನಸ್ಯ ಸಂಸಾರಹೇತೋಃ ನಿವೃತ್ತಿಃ ಪ್ರಯೋಜನಂ ಭವತಿ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಆತ್ಮಾವಗತಿಯಿಂದ, ಸಂಸಾರಾನರ್ಥಗಳಿಗೆ ಕಾರಣವಾಗಿರುವ ಮಿಥ್ಯಾಜ್ಞಾನವು ನಾಶವಾಗುತ್ತದೆ ಎಂಬ ಪ್ರಯೋಜನವು ಆತ್ಮಜ್ಞಾನಕ್ಕೆ ಇರುತ್ತದೆ.</em></p>
    <p>ಕರ್ಮೋಪಾಸನೆಗಳಿಂದ ಇಷ್ಟಫಲಗಳುಂಟಾಗುತ್ತವೆ ಎಂದು ಶ್ರುತಿಸ್ಮೃತಿ ಗಳು ಹೇಳುತ್ತಿವೆ, ಅನುಭವದಲ್ಲೂ ಇದೆ. ಆದರೆ, ಇಲ್ಲಿ ವೇದಾಂತಗಳಲ್ಲಿ ತಿಳಿಸಿರುವಂಥ ಆತ್ಮಜ್ಞಾನದಿಂದ ಏನೂ ಪ್ರಯೋಜನವು ಕಾಣುತ್ತಿಲ್ಲವಲ್ಲ! ಆತ್ಮಜ್ಞಾನವು ಉಂಟಾದರೆ ಅದರಿಂದ ಕೀರ್ತಿ, ಆಯುಷ್ಯ, ಆರೋಗ್ಯ, ಐಶ್ವರ್ಯಾದಿ ಯಾವ ಫಲಗಳೂ ಸಿಕ್ಕುವುದಿಲ್ಲ. ಆದ್ದರಿಂದ ಆತ್ಮಜ್ಞಾನವು ಯಾರಿಗೂ ಬೇಕಾಗಿಲ್ಲ. ವೇದಾಂತಅಧ್ಯಯನ, ವೇದಾಂತಾರ್ಥಚಿಂತನ, ವೇದಾಂತಾರ್ಥಮನನಗಳಿಂದ ಏನೇನೂ ಪ್ರಯೋಜನವೇ ಇಲ್ಲವಲ್ಲ ಎಂದು ಅನೇಕ ನಾಸ್ತಿಕರೂ, ಮತ್ತು ಕೆಲವು ವೈದಿಕ ಆಸ್ತಿಕ ವಿದ್ವಾಂಸರೂ ವಾದಮಾಡುತ್ತಾರೆ.</p>
    <p>ಈ ವಾದವು ಸರಿಯಲ್ಲ. ಏಕೆಂದರೆ ಬ್ರಹ್ಮಜ್ಞಾನದಿಂದ ಅಭ್ಯುದಯಫಲಗಳು ದೊರಕುತ್ತವೆ ಎಂದು ವೇದಾಂತಗಳಲ್ಲಿ ಎಲ್ಲಿಯೂ ಹೇಳಿಲ್ಲ ; ಹೌದು, ಆತ್ಮಜ್ಞಾನಿಯಾದವನಿಗೆ ಧನ ಕನಕ ಪುತ್ರಪೌತ್ರಾದಿ ಸಂಪತ್ತುಗಳೆಂಬ ಪ್ರಯೋಜನಗಳು ಉಂಟಾಗದೇ ಇರಬಹುದು. ಇಷ್ಟೂ ಸರಿ, ಆದರೆ ಹಾಗೆಂದ ಮಾತ್ರದಿಂದ ಆತ್ಮಜ್ಞಾನದಿಂದ ಪ್ರಯೋಜನವೇ ಇಲ್ಲ ಎಂದು ವಾದಮಾಡುವುದು ಸರ್ವಥಾ ಸರಿಯಲ್ಲ. ಏಕೆಂದರೆ ಫಲ, ಪ್ರಯೋಜನ ಎಂದರೆ ಹಣ, ಕೀರ್ತಿ, ಆಯುಷ್ಯ, ಆರೋಗ್ಯ, ಐಶ್ವರ್ಯಾದಿಗಳಿಷ್ಟೇ ಅಲ್ಲ , ನೆನಪಿರಲಿ. ಇವುಗಳೆಲ್ಲವೂ ಕ್ಷುದ್ರವಾದ ಅನಿತ್ಯಫಲಗಳು ಎಂಬುದನ್ನು ನಾವು ಮರೆಯಬಾರದು.</p>
    <p>ಸರಿ, ಆಗಲಿ, ಹಾಗಾದರೆ ಆತ್ಮಜ್ಞಾನದಿಂದ ಉಂಟಾಗುವ ಫಲವೇನು? ಎಂದರೆ ಮಿಥ್ಯಾಜ್ಞಾನನಿವೃತ್ತಿ. ಮಿಥ್ಯಾಜ್ಞಾನ ಎಂದರೆ ಅಧ್ಯಾಸ, ಅಧ್ಯಾಸವೆಂದರೆ ಅವಿದ್ಯಾ. ಇದರ ನಿವೃತ್ತಿಯೇ ಆತ್ಮಜ್ಞಾನಕ್ಕೆ ಪ್ರಯೋಜನ. ಮಿಥ್ಯಾಜ್ಞಾನನಿವೃತ್ತಿಯಿಂದ ಆತ್ಮಜ್ಞಾನಿಗೆ ಆಗುವ ಫಲವೇನು? ಎಂದರೆ ಸಂಸಾರನಿವೃತ್ತಿ. ಅಥವಾ ದುಃಖನಿವೃತ್ತಿ. ಇದಕ್ಕೇ ಪರಾಶಾಂತಿ, ಪರಮಾನಂದ, ಬ್ರಹ್ಮಾನಂದ, ಮೋಕ್ಷಾನಂದ, ಕೈವಲ್ಯಾನಂದ—ಎಂದೆಲ್ಲಾ ಹೆಸರುಗಳು. ಬ್ರಹ್ಮ ಸ್ವರೂಪನೇ ಆಗಿಬಿಟ್ಟಿರುವ ಬ್ರಹ್ಮನಿಷ್ಠನಿಗೆ ಪುನಃ ಜನ್ಮವಾಗಲೀ ಶರೀರಗ್ರಹಣವಾಗಲೀ, ಫಲೋಪಭೋಗಗಳಾಗಲೀ—ಯಾವುದೂ ಇರುವುದಿಲ್ಲ.</p>
    <p class="text-center"><strong>ಬ್ರಹ್ಮಜ್ಞಾನಿಗೆ ಜನ್ಮಾಂತರ, ದೇಹಾಂತರವಿಲ್ಲ.</strong></p>
  </section>	
  <section class="level1 numbered" epub:type="chapter" role="doc-chapter" id="id-35">
    <h1 class="level1-title" epub:type="title"><span class="num">35.</span> ಗೌಣಾತ್ಮಮಿಥ್ಯಾತ್ಮಜ್ಞಾನಗಳ ನಿವೃತ್ತಿಯೇ ಮೋಕ್ಷ</h1>
    <p class="verse">ಗೌಣಮಿಥ್ಯಾತ್ಮನೋಽಸತ್ತ್ವೇ ಪುತ್ರದೇಹಾದಿಬಾಧನಾತ್।<br/>ಸದ್ಬ್ರಹ್ಮಾತ್ಮಾಹಮಿತ್ಯೇವಂ ಬೋಧೇ ಕಾರ್ಯಂ ಕಥಂ ಭವೇತ್॥</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಗೌಣಾತ್ಮನೂ ಮಿಥ್ಯಾತ್ಮನೂ ಸುಳ್ಳೆಂದು ತಿಳಿದ ಮೇಲೆ, ಪುತ್ರನು ತಾನೆಂಬ ಅಥವಾ ದೇಹಾದಿಗಳೇ ತಾನೆಂಬ ಭ್ರಾಂತಿಜ್ಞಾನವು ಬಾಧಿತವಾದ ಮೇಲೆ; ಮತ್ತು ಸದ್ರೂಪವಾದ ಬ್ರಹ್ಮವೇ ತಾನೆಂದು ನಿಶ್ಚಿತವಾಗಿ ತಿಳಿದರೆ, ಇನ್ನು ಮುಂದೆ ಅಂಥವನಿಗೆ ಕಾರ್ಯವೆಂಬುದು ಹೇಗೆತಾನೇ ಇದ್ದೀತು?</em></p>
    <p>ತನ್ನನ್ನು ಪುತ್ರಾದಿಗಳೆಂದೂ, ಪುತ್ರಾದಿಗಳನ್ನೇ ತಾನೆಂದೂ ತಿಳಿಯುವುದಕ್ಕೆ <strong>ಗೌಣಾತ್ಮಜ್ಞಾನ</strong>ವೆಂದು ಹೆಸರು. ತಾನು ಬೇರೆ, ಪುತ್ರಾದಿಗಳು ಬೇರೆ—ಎಂದು ತಿಳಿದಿದ್ದರೂ, ಗುಣದ ಸಂಬಂಧದಿಂದ ಅವರನ್ನೇ ತಾನೆಂದು ತಿಳಿದರೆ ಅದಕ್ಕೆ <strong>ಗೌಣಾತ್ಮಜ್ಞಾನ</strong> ಎಂದು ಹೆಸರು. ಇನ್ನು ದೇಹೇಂದ್ರಿಯಾದಿಗಳನ್ನು ತಾನೆಂದು ತಿಳಿದರೆ ಅದಕ್ಕೆ <strong>ಮಿಥ್ಯಾತ್ಮಜ್ಞಾನ</strong> ಎಂದು ಹೆಸರು. ಇವೆರಡೂ ಅಧ್ಯಾಸಗಳೇ</p>
    <p>ಗೌಣಾತ್ಮನಾಗಲೀ ಮಿಥ್ಯಾತ್ಮನಾಗಲೀ ತಾನಲ್ಲ; ಏಕೆಂದರೆ ಇವರಿಬ್ಬರೂ ತನಗಿಂತ ಭಿನ್ನರೇ ಆಗಿರುತ್ತಾರೆ. ಗೌಣಾತ್ಮನನ್ನಾಗಲೀ ಮಿಥ್ಯಾತ್ಮನನ್ನಾಗಲೀ ತಾನೆಂದು ತಿಳಿದರೆ ಅದಕ್ಕೇ ಅಧ್ಯಾಸ, ಅವಿದ್ಯೆ ಎಂದು ಹೆಸರುಗಳು. ಅವಿಚಾರದೆಶೆಯಲ್ಲಿ ಗೌಣಾತ್ಮರೂ ಮಿಥ್ಯಾತ್ಮವೂ ತಾನೆಂದೇ ತೋರುತ್ತದೆ.</p>
    <p>ಆದರೆ ವಿವೇಕದಿಂದ, ವಿಚಾರಮಾಡಿನೋಡಿದರೆ ಗೌಣಾತ್ಮನೂ ತಾನಲ್ಲವೆಂದೂ ಮಿಥ್ಯಾತ್ಮನೂ ತಾನಲ್ಲವೆಂದೂ ಸುಲಭವಾಗಿ ತಿಳಿಯುತ್ತದೆ. ಏಕೆಂದರೆ ಪುತ್ರದೇಹಾದಿಗಳಿಲ್ಲದಿದ್ದರೂ ತಾನು ಮಾತ್ರ ಇರುತ್ತಾನಲ್ಲವೇ? ಸರಿ, ಹಾಗಾದರೆ ನಾನು ಯಾರು? ಎಂದರೆ, ‘<strong>ಸದ್ ಬ್ರಹ್ಮಾತ್ಮಾಹಮ್</strong>’, ಸದ್ರೂಪವಾದ ಬ್ರಹ್ಮವೇ ತಾನು ಎಂದು ತಿಳಿಯುತ್ತದೆ. ಸಚ್ಚಿದಾನಂದಸ್ವರೂಪನಾದ ಸ್ವಯಂಜ್ಯೋತಿಃಸ್ವರೂಪನಾದ ಆತ್ಮನೇ ತಾನು ಎಂದು ನಿಶ್ಚಿತವಾಗಿ ತಿಳಿಯುವುದಕ್ಕೇ <strong>ಬ್ರಹ್ಮಾತ್ಮಜ್ಞಾನ</strong> ಎಂದು ಹೆಸರು. ಇವನೇ ಬ್ರಹ್ಮಜ್ಞಾನಿಯು, ಬ್ರಹ್ಮನಿಷ್ಠನು. ಇವನಿಗೆ ಇನ್ನು ಮುಂದೆ ವರ್ಣ, ಆಶ್ರಮ, ಕುಲ, ಗೋತ್ರ, ಸಂಪ್ರದಾಯಾದಿಗಳು ಯಾವುವೂ ಇಲ್ಲವಾದ್ದರಿಂದಲೂ ನಿರ್ವಿಕಾರಬ್ರಹ್ಮಸ್ವರೂಪನೇ ಆಗಿರುವುದರಿಂದಲೂ ಇವನಿಗೆ “<strong>ಕಾರ್ಯಂ ಕಥಂ ಭವೇತ್</strong>”, ವಿಧಿನಿಷೇಧರೂಪವಾದ ಕರ್ಮಗಳು ಹೇಗೆ ತಾನೆ ಇರುತ್ತವೆ? ಖಂಡಿತವಾಗಿಯೂ ಬ್ರಹ್ಮಜ್ಞಾನಿಗೆ ಕರ್ಮಗಳಿರುವುದಿಲ್ಲ. ಬ್ರಹ್ಮಸ್ವರೂಪನೇ ಆಗಿರುವ ಬ್ರಹ್ಮವಿದನಿಗೆ ಕಾರ್ಯವೆಂಬುದು ಇರುವುದಿಲ್ಲ.</p>
    <p class="text-center"><strong>ಅವಿದ್ಯೆಯನ್ನು ಮೀರಿದವನೇ ಬ್ರಹ್ಮಜ್ಞಾನಿಯು.</strong></p>
  </section>	
  <section class="level1 numbered" epub:type="chapter" role="doc-chapter" id="id-36">
    <h1 class="level1-title" epub:type="title"><span class="num">36.</span> ಅನ್ವೇಷ್ಟೃವೇ ಅನ್ವೇಷ್ಟವ್ಯನು</h1>
    <p class="verse">ಅನ್ವೇಷ್ಟವ್ಯಾತ್ಮವಿಜ್ಞಾನಾತ್ ಪ್ರಾಕ್ ಪ್ರಮಾತೃತ್ವಮಾತ್ಮನಃ।<br/>ಅನ್ವಿಷ್ಟಃ ಸ್ಯಾತ್ ಪ್ರಮಾತೈವ ಪಾಪ್ಮದೋಷಾದಿವರ್ಜಿತಃ॥</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಅನ್ವೇಷ್ಟವ್ಯನಾದ ಆತ್ಮನನ್ನು ತಿಳಿಯುವುದಕ್ಕಿಂತ ಮುಂಚೆಯೇ ತನಗೆ ಪ್ರಮಾತೃತ್ವವು ಇರುತ್ತದೆ. ಆದರೆ ಆತ್ಮನು ಅನ್ವಿಷ್ಟನಾಗಿಬಿಟ್ಟರೆ, ಆಗ ಪ್ರಮಾತೃವಾಗಿದ್ದ ತಾನೇ ಪಾಪ್ಮದೋಷಾದಿರಹಿತನಾದ ಆತ್ಮನಾಗಿಬಿಡುತ್ತಾನೆ.</em></p>
    <p>ಈ ಶ್ಲೋಕದಲ್ಲಿ <strong>ಅನ್ವೇಷ್ಟವ್ಯ</strong> , <strong>ಅನ್ವೇಷ್ಟೃ</strong>, <strong>ಅನ್ವಿಷ್ಟ</strong>—ಈ ಮೂರು ಶಬ್ದಗಳ ಅರ್ಥಗಳನ್ನು ತಿಳಿದುಕೊಳ್ಳಬೇಕು. <strong>ಅನ್ವೇಷ್ಟವ್ಯ</strong> ಎಂದರೆ ಹುಡುಕಲ್ಪಡಬೇಕಾಗಿರುವ ಆತ್ಮ ಅಥವಾ ಬ್ರಹ್ಮ; <strong>ಅನ್ವೇಷ್ಟೃ</strong> ಎಂದರೆ ಹುಡುಕುತ್ತಿರುವ ಸಾಧಕನಾದ ಜೀವನು; <strong>ಅನ್ವಿಷ್ಟ</strong> ಎಂದರೆ ಹುಡುಕಲ್ಪಟ್ಟು, ತಿಳಿಯಲ್ಪಟ್ಟ ಆತ್ಮನು. ಪ್ರಾರಂಭದ ಹಂತದಲ್ಲಿ ಅಧ್ಯಾತ್ಮಸಾಧಕನಾದ ಜೀವಾತ್ಮನು ಬ್ರಹ್ಮವನ್ನು ತಿಳಿಯಬೇಕೆಂದು ಮಾಡಿಕೊಂಡು ಬ್ರಹ್ಮವನ್ನು ತಾನು ಹುಡುಕುತ್ತಾ ಇರುತ್ತಾನೆ. ಆದ್ದರಿಂದಲೇ ಈ ಹಂತದಲ್ಲಿ ಜೀವಾತ್ಮನು ಅನ್ವೇಷ್ಟೃ, ಅನ್ವೇಷಕ(ಹುಡುಕುವವ)ನಾಗಿರುತ್ತಾನೆ. ಅಂದರೆ ತಾನೇ ಬೇರೆ, ಬ್ರಹ್ಮವೇ ಬೇರೆ ಎಂದು ತನಗೂ ಬ್ರಹ್ಮಕ್ಕೂ ಭೇದವನ್ನೇ ಕಾಣುತ್ತಾ ಇದ್ದಾನೆ. ಇವನು ಇನ್ನೂ ಅಜ್ಞಾನಿಯೇ ಆಗಿರುತ್ತಾನೆ. ಬ್ರಹ್ಮವನ್ನು ಸರಿಯಾಗಿ ತಿಳಿಯುವವರೆಗೂ ಜೀವಾತ್ಮನು ಹುಡುಕುವವನೇ ಆಗಿರುತ್ತಾನೆ.</p>
    <p>ಆದರೆ, “<strong>ಅನ್ವಿಷ್ಟಃ ಸ್ಯಾತ್</strong>”, ಬ್ರಹ್ಮವು ಹುಡುಕಲ್ಪಟ್ಟಾದ ಮೇಲೆ, ಅಂದರೆ ಬ್ರಹ್ಮವನ್ನು ತಿಳಿದಕೂಡಲೇ, ಅವನಿಗೇ ಅರ್ಥವಾಗಿಬಿಡುತ್ತದೆ, ಓಹೋ! ಆ ಬ್ರಹ್ಮವು ನಾನೇ ಎಂದು. ಹೀಗಾಗಿ ಹುಡುಕುತ್ತಿದ್ದವನೇ ಹುಡುಕಲ್ಪಡುತ್ತಿದ್ದ ಬ್ರಹ್ಮವಾಗಿಬಿಡುತ್ತಾನೆ. ಈಗ ಇವನಿಗೆ ಅರ್ಥವಾಯಿತು, “ನಾನು ಎಂದೆಂದಿಗೂ ಪರಬ್ರಹ್ಮವೇ ಆಗಿದ್ದೇನೆ” ಎಂದು. ಅಂದರೆ ಅಜ್ಞಾನದಿಂದ ಪ್ರಮಾತೃತ್ವವೂ ಸುಜ್ಞಾನದಿಂದ ಬ್ರಹ್ಮಾತ್ಮ ತ್ವವೂ ತೋರುತ್ತಿದೆ ಎಂದು ಸುಲಭವಾಗಿ ತಿಳಿಯುತ್ತದೆ.ಒಂದು ಅಜ್ಞಾನದ ಹಂತ, ಇನ್ನೊಂದು ವಿಜ್ಞಾನದ ಹಂತ. ಅಜ್ಞಾನದ ಹಂತದಲ್ಲಿ ಸಾಧಕನು ಬ್ರಹ್ಮವನ್ನು ತನಗಿಂತ ಭಿನ್ನವಾದ, ಎಲ್ಲಿಯೋ ದೂರದಲ್ಲಿರುವ ವಸ್ತುವೆಂದು ತಿಳಿದಿರುತ್ತಾನೆ. ಆದರೆ ಇಂಥ ಅಜ್ಞಾನಿಯಾದ ಸಾಧಕನು ಸದ್ಗುರುಗಳಲ್ಲಿಗೆ ಹೋಗಿ ಅವರಿಂದ ವೇದಾಂತಾರ್ಥವನ್ನು ಸರಿಯಾಗಿ ತಿಳಿದುಕೊಂಡಕೂಡಲೇ ತನ್ನ ಅಜ್ಞಾನವನ್ನು ಕಳಚಿಕೊಂಡವನಾಗಿ “<strong>ಬ್ರಹ್ಮವು ತಾನೇ</strong>” ಎಂದು ಸ್ವಾನುಭವದಿಂದ ತಿಳಿದುಕೊಳ್ಳುತ್ತಾನೆ</p>
    <p class="text-center">ಜೀವಾತ್ಮನೇ ಪರಬ್ರಹ್ಮಸ್ವರೂಪನಾಗಿರುತ್ತಾನೆ.</p>
  </section>	
  <section class="level1 numbered" epub:type="chapter" role="doc-chapter" id="id-37">
    <h1 class="level1-title" epub:type="title"><span class="num">37.</span> ಸರ್ವವ್ಯವಹಾರಗಳೂ ಕಲ್ಪಿತವೇ</h1>
    <p class="verse">ದೇಹಾತ್ಮಪ್ರತ್ಯಯೋ ಯದ್ವತ್ ಪ್ರಮಾಣತ್ವೇನ ಕಲ್ಪಿತಃ।<br/>ಲೌಕಿಕಂ ತದ್ವದೇವೇದಂ ಪ್ರಮಾಣಂ ತ್ವಾಽಽತ್ಮನಿಶ್ಚಯಾತ್॥</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ದೇಹಾತ್ಮಜ್ಞಾನವು ಎಂದರೆ ದೇಹವೇ ತಾನೆಂಬ ತಿಳಿವಳಿಕೆಯು ಹೇಗೆ ಪ್ರಮಾಣವೆಂದು ಕಲ್ಪಿತವಾಗಿರುತ್ತದೆಯೋ, ಹಾಗೆಯೇ ಆತ್ಮಜ್ಞಾನವುಂಟಾಗುವ ವರೆಗೂ ಪ್ರಮಾತೃಪ್ರಮಾಣಪ್ರಮೇಯರೂಪವಾದ ಲೌಕಿಕ ವ್ಯವಹಾರವೂ ಪ್ರಮಾಣವೆಂದೇ ಕಲ್ಪಿತವಾಗಿ, ಸತ್ಯವಾಗಿ ತೋರುತ್ತಿರುತ್ತದೆ.</em></p>
    <p>ಪ್ರತಿಯೊಬ್ಬನಿಗೂ ಸಹಜವಾಗಿ ‘ನಾನೆಂದರೆ ಶರೀರವೇ’ ಎಂದು ತೋರುತ್ತಿದೆಯಲ್ಲವೇ? ನಾನು ಹುಡುಗ, ನಾನು ಹುಡುಗಿ, ನಾನು ಮುದುಕ, ನಾನು ಗೃಹಸ್ಥ ಮುಂತಾಗಿ ದೇಹಾತ್ಮಜ್ಞಾನವು ಎಲ್ಲರಿಗೂ ಸಹಜವಾಗಿ ತೋರು ತ್ತಿದೆ. ಇದನ್ನು ನಾವುಗಳು ಪ್ರಮಾಣವೆಂದೇ, ಎಂದರೆ ಸತ್ಯವೆಂದೇ ತಿಳಿದಿದ್ದೇವೆ. ಆದರೆ ಪೂರ್ವಮೀಮಾಂಸಾಶಾಸ್ತ್ರದಂತೆ ಜನ್ಮಾಂತರವೂ ಇದೆ—ಎಂದರೆ ನಾನು ಈ ಶರೀರವಲ್ಲ , ದೇಹವ್ಯತಿರಿಕ್ತನಾದ ಆತ್ಮನಿದ್ದಾನೆ ಎಂದು ನಮಗೆ ತಿಳಿದಾಗ, ಈ ಹಿಂದೆ ಇದ್ದ ದೇಹಾತ್ಮಜ್ಞಾನವು ಸುಳ್ಳು ಎಂದು ತಿಳಿಯುತ್ತದೆಯಲ್ಲವೇ? ನಾನು ಈ ದೇಹವಲ್ಲ ಎಂದು ಧೈರ್ಯವಾಗಿ ಈಗ ಹೇಳುತ್ತಾನಲ್ಲವೇ?</p>
    <p>ಹೀಗೆಯೇ, ಪ್ರಮಾತೃಪ್ರಮಾಣಪ್ರಮೇಯರೂಪವಾದ ಲೌಕಿಕವ್ಯವಹಾರವನ್ನು ಈಗ, ಎಂದರೆ ವೇದಾಂತದಿಂದ ಬ್ರಹ್ಮಜ್ಞಾನವನ್ನು ಹೊಂದುವುದಕ್ಕಿಂತ ಮುಂಚೆ, ಸತ್ಯವೆಂದೇ ಸಾಧಕನು ತಿಳಿದಿರುತ್ತಾನೆ. ಈ ದ್ವೈತಜ್ಞಾನವೇ ಇವನಿಗೆ ಸಹಜವಾಗಿರುತ್ತದೆ. ಏಕೆಂದರೆ ಇವನು ವಿಚಾರವನ್ನೇ ಮಾಡಿಲ್ಲ. ತಾನು ತಿಳಿದಿರುವುದನ್ನೇ ಸತ್ಯವೆಂದೂ ಪ್ರಮಾಣವೆಂದೂ ಸಾಧಕನು ನಂಬಿರುತ್ತಾನೆ.</p>
    <p>ಆದರೆ ವೇದಾಂತಾರ್ಥವನ್ನು ಶ್ರವಣಮಾಡಿ, ಅನಂತರ ಮನನನಿದಿಧ್ಯಾಸನಗಳನ್ನು ಮಾಡಿ, ಬ್ರಹ್ಮವೇ ತಾನೆಂದು ತಿಳಿದುಕೊಂಡುಬಿಟ್ಟರೆ ಆಮೇಲೆ ಇವನಿಗೆ ಬ್ರಹ್ಮಾತ್ಮೈಕತ್ವಜ್ಞಾನವು ದೃಢವಾಗಿಬಿಡುತ್ತದೆ. “<strong>ಆತ್ಮೈವೇದಂ ಸರ್ವಂ</strong>” ಎಂಬ ಅದ್ವೈತಜ್ಞಾನವು ನಿಶ್ಚಯವಾಗಿಬಿಟ್ಟರೆ ಲೌಕಿಕವೈದಿಕಪ್ರಮಾಣಗಳೆಲ್ಲವೂ ಇವನಿಗೆ ಕಲ್ಪಿತವಾಗಿಬಿಡುತ್ತವೆ. ಬ್ರಹ್ಮಾತ್ಮಜ್ಞಾನವಾದಕೂಡಲೇ ಎಲ್ಲಾ ವ್ಯವಹಾರಗಳನ್ನೂ ಬ್ರಹ್ಮವಿದನು ಅವಿದ್ಯಾಕಲ್ಪಿತವೆಂದೇ ತಿಳಿದುಕೊಳ್ಳುತ್ತಾನೆ. ಅಂತೂ ಆತ್ಮಜ್ಞಾನವುಂಟಾಗುವವರೆಗೆ ಇದ್ದಂಥ ಎಲ್ಲಾ ವ್ಯವಹಾರಗಳೂ, ಆತ್ಮಜ್ಞಾನವುಂಟಾದಕೂಡಲೇ ಕಲ್ಪಿತವೆಂದು ತಿಳಿದುಬಿಡುತ್ತದೆ.</p>
    <p class="text-center"><strong>ಬ್ರಹ್ಮವಿದನಿಗೆ ಎಲ್ಲವೂ ಬ್ರಹ್ಮಮಯವಾಗಿರುತ್ತದೆ.</strong></p>
  </section>	
  <section class="level1 numbered" epub:type="chapter" role="doc-chapter" id="id-38">
    <h1 class="level1-title" epub:type="title"><span class="num">38.</span>ಪ್ರಮಾಣಗಳು ಪ್ರಮಾಣಗಳೇ ಅಲ್ಲ</h1>
    <p class="verse">ನ ಹಿ ಅಹೇಯಾನುಪಾದೇಯಾದ್ವೈತಾತ್ಮಾವಗತೌ ನಿರ್ವಿಷಯಾಣಿ ಅಪ್ರಮಾತೃಕಾಣಿ ಚ ಪ್ರಮಾಣಾನಿ ಭವಿತುಮ್ ಅರ್ಹಂತಿ।</p>
    <p>ಬ್ರ. ಸೂ. ಭಾ. ೧-೧-೪</p>
    <p><em>ಅಹೇಯವೂ ಅನುಪಾದೇಯವೂ ಆಗಿರುವ ಅದ್ವೈತಾತ್ಮನೇ ನಾನು ಎಂಬ ಅನುಭವವು ಉಂಟಾದ ಬಳಿಕ, ಆ ಬ್ರಹ್ಮಜ್ಞಾನಿಯು ಬ್ರಹ್ಮ ಸ್ವರೂಪನೇ ಆಗಿ ಬಿಟ್ಟಿರುತ್ತಾನೆ. ಹೀಗಾಗಿ, ಇನ್ನು ಮುಂದೆ ವಿಷಯಗಳಾಗಲೀ ಪ್ರಮಾತೃವಾಗಲೀ ಇಲ್ಲವೆಂದಮೇಲೆ ಪ್ರಮಾಣಗಳು ಪ್ರಮಾಣಗಳಾಗಿ ಉಳಿದಿರಲು ಸಾಧ್ಯವಿಲ್ಲ.</em></p>
    <p><strong>ಇದು ಚತುಸ್ಸೂತ್ರೀಭಾಷ್ಯದಲ್ಲಿ ಕಟ್ಟಕಡೆಯ ವಾಕ್ಯ.</strong> ಈ ವಾಕ್ಯದಲ್ಲಿ ಶಂಕರರು ಅದ್ವೈತಬ್ರಹ್ಮಾತ್ಮಜ್ಞಾನದ ಸ್ವರೂಪವನ್ನೂ ಮಹಿಮೆಯನ್ನೂ ಹಾಗೂ ಫಲವನ್ನೂ ಸುಂದರವಾಗಿ ಹಾಗೂ ಸ್ಪಷ್ಟವಾಗಿ ಸ್ವಾನುಭವದಿಂದ ಹೇಳಿರುತ್ತಾರೆ. ಈ ಭಾಷ್ಯವಾಕ್ಯದ ಅಂತರಾರ್ಥವನ್ನು ಸಾವಕಾಶವಾಗಿ ನೋಡೋಣ:</p>
    <p>ವೇದಾಂತದಲ್ಲಿ ಬ್ರಹ್ಮವೆಂದರೆ ಅಹೇಯವೂ ಅನುಪಾದೇಯವೂ ಆಗಿರುವ ಪರಿಪೂರ್ಣತತ್ತ್ವ. ನಮ್ಮಗಳ ಸ್ವರೂಪವೇ ಆಗಿರುವ ಬ್ರಹ್ಮವನ್ನು ಬಿಡುವುದಕ್ಕಾಗಲೀ ಸ್ವೀಕರಿಸುವುದಕ್ಕಾಗಲೀ ಸಾಧ್ಯವೇ ಇಲ್ಲ. ಆಕಾಶವು ಹೇಗೆ ಹೇಯವೂ ಅಲ್ಲವೋ ಉಪಾದೇಯವೂ ಅಲ್ಲವೋ, ಪರಬ್ರಹ್ಮವೂ ಹಾಗೆಯೇ ಅಹೇಯವೂ ಅನುಪಾದೇಯವೂ ಆಗಿರುತ್ತದೆ. ಆದರೆ ಅವಿದ್ಯೆಯಿಂದಾಗಿ ನಮಗೆ ನಮ್ಮ ಈ ಸ್ವರೂಪವು ಮುಚ್ಚಿಹೋದಂತಾಗಿರುತ್ತದೆ. ವೇದಾಂತವಾಕ್ಯಾರ್ಥವಿಚಾರದಿಂದಲೂ ಅನುಸಂಧಾನದಿಂದಲೂ ಆ ಭ್ರಾಂತಿಯು ನಾಶವಾಗಿಬಿಟ್ಟರೆ, ಆ ಕೂಡಲೇ <strong>ಅಹಂ ಬ್ರಹ್ಮಾಸ್ಮಿ</strong> ಎಂಬ ಅದ್ವೈತಾತ್ಮನ ಅವಗತಿಯು ಸಹಜವಾಗಿ ಉಂಟಾಗಿಬಿಡುತ್ತದೆ. ಅನಂತರ, ತನಗಿಂತ ಬೇರೆಯಾಗಿ ಪ್ರಮೇಯಗಳಾಗಲೀ ಪ್ರಮಾತೃಗಳಾಗಲೀ ಇಲ್ಲವೇ ಇಲ್ಲ ಎಂಬ ಅನುಭವವೂ ಸಹಜವಾಗಿ ಉಂಟಾಗಿಬಿಡುತ್ತದೆ. ಪ್ರಮಾತೃವೇ ಇಲ್ಲ ಎಂದಾದಮೇಲೆ, ಇನ್ನು ಪ್ರಮಾಣಗಳು ಹೇಗೆ ಪ್ರಮಾಣಗಳಾಗಿ ಉಳಿದಾವು? ಪ್ರಮಾಣಗಳ ಪ್ರಮಾಣತ್ವವು ನಿಂತಿರುವುದೇ ಪ್ರಮಾತೃ ಹಾಗೂ ಪ್ರಮೇಯಗಳ ಮೇಲೆ. ಏಕೆಂದರೆ ಈ ಪ್ರಮಾತೃಪ್ರಮಾಣಪ್ರಮೇಯಗಳು ಪರಸ್ಪರಸಂಬದ್ಧವಾಗಿರುತ್ತವೆ. ಒಂದು ಇಲ್ಲದಿದ್ದರೂ ಮತ್ತೆರಡು ಇರಲಾರವು. ವಿಷಯಗಳೇ ಇಲ್ಲ ಎಂದಾದಮೇಲೆ ಇನ್ನು ಪ್ರಮಾಣಗಳಿಗೆ ಕೆಲಸವಾದರೂ ಏನು? ಪ್ರಮಾತೃವೇ ಇಲ್ಲದ ಮೇಲೆ ಪ್ರಮಾಣಗಳು ಹೇಗಾದಾವು? ಪ್ರಮಾತೃತ್ವವನ್ನೇ ಆತ್ಮಜ್ಞಾನವು ನಾಶಮಾಡಿಬಿಡುತ್ತದೆ ಎಂದು ತಿಳಿಯಬೇಕು.</p>
    <p class="text-center"><strong>ಬ್ರಹ್ಮಜ್ಞಾನಿಗೆ ಯಾವ ವ್ಯವಹಾರಗಳೂ ಸತ್ಯವಲ್ಲ.</strong></p>
  </section>	
  <section class="level1 numbered" epub:type="chapter" role="doc-chapter" id="id-39">
    <h1 class="level1-title" epub:type="title"><span class="num">39.</span>ಜ್ಞಾನವಾದಮೇಲೆ ಜ್ಞಾನಿಗೆ ವಿಧಿನಿಷೇಧಗಳಿಲ್ಲ</h1>
    <p class="verse">ತಸ್ಮಾತ್ “ಅಹಂ ಬ್ರಹ್ಮಾಸ್ಮಿ” ಇತ್ಯೇತದವಸಾನಾ ಏವ ಸರ್ವೇ ವಿಧಯಃ ಸರ್ವಾಣಿ ಚ ಇತರಾಣಿ ಪ್ರಮಾಣಾನಿ।</p>
    <p class="text-right">ಬ್ರ. ಸೂ. ಭಾ. ೧-೧-೪</p>
    <p><em>ಆದ್ದರಿಂದ ಎಲ್ಲಾ ವಿಧಿಗಳೂ ಮತ್ತು ಎಲ್ಲಾ ಪ್ರಮಾಣಗಳೂ ಕೂಡ “ಅಹಂ ಬ್ರಹ್ಮಾಸ್ಮಿ”, ‘ನಾನು ಬ್ರಹ್ಮವೇ ಆಗಿದ್ದೇನೆ’ ಎಂಬ ನಿಶ್ಚಯಜ್ಞಾನವಾಗುವ ವರೆಗೆ ಮಾತ್ರವೇ ಸತ್ಯವಾಗಿರುತ್ತವೆ. ಬ್ರಹ್ಮಾತ್ಮಜ್ಞಾನೋದಯವಾದ ಕೂಡಲೇ ವಿಧಿನಿಷೇಧಗಳೂ ಹಾಗೂ ಪ್ರಮಾತೃಪ್ರಮಾಣಪ್ರಮೇಯವ್ಯವಹಾರಗಳೂ ಬಾಧಿತವಾಗಿಬಿಡುತ್ತವೆ.</em></p>
    <p>ವೇದಶಾಸ್ತ್ರಪುರಾಣಗಳಲ್ಲಿ ಪ್ರತಿಯೊಬ್ಬ ಮನುಷ್ಯನಿಗೂ ವಿಧಿನಿಷೇಧಗಳನ್ನು ಹೇಳಿರುತ್ತದೆ. <strong>ವಿಧಿ</strong> ಎಂದರೆ ಇಂಥದ್ದನ್ನು ಮಾಡು ಎಂದು ಹೇಳಿರುವ ವಾಕ್ಯಗಳು; <strong>ನಿಷೇಧ</strong> ಎಂದರೆ ಇಂಥದ್ದನ್ನು ಮಾಡಬೇಡ ಎಂದು ಹೇಳುತ್ತಿರುವ ವಾಕ್ಯಗಳು. ಈ ವಿಧಿನಿಷೇಧಗಳಿಗೆ ಪುಣ್ಯ ಅಪುಣ್ಯ , ಧರ್ಮ ಅಧರ್ಮ ಎಂದು ಹೆಸರು. ಧರ್ಮದಿಂದ ಸುಖವೂ, ಅಧರ್ಮದಿಂದ ದುಃಖವೂ ಉಂಟಾಗುತ್ತದೆ ಎಂದೂ ಶಾಸ್ತ್ರವೇ ಹೇಳುತ್ತಿದೆ. ಹೀಗಾಗಿ ಪ್ರತಿಯೊಬ್ಬ ಮನುಷ್ಯನೂ ವಿಧಿನಿಷೇಧಗಳಿಗೆ ಬದ್ಧನಾಗಿರುತ್ತಾನೆ. ಇವೆಲ್ಲವೂ ಪೂರ್ವಮೀಮಾಂಸಾಶಾಸ್ತ್ರದ ಉಪದೇಶಗಳು. ಇಷ್ಟೇ ಪೂರ್ವಮೀಮಾಂಸಾದರ್ಶನದ ಸಾರ.</p>
    <p>ಇಷ್ಟೂ ಸರಿ, ಆದರೆ ಬ್ರಹ್ಮಜ್ಞಾನಿಗೆ ಮಾತ್ರ ವಿಧಿಯಾಗಲೀ ನಿಷೇಧವಾಗಲೀ ಎರಡೂ ಇಲ್ಲ. ವೇದಾಂತಗಳಲ್ಲಿ ಉಪದಿಷ್ಟವಾಗಿರುವ ವಿದ್ಯೆಯೆಂದರೆ ಬ್ರಹ್ಮವಿದ್ಯೆಯು; ಬ್ರಹ್ಮವೇ ತಾನು, ಜೀವಾತ್ಮನು ತಾನಲ್ಲ ; ತಾನು ಮನುಷ್ಯನೇ ಅಲ್ಲ, ತಾನು ಬ್ರಾಹ್ಮಣನೆಂಬ ದ್ವಿಜನಲ್ಲ ; ಮತ್ತೇನೆಂದರೆ: ವರ್ಣ ಆಶ್ರಮ ಲಿಂಗ ಮುಂತಾದ ಉಪಾಧಿಗಳಿಲ್ಲದಿರುವ ಪರಬ್ರಹ್ಮವೇ ನಾನು, <strong>ಅಹಂ ಬ್ರಹ್ಮಾಸ್ಮಿ</strong> ಎಂದು ತಿಳಿದವನೇ ಬ್ರಹ್ಮಜ್ಞಾನಿ, ತತ್ತ್ವಜ್ಞಾನಿ, ಆತ್ಮಜ್ಞಾನಿ. ಇವನಿಗೇ ಕೃತಕೃತ್ಯ ಎಂದು ಹೆಸರು. ಇವನೇ ಬ್ರಹ್ಮನಿಷ್ಠ, ಇವನೇ ಬ್ರಹ್ಮವೂ ಹೌದು.</p>
    <p>‘<strong>ಸ ಯೋ ಹ ವೈ ತತ್ ಪರಮಂ ಬ್ರಹ್ಮ ವೇದ ಬ್ರಹ್ಮೈವ ಭವತಿ</strong>’ ಎಂದು ಮುಂಡಕೋಪನಿಷತ್ತು ಧೈರ್ಯವಾಗಿ ಸಾರುತ್ತಿದೆ. ಬ್ರಹ್ಮವನ್ನು ಬಲ್ಲವನು ಬ್ರಹ್ಮವೇ ಆಗಿಬಿಡುತ್ತಾನೆ. ಇವನಿಗೆ ಕರ್ತೃತ್ವಭೋಕ್ತೃತ್ವಬುದ್ಧಿಯಾಗಲೀ ದೇಹಾತ್ಮಬುದ್ಧಿಯಾಗಲೀ ಕನಸಿನಲ್ಲಿಯೂ ಇರಲಾರದು. ಎಲ್ಲವೂ ತಾನೇ ಎಂದೂ, ತನಗಿಂತ ಭಿನ್ನವಾದದ್ದು ಏನೇನೂ ಇಲ್ಲವೆಂದೂ ಸ್ವಾನುಭವದಿಂದ ತಿಳಿದ ಬ್ರಹ್ಮನಿಷ್ಠನಿಗೆ ವಿಧಿನಿಷೇಧಗಳಾಗಲೀ ಪ್ರಮಾಣವ್ಯಾಪಾರಗಳಾಗಲೀ ಇರುವುದೇ ಇಲ್ಲ. ಇದಕ್ಕೇ ಕೃತಕೃತ್ಯತೆ ಎಂದೂ ಹೆಸರು. ಬ್ರಹ್ಮವಿದನೆಂದರೆ ಬ್ರಹ್ಮವೇ!</p>
    <p class="text-center"><strong>ಧರ್ಮಾಧರ್ಮಗಳ ಸಂಬಂಧವು ಬ್ರಹ್ಮಜ್ಞಾನಿಗೆ ಇರುವುದಿಲ್ಲ.</strong></p>
  </section>	
  <section class="level1 numbered" epub:type="chapter" role="doc-chapter" id="id-40">
    <h1 class="level1-title" epub:type="title"><span class="num">40.</span> ಅಧ್ಯಾಸ +ಚತುಸ್ಸೂತ್ರೀಭಾಷ್ಯದಲ್ಲಿ ಮನನೀಯ ವಾಕ್ಯಗಳು</h1>
    <p> ೧.ಯತ್ರ ಯದಧ್ಯಾಸಃ ತತ್ಕೃತೇನ ದೋಷೇಣ ಗುಣೇನ ವಾ ನ ಸಂಬಧ್ಯತೇ।</p>
    <p> ೨. ಅವಿದ್ಯಾಂ ಪುರಸ್ಕೃತ್ಯ ಸರ್ವೇ ವ್ಯವಹಾರಾಃ ಪ್ರವೃತ್ತಾಃ।</p>
    <p> ೩. ಆತ್ಮೈಕತ್ವವಿದ್ಯಾಪ್ರತಿಪತ್ತಯೇ ಸರ್ವೇ ವೇದಾಂತಾಃ ಆರಭ್ಯಂತೇ।</p>
    <p> ೪. ಸಾಧನಚತುಷ್ಟಯಸಂಪತ್ತ್ಯನಂತರಂ ಬ್ರಹ್ಮಜಿಜ್ಞಾಸಾ ಕರ್ತವ್ಯಾ।</p>
    <p> ೫. ಸರ್ವಜ್ಞಾತ್ ಸರ್ವಶಕ್ತೇಃ ಈಶ್ವರಾತ್ ಜಗತ್ಜನ್ಮಾದಿ ಸಂಭವತಿ।</p>
    <p> ೬. ವಾಕ್ಯಾರ್ಥವಿಚಾರಣಾಧ್ಯವಸಾನನಿರ್ವೃತ್ತಾ ಹಿ ಬ್ರಹ್ಮಾವಗತಿಃ।</p>
    <p> ೭. ಮಹತಃ ಋಗ್ವೇದಾದೇಃ ಶಾಸ್ತ್ರಸ್ಯ ಯೋನಿಃ ಕಾರಣಂ ಬ್ರಹ್ಮ।</p>
    <p> ೮. ಶಾಸ್ತ್ರಾದೇವ ಪ್ರಮಾಣಾತ್ ಜಗತೋ ಜನ್ಮಾದಿಕಾರಣಂ ಬ್ರಹ್ಮ ಅಧಿಗಮ್ಯತೇ।</p>
    <p> ೯. ವೇದಾಂತವಾಕ್ಯಾನಿ ಬ್ರಹ್ಮಣಃ ಪ್ರತಿಪಾದಕತ್ವೇನ ಸಮನುಗತಾನಿ।</p>
    <p>೧೦. ವಸ್ತುಮಾತ್ರಕಥನೇಽಪಿ ಸಂಸಾರಿತ್ವನಿವರ್ತನೇನ ಅರ್ಥವತ್ತ್ವಂ ಸ್ಯಾತ್।</p>
    <p>೧೧. ಕರ್ಮಬ್ರಹ್ಮವಿದ್ಯಾಫಲಯೋರ್ವೈಲಕ್ಷಣ್ಯಾತ್।</p>
    <p>೧೨. ಪರಂ ಬ್ರಹ್ಮ ಕೂಟಸ್ಥನಿತ್ಯಂ, ಸರ್ವವ್ಯಾಪಿ, ಸ್ವಯಂಜ್ಯೋತಿಃಸ್ವಭಾವಮ್।</p>
    <p>೧೩. ಶ್ರುತಯಃ ಬ್ರಹ್ಮವಿದ್ಯಾನಂತರಮೇವ ಮೋಕ್ಷಂ ದರ್ಶಯಂತಿ।</p>
    <p>೧೪. ಬ್ರಹ್ಮದರ್ಶನಸರ್ವಾತ್ಮಭಾವಯೋರ್ಮಧ್ಯೇ ಕಾರ್ಯಾಂತರಂ ನಾಸ್ತಿ।</p>
    <p>೧೫. ಮೋಕ್ಷಪ್ರತಿಬಂಧನಿವೃತ್ತಿಮಾತ್ರಮೇವ ಆತ್ಮಜ್ಞಾನಸ್ಯ ಫಲಮ್।</p>
    <p>೧೬. ಮಿಥ್ಯಾಜ್ಞಾನಾಪಾಯಶ್ಚ ಬ್ರಹ್ಮಾತ್ಮೈಕತ್ವವಿಜ್ಞಾನಾದೇವ, ನಾನ್ಯಥಾ।</p>
    <p>೧೭. ನ ಚೇದಂ ಬ್ರಹ್ಮಾತ್ಮಜ್ಞಾನಂ ಚೋದನಾತಂತ್ರಂ ವಾ ಕರ್ತೃತಂತ್ರಂ ವಾ।</p>
    <p>೧೮. ಅವಿದ್ಯಾಕಲ್ಪಿತಭೇದನಿವೃತ್ತಿಪರಂ ಹಿ ಶಾಸ್ತ್ರಂ, ನ ತು ಕಾರಕಮ್।</p>
    <p>೧೯. ಉತ್ಪಾದ್ಯಾದಿಚತುರ್ವಿಧಫಲವಿಲಕ್ಷಣೋ ಮೋಕ್ಷಃ, ನಿತ್ಯಸಿದ್ಧತ್ವಾತ್।</p>
    <p>೨೦. ನಿತ್ಯಶುದ್ಧನಿತ್ಯಬುದ್ಧನಿತ್ಯಮುಕ್ತಸ್ವರೂಪಂ ಬ್ರಹ್ಮ।</p>
    <p>೨೧. ಜ್ಞಾನಮೇಕಂ ಮುಕ್ತ್ವಾ ಕ್ರಿಯಾಯಾಃ ಗಂಧಮಾತ್ರಸ್ಯಾಪಿನಮೋಕ್ಷೇ ಪ್ರವೇಶಃ।</p>
    <p>೨೨. ಬ್ರಹ್ಮೈಕತ್ವವಿಜ್ಞಾನಂ ಕೇವಲಂ ವಸ್ತುತಂತ್ರಂ, ನ ಪುರುಷತಂತ್ರಮ್।</p>
    <p>೨೩. ಅಹೇಯಾನುಪಾದೇಯಬ್ರಹ್ಮಾತ್ಮತಾವಿಜ್ಞಾನಾತ್ ಪುರುಷಾರ್ಥಸಿದ್ಧಿಃ।</p>
    <p>೨೪. ಬ್ರಹ್ಮಾತ್ಮಾವಗತೌ ಸತ್ಯಾಂ ಸರ್ವಕರ್ತವ್ಯತಾಹಾನಿಃ ಕೃತಕೃತ್ಯತಾ ಚ।</p>
    <p>೨೫. ಬ್ರಹ್ಮಾತ್ಮಾವಗತ್ಯಾ ಮಿಥ್ಯಾಜ್ಞಾನಸ್ಯ ನಿವೃತ್ತಿಃ ಪ್ರಯೋಜನಮ್।</p>
    <p>೨೬. ಸಶರೀರತ್ವಸ್ಯ ಮಿಥ್ಯಾಜ್ಞಾನನಿಮಿತ್ತತ್ವಾತ್, ಅಶರೀರತ್ವಸ್ಯ ಸ್ವಾಭಾವಿಕತ್ವಾತ್।</p>
    <p>೨೭. ದೇಹಾದೌ ಅಹಮ್ ಇತಿ ಅಭಿಮಾನಃ ಮಿಥ್ಯಾ ಏವ, ನ ತು ಗೌಣಃ।</p>
    <p>೨೮. ಗೌಣಾತ್ಮಮಿಥ್ಯಾತ್ಮನೋಃ ಅಸತ್ತ್ವೇ ಸತಿ ಬ್ರಹ್ಮವಿದ್ ಭವತಿ।</p>
    <p>೨೯. ಬ್ರಹ್ಮಾತ್ಮವಿದಃ ಸರ್ವಪ್ರವೃತ್ತ್ಯಸಂಬಂಧಂ ದರ್ಶಯಂತಿ ಶ್ರುತಯಃ।</p>
    <p>೩೦. ‘ಅಹಂ ಬ್ರಹ್ಮಾಸ್ಮಿ’ ಇತ್ಯೇತದವಸಾನಾ ಏವ ವಿಧಯಃ ಪ್ರಮಾಣಾನಿ ಚ।</p>
  </section>	
</body>
</html>
