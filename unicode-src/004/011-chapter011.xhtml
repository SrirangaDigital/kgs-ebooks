<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಗೀತಾ ಸಂವತ್ಸರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-011.01">
<p class="intro-shloka">॥ ಓಂ ಜ್ಞಾನಿಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ಬ್ರಹ್ಮಾತ್ಮಜ್ಞಾನಿನೋರ್ಭೇದಃ ನಾಸ್ತಿ ನಾಸ್ತ್ಯೇವ ನಾಸ್ತಿ ಹಿ ।<br />ಬ್ರಹ್ಮಜ್ಞಾನೀ ತ್ವಯಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಪರಬ್ರಹ್ಮಕ್ಕೂ ಬ್ರಹ್ಮಜ್ಞಾನಿಗೂ ಕಿಂಚಿತ್ತೂ ಭೇದವೆಂಬುದು ಇಲ್ಲವೇ ಇಲ್ಲ. ಏಕೆಂದರೆ ಬ್ರಹ್ಮಜ್ಞಾನಿಯೆಂದರೆ ಪರಬ್ರಹ್ಮವೇ.</p>
<h1 class="level1-title" epub:type="title"><span class="date">ನವೆಂಬರ್ ೧</span><br /><span class="num">೩೦೬.</span> ಜ್ಞಾನಿಯೆಂದರೆ ಪರಬ್ರಹ್ಮವೇ</h1>
<p class="bhashya-verse">ಉದಾರಾಃ ಸರ್ವ ಏವೈತೇ ಜ್ಞಾನೀ ತ್ವಾತ್ಮೈವ ಮೇ ಮತಮ್ ।<br />ಆಸ್ಥಿತಃ ಸ ಹಿ ಯುಕ್ತಾತ್ಮಾ ಮಾಮೇವಾನುತ್ತಮಾಂ ಗತಿಮ್ ॥</p>
<p class="bhashya-verse-source">ಭಗವದ್ಗೀತಾ ೭-೧೮</p>
<p class="bhashya-verse-meaning">ಈ ನಾಲ್ಕು ವಿಧದ ಭಕ್ತರೂ ಶ್ರೇಷ್ಠರೇ. ಆದರೆ ಜ್ಞಾನಿಯಾದರೋ ‘ನನ್ನ ಆತ್ಮನೇ’ ಎಂಬುದು ನನ್ನ ಅಭಿಪ್ರಾಯವು. ಏಕೆಂದರೆ ಜ್ಞಾನಿಯು ‘ನಾನೇ ಭಗವಂತನು’ ಎಂದು ನಿಶ್ಚಿತವಾಗಿ ತಿಳಿದಿರುತ್ತಾನೆ. ಆದ್ದರಿಂದಲೇ ಇವನು ಬ್ರಹ್ಮವನ್ನೇ ಹೊಂದಿಬಿಟ್ಟಿರುತ್ತಾನೆ. ಬ್ರಹ್ಮಪ್ರಾಪ್ತಿಯೇ ಬ್ರಹ್ಮಜ್ಞಾನಿಗಾಗುವ ಉತ್ತಮ ಫಲವು.</p>
<p class="description">ಭಗವಂತನನ್ನು ಸ್ಮರಿಸುತ್ತಾ ಭಗವಂತನಿಗೆ ಶರಣು ಹೊಂದಿರುವವರೇ ಭಕ್ತರು. ಇಂಥ ಭಕ್ತರನ್ನು ಆರ್ತ, ಜಿಜ್ಞಾಸು, ಅರ್ಥಾಥಿರ್ ಮತ್ತು ಜ್ಞಾನಿ ಎಂದು ನಾಲ್ಕು ಭಾಗವಾಗಿ ವಿಂಗಡಿಸಿ ತಿಳಿಸಿರುತ್ತದೆ. ಇವರೆಲ್ಲರೂ ಭಗವಂತನ ಭಕ್ತರೇ ಆದ್ದರಿಂದ ಉತ್ತಮರೇ, ಶ್ರೇಷ್ಠರೇ ಆಗಿರುತ್ತಾರೆ.</p>
<p class="description">ಆದರೆ ಜ್ಞಾನಿಯೆಂದರೆ ಪರಬ್ರಹ್ಮದ ಸ್ವರೂಪನೇ. ಜ್ಞಾನಿಯೆಂದರೆ ಭಗವಂತನೇ. ಭಗವಂತನೆಂದರೆ ಜ್ಞಾನಿಯೇ. ಏಕೆಂದರೆ ಹೆಸರೇ ಹೇಳುವಂತೆ ಇವನು ತಿಳಿದವನು, ಇವನು ಜ್ಞಾನಿಯು. ಪರಬ್ರಹ್ಮವೇ ತಾನೆಂದೂ ತಾನೇ ಪರಬ್ರಹ್ಮವೆಂದೂ ನಿಶ್ಚಿತವಾಗಿ ವಿವೇಕದಿಂದ ತಿಳಿದವನೇ ಜ್ಞಾನಿಯು. ತನಗೂ ಪರಬ್ರಹ್ಮಕ್ಕೂ ಅಭೇದಜ್ಞಾನವನ್ನು ಪಡೆದಿರುವವನೇ ಜ್ಞಾನಿಯು. ಆದ್ದರಿಂದ ಆತ್ಮಜ್ಞಾನಿಯೆಂದರೆ ಭಗವಂತನಿಗೆ ಅತ್ಯಂತ ಪ್ರಿಯನಾಗಿರುತ್ತಾನೆ. ಇಂಥ ಜ್ಞಾನಿಯು ಪರಬ್ರಹ್ಮಸ್ವರೂಪನೇ ಆಗಿದ್ದು, ಪರಬ್ರಹ್ಮವನ್ನೇ ಹೊಂದಿಬಿಡುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.02">
<p class="intro-shloka">॥ ಓಂ ಸ್ಥಿತಪ್ರಜ್ಞವರಿಷ್ಠಾಯ ವಾಸುದೇವಾಯ ನಮಃ ॥</p>
<p class="shloka">ಆತ್ಮನ್ಯೇವಾತ್ಮನಾ ತುಷ್ಟಂ ಕಾಮರಾಗವಿವರ್ಜಿತಮ್ ।<br />ಪ್ರಾಜ್ಞಾಃ ಪ್ರಾಹುಃ ಸ್ಥಿತಪ್ರಜ್ಞಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ತನ್ನಲ್ಲಿಯೇ ತನ್ನಿಂದಲೇ ಸಂತುಷ್ಟನೂ ಕಾಮರಾಗರಹಿತನೂ ಆದವನನ್ನು ಜ್ಞಾನಿಗಳು <strong>ಸ್ಥಿತಪ್ರಜ್ಞ</strong> ನೆಂದು ಕರೆಯುತ್ತಾರೆ.</p>
<h1 class="level1-title" epub:type="title"><span class="date">ನವೆಂಬರ್ ೨</span><br /><span class="num">೩೦೭.</span> ಸ್ಥಿತಪ್ರಜ್ಞನಿವನು</h1>
<p class="bhashya-verse">ಪ್ರಜಹಾತಿ ಯದಾ ಕಾಮಾನ್ ಸರ್ವಾನ್ ಪಾರ್ಥ ಮನೋಗತಾನ್ ।<br />ಆತ್ಮನ್ಯೇವಾತ್ಮನಾ ತುಷ್ಟಃ ಸ್ಥಿತಪ್ರಜ್ಞಸ್ತದೋಚ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೨-೫೫</p>
<p class="bhashya-verse-meaning">ಜ್ಞಾನಿಯಾದವನು ಯಾವಾಗ ಮನಸ್ಸಿನಲ್ಲಿರುವ ಎಲ್ಲ ಕಾಮಗಳನ್ನೂ ಸಂಪೂರ್ಣವಾಗಿ ಬಿಟ್ಟುಬಿಡುತ್ತಾನೆಯೋ; ಮತ್ತು ಯಾವಾಗ, ಪಾರ್ಥನೆ, ಜ್ಞಾನಿಯು ತನ್ನಿಂದಲೇ ತನ್ನಲ್ಲಿಯೇ ಸಂತುಷ್ಟನಾಗಿರುತ್ತಾನೆಯೋ ಆಗ ಅವನು <strong>ಸ್ಥಿತಪ್ರಜ್ಞ</strong> ನೆನಿಸುತ್ತಾನೆ.</p>
<p class="description">‘ <strong>ಸ್ಥಿತಾ ಪ್ರಜ್ಞಾ ಯಸ್ಯ</strong>’, ಎಂದರೆ ಯಾವಾತನ ಪ್ರಜ್ಞೆಯು ಸ್ಥಿತವಾಗಿದೆಯೋ, ಅವನೇ <strong>ಸ್ಥಿತಪ್ರಜ್ಞನು.</strong> ತನ್ನ ಪರಮಾರ್ಥಸ್ವರೂಪವನ್ನು ಅರಿತುಕೊಂಡು ಅದರಲ್ಲಿಯೇ ಸಹಜವಾಗಿ ನೆಲೆಗೊಂಡವನೇ <strong>ಸ್ಥಿತಪ್ರಜ್ಞನು</strong>. ಸ್ಥಿತವಾದ ಎಂದರೆ ನಿಶ್ಚಲವಾದ ಹಾಗೂ ನಿಶ್ಚಿತವಾದ ವಿವೇಕ ಪ್ರಜ್ಞೆಯುಳ್ಳವನೇ ಸ್ಥಿತಪ್ರಜ್ಞನು. ಇವನ ಬಾಹ್ಯ ವ್ಯವಹಾರಗಳೇನೇ ಇದ್ದರೂ, ಇವನು ಮಾತ್ರ ಸದಾ ಸ್ವರೂಪಸ್ಥನಾಗಿಯೇ ಇರುತ್ತಾನೆ. ಜ್ಞಾನಿಯ ನಿಲುಮೆ ಮಾತ್ರ ಯಾವಾಗಲೂ ಸ್ವಸ್ವರೂಪದಲ್ಲಿಯೇ.</p>
<p class="description">ಈ ಸ್ಥಿತಪ್ರಜ್ಞನಿಗೆ ಅನಾತ್ಮವಿಷಯಕವಾದ ಯಾವ ಕಾಮಗಳೂ ಇರುವುದಿಲ್ಲ. ಈ ಲೋಕದ ಅಥವಾ ಪರಲೋಕಗಳ ಭೋಗಗಳನ್ನು ಪಡೆಯಬೇಕೆಂಬ ಆಶೆಯು ಸ್ಥಿತಪ್ರಜ್ಞನಿಗೆ ಕನಸಿನಲ್ಲೂ ಇರಲಾರದು. ಆತ್ಮಾನಂದದಲ್ಲಿ ಇರುವ ಸ್ಥಿತಪ್ರಜ್ಞನಿಗೆ ಅನಾತ್ಮವಿಷಯಗಳ ಭೋಗದ ಲಾಲಸೆಯು ಇರಲಾರದು. ತನ್ನಿಂದಲೇ ತನ್ನಲ್ಲಿಯೇ ತಾನಾಗಿಯೇ ಸಹಜವಾಗಿ ಆನಂದವಾಗಿರುವ ಜ್ಞಾನಿಯು ಸದಾ ಮುಕ್ತನೇ ಆಗಿರುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.03">
<p class="intro-shloka">॥ ಓಂ ಪಾಪವಿಮೋಚಕಾಯ ವಾಸುದೇವಾಯ ನಮಃ ॥</p>
<p class="shloka">ಸರ್ವಧರ್ಮಾನ್ ಪರಿತ್ಯಜ್ಯ ಹೀಶ್ವರಂ ಶರಣಂ ವ್ರಜೇತ್ ।<br />ಮುಚ್ಯತೇ ಸರ್ವಪಾಪೇಭ್ಯಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಎಲ್ಲ ಧರ್ಮಗಳನ್ನೂ ಕೈಬಿಟ್ಟು ಭಗವಂತನನ್ನೇ ಶರಣುಹೊಂದಿದವನು ಸರ್ವಪಾಪಗಳಿಂದಲೂ ಬಿಡುಗಡೆ ಹೊಂದುತ್ತಾನೆ.</p>
<h1 class="level1-title" epub:type="title"><span class="date">ನವೆಂಬರ್ ೩</span><br /><span class="num">೩೦೮.</span> ಶರಣಾಗತಿಯಿಂದ ಪಾಪವಿಮೋಚನೆ</h1>
<p class="bhashya-verse">ಸರ್ವಧರ್ಮಾನ್ ಪರಿತ್ಯಜ್ಯ ಮಾಮೇಕಂ ಶರಣಂ ವ್ರಜ ।<br />ಅಹಂ ತ್ವಾ ಸರ್ವಪಾಪೇಭ್ಯೋ ಮೋಕ್ಷಯಿಷ್ಯಾಮಿ ಮಾ ಶುಚಃ ॥</p>
<p class="bhashya-verse-source">ಭಗವದ್ಗೀತಾ ೧೮-೬೬</p>
<p class="bhashya-verse-meaning">ಎಲ್ಲ ಧರ್ಮಗಳನ್ನೂ ಕೈಬಿಟ್ಟು, ಅರ್ಜುನನೇ, ನನ್ನೊಬ್ಬನನ್ನೇ ಶರಣುಹೊಂದು. ನಾನು ನಿನ್ನನ್ನು ಸರ್ವಪಾಪಗಳಿಂದಲೂ ಬಿಡುಗಡೆಮಾಡಿಬಿಡುತ್ತೇನೆ. ಆದ್ದರಿಂದ ನೀನು ಮಾತ್ರ ಶೋಕಿಸಬೇಡ.</p>
<p class="description">ಇಲ್ಲಿ ಧರ್ಮಗಳೆಂದರೆ ಶಾಸ್ತ್ರಚೋದಿತವಾದ ಪುಣ್ಯಕರ್ಮಗಳು ಮತ್ತು ಪಾಪಕರ್ಮಗಳು. ಪುಣ್ಯಕರ್ಮಗಳಿಂದ ದೇವಯೋನಿಯೂ, ಪಾಪಕರ್ಮಗಳಿಂದ ನೀಚಯೋನಿಯೂ ಪ್ರಾಪ್ತವಾಗುತ್ತದೆ. ಮುಮುಕ್ಷುಸಾಧಕನು ಈ ಜನ್ಮಮರಣ ರೂಪವಾದ ಸಂಸಾರಚಕ್ರದಿಂದ ತನ್ನನ್ನು ತಪ್ಪಿಸಿಕೊಳ್ಳಬೇಕಾಗಿರುವುದರಿಂದ ಪುಣ್ಯಪಾಪಗಳೆರಡನ್ನೂ ಪೂರಾ ಬಿಟ್ಟುಬಿಟ್ಟು ಭಗವಂತನನ್ನೇ ಆಶ್ರಯಿಸಬೇಕು. ಕರ್ಮಗಳನ್ನು ಬಿಡುವುದನ್ನು ಇಲ್ಲಿ ಉಪದೇಶಿಸಿಲ್ಲ; ಮತ್ತೇನೆಂದರೆ ಭಗವಂತನನ್ನು ಸಂಪೂರ್ಣವಾಗಿ ನಂಬಿ, ಭಗವಂತನನ್ನೇ ಆಶ್ರಯಿಸಬೇಕೆಂದು ತಿಳಿಸಿದೆ.</p>
<p class="description">ಭಗವಂತನೇ ತನಗೆ ಸರ್ವಸ್ವ, ಭಗವಂತನೇ ಗತಿ, ಭಗವಂತನೇ ತನಗೆ ಅತ್ಯಂತ ಪ್ರಿಯವಾದ ವಸ್ತು, ಎಂಬೀ ಭಾವನೆಯಿಂದ ಭಗವಂತನನ್ನು ಸಂಪೂರ್ಣವಾಗಿ ಶರಣುಹೊಂದಬೇಕು. ಇಷ್ಟಾದರೆ ಸಾಧಕನ ಕರ್ತವ್ಯವು ಮುಗಿದಂತೆ. ಇನ್ನು ಮುಂದೆ ಭಗವಂತನು ಇಂಥ ತನ್ನ ಭಕ್ತರನ್ನು ಸಕಲ ಪುಣ್ಯಪಾಪ ಬಂಧನಗಳಿಂದಲೂ ಮುಕ್ತನನ್ನಾಗಿಸಿಬಿಡುತ್ತಾನೆ. ಇದು ಸತ್ಯ, ಪರಮಸತ್ಯ. ಭಗವಂತನ ಪ್ರತಿಜ್ಞೆಯಿದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.04">
<p class="intro-shloka">॥ ಓಮ್ ಆಸುರಸ್ವಭಾವವಿದೂರಾಯ ವಾಸುದೇವಾಯ ನಮಃ ॥</p>
<p class="shloka">ಕಾಮಭೋಗಪರಾ ಯೇ ತು ಸ್ವಾರ್ಥಿನಃ ಪರಹಿಂಸಕಾಃ ।<br /><strong>ಆಸುರಾ</strong> ಹಿ ನರಾ ಏತೇ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಕಾಮಭೋಗಪರರಾಗಿ ಸ್ವಾರ್ಥಿಗಳಾಗಿ ಪರರನ್ನು ಹಿಂಸಿಸುವ ಮಾನವರು <strong>ಆಸುರರೇ</strong> ಆಗಿರುತ್ತಾರೆ.</p>
<h1 class="level1-title" epub:type="title"><span class="date">ನವೆಂಬರ್ ೪</span><br /><span class="num">೩೦೯.</span> ಆಸುರರ ನಾಲ್ಕು ಲಕ್ಷಣಗಳಿವು</h1>
<p class="bhashya-verse">ಆಶಾಪಾಶಶತೈರ್ಬದ್ಧಾಃ ಕಾಮಕ್ರೋಧಪರಾಯಣಾಃ ।<br />ಈಹಂತೇ ಕಾಮಭೋಗಾರ್ಥಮ್ ಅನ್ಯಾಯೇನಾರ್ಥಸಂಚಯಾನ್ ॥</p>
<p class="bhashya-verse-source">ಭಗವದ್ಗೀತಾ ೧೬-೧೨</p>
<p class="bhashya-verse-meaning">ಆಸುರ ಜನಗಳು ನೂರಾರು ಆಶಾಪಾಶಗಳಿಂದ ಬದ್ಧರಾಗಿ, ಕಾಮಕ್ರೋಧಗಳಿಂದ ಕೂಡಿದವರಾಗಿ, ಕಾಮಭೋಗಗಳಿಗಾಗಿ ಅನ್ಯಾಯಮಾರ್ಗದಿಂದ ಹಣಸಂಪಾದಿಸುವುದರಲ್ಲಿಯೇ ಮುಳುಗಿರುತ್ತಾರೆ.</p>
<p class="description">೧ <strong>ಆಶಾಪಾಶಶತೈರ್ಬದ್ಧಾಃ</strong> —ಆಶೆಗಳೆಂಬ ನೂರಾರು ಪಾಶಗಳಿಂದ ಇಂಥವರು ಕಟ್ಟಲ್ಪಟ್ಟಿರುತ್ತಾರೆ. ಆಸುರಜನಗಳ ನರನಾಡಿಗಳೆಲ್ಲೆಲ್ಲ ಅದು ಬೇಕು, ಇದು ಬೇಕೆಂಬ ಆಶೆಗಳೇ ತುಂಬಿರುತ್ತವೆ. ಇವರ ಜೀವನವೆಂದರೆ ಬರೀ ಆಶೆಗಳೇ. ಇವರಿಗೆ ತೃಪ್ತಿ, ಸಂತೃಪ್ತಿಯೆಂಬುದು ಗೊತ್ತೇ ಇಲ್ಲ.</p>
<p class="description">೨ <strong>ಕಾಮಕ್ರೋಧಪರಾಯಣಾಃ</strong> —ಕಾಮಕ್ರೋಧಗಳೇ ಇವರ ಆಸ್ತಿ. ಕಾಮಮಯರಾದ ಇವರಿಗೆ ಕೋಪವೆಂಬುದು ಸಹಜವಾಗಿರುತ್ತದೆ. ಹೆಜ್ಜೆಹೆಜ್ಜೆಗೂ ಸಣ್ಣ ಪುಟ್ಟವಿಷಯಗಳಿಗೂ ಕೋಪಮಾಡಿಕೊಂಡೇ ಜೀವನ ಮಾಡುವುದು ಇವರಿಗೆ ಸ್ವಾಭಾವಿಕವಾಗಿರುತ್ತದೆ.</p>
<p class="description">೩ <strong>ಕಾಮಭೋಗಪರಾಃ</strong> —ಯಾವಾಗಲೂ ಕಾಮಭೋಗಗಳಲ್ಲಿಯೇ ಮುಳುಗಿರುತ್ತಾರೆ. ಜ್ಞಾನೇಂದ್ರಿಯಕರ್ಮೇಂದ್ರಿಯಗಳಿಂದ ವಿಷಯಗಳನ್ನು ಸದಾ ಅನುಭವಿಸುವುದೇ ಇವರಿಗೆ ಜೀವನವಾಗಿರುತ್ತದೆ.</p>
<p class="description">೪ <strong>ಅನ್ಯಾಯೇನ ಅರ್ಥಸಂಚಯಾನ್ ಕುರ್ವಂತಿ</strong> —ಅಧರ್ಮ, ವಂಚನೆ, ಕಳ್ಳತನ, ಪಾಪಕೃತ್ಯ, ಅನೃತಮಾರ್ಗವನ್ನೇ ಅನುಸರಿಸುತ್ತಾ ಇವರು ಸದಾ ಹಣಸಂಪಾದಿಸುವುದರಲ್ಲಿಯೇ ಮುಳುಗಿರುತ್ತಾರೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.05">
<p class="intro-shloka">॥ ಓಂ ಪ್ರಕೃತಿಮೂಲಾಯ ವಾಸುದೇವಾಯ ನಮಃ ॥</p>
<p class="shloka">ಪರಾ ಚೈವಾಪರಾ ಚೈವ ಪ್ರಕೃತಿರ್ಯಜ್ಞ ಏವ ಚ ।<br />ಪರಬ್ರಹ್ಮಮಯಂ ಸರ್ವಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಪರಾಪ್ರಕೃತಿ ಅಪರಾಪ್ರಕೃತಿ, ಯಜ್ಞಯಾಗಾದಿಗಳು ಎಲ್ಲವೂ ಪರಬ್ರಹ್ಮಸ್ವರೂಪವೇ ಆಗಿರುತ್ತವೆ.</p>
<h1 class="level1-title" epub:type="title"><span class="date">ನವೆಂಬರ್ ೫</span><br /><span class="num">೩೧೦.</span> ಅಧಿಭೂತಾಧಿದೈವಗಳೂ ಈಶ್ವರನೇ</h1>
<p class="bhashya-verse">ಸಾಧಿಭೂತಾಧಿದೈವಂ ಮಾಂ ಸಾಧಿಯಜ್ಞಂ ಚ ಯೇ ವಿದುಃ ।<br />ಪ್ರಯಾಣಕಾಲೇಽಪಿ ಚ ಮಾಂ ತೇ ವಿದುರ್ಯುಕ್ತಚೇತಸಃ ॥</p>
<p class="bhashya-verse-source">ಭಗವದ್ಗೀತಾ ೭-೩೦</p>
<p class="bhashya-verse-meaning">ಅರ್ಜುನನೆ, ಅಧಿಭೂತ ಹಾಗೂ ಅಧಿದೈವ ಸಮೇತನಾಗಿರುವ ಹಾಗೂ ಅಧಿಯಜ್ಞಸಹಿತನಾದ ನನ್ನನ್ನು ಯಾರು ಮರಣಕಾಲದಲ್ಲಿ ಸಮಾಹಿತಚಿತ್ತರಾಗಿ ಸ್ಮರಿಸುತ್ತಾರೆಯೋ, ಅಂಥವರು ನನ್ನನ್ನೇ ತಿಳಿದವರಾಗಿ ನನ್ನನ್ನೇ ಬಂದುಸೇರುತ್ತಾರೆ.</p>
<p class="description"><strong>ಅಧಿಭೂತ</strong> ಎಂದರೆ ಪಂಚಮಹಾಭೂತಗಳು ಮತ್ತು ಈ ಪಂಚಭೂತಗಳಿಗೂ ಉಪಾದಾನಕಾರಣವಾದ ಪ್ರಕೃತಿಯು. ಇದನ್ನೇ <strong>ಅಪರಾಪ್ರಕೃತಿ</strong> ಯೆಂದೂ, <strong>ಕ್ಷರ ಪುರುಷ</strong> ನೆಂದೂ ಕರೆಯಲಾಗಿದೆ. ಈ ಅಧಿಭೂತ ದಿಂದೊಡಗೂಡಿರುವ ಆತ್ಮನಿಗೆ <strong>ಸಾಧಿಭೂತ</strong> ನೆಂದು ಹೆಸರು.</p>
<p class="description"><strong>ಅಧಿದೈವ</strong> ಎಂದರೆ ಇಂದ್ರ, ಚಂದ್ರ, ಆದಿತ್ಯ, ಬ್ರಹ್ಮಾ, ವಿಷ್ಣು, ಮಹೇಶ್ವರಾದಿ ದೇವತೆಗಳು, ಹಾಗೂ ಇವುಗಳಿಗೆಲ್ಲ ಮೂಲಕಾರಣನಾದ ಹಿರಣ್ಯಗರ್ಭನು. ಇವನಿಗೇ <strong>ಪರಾಪ್ರಕೃತಿ</strong> ಎಂದೂ ಹೆಸರು. ಈ ಅಧಿದೈವದಿಂದ ಕೂಡಿರುವ ಆತ್ಮನೇ <strong>ಸಾಧಿದೈವ</strong> ನೆನಿಸುತ್ತಾನೆ.</p>
<p class="description"><strong>ಅಧಿಯಜ್ಞ</strong> ಎಂದರೆ ಸಮಸ್ತ ಪ್ರಾಣಿಗಳ ಅಂತಃಕರಣದಲ್ಲಿ ಅವ್ಯಕ್ತರೂಪದಿಂದ ಅಂತರ್ಯಾಮಿಯಾಗಿರುವ ಸೂಕ್ಷ್ಮತತ್ತ್ವ. ಅಧಿಯಜ್ಞದಿಂದ ಕೂಡಿರುವವನೇ <strong>ಸಾಧಿಯಜ್ಞನು</strong>. ಹೀಗೆ ಒಬ್ಬನೇ ಭಗವಂತನು ಅಧಿಭೂತನಾಗಿಯೂ ಅಧಿದೈವನಾಗಿಯೂ ಅಧಿಯಜ್ಞನಾಗಿಯೂ ಸಕಲ ಕ್ರಿಯಾಕಾರಕ ಫಲಗಳಾಗಿಯೂ ತೋರುತ್ತಿದ್ದಾನೆ ಎಂದು ತಿಳಿದವರು ಭಗವಂತನನ್ನೇ ಹೊಂದಿಬಿಡುತ್ತಾರೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.06">
<p class="intro-shloka">॥ ಓಮ್ ಅತ್ಯಂತದುರ್ಲಭಾಯ ವಾಸುದೇವಾಯ ನಮಃ ॥</p>
<p class="shloka">ವಾಸುದೇವಮಯಂ ಸರ್ವಂ ಜಗತ್ ಪಶ್ಯತಿ ತತ್ತ್ವತಃ ।<br />ಆತ್ಮಜ್ಞಾನೀ ದುರ್ಲಭೋಽಯಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಈ ಸಮಸ್ತ ಜಗತ್ತನ್ನೂ ವಾಸುದೇವಮಯವೆಂದು ತಿಳಿದಿರುವ ಆತ್ಮಜ್ಞಾನಿಯು ಅತ್ಯಂತ ದುರ್ಲಭನು.</p>
<h1 class="level1-title" epub:type="title"><span class="date">ನವೆಂಬರ್ ೬</span><br /><span class="num">೩೧೧.</span> ಇಂಥವರು ಅತ್ಯಂತ ದುರ್ಲಭರೇ</h1>
<p class="bhashya-verse">ಬಹೂನಾಂ ಜನ್ಮನಾಮಂತೇ ಜ್ಞಾನವಾನ್ ಮಾಂ ಪ್ರಪದ್ಯತೇ ।<br />ವಾಸುದೇವಃ ಸರ್ವಮಿತಿ ಸ ಮಹಾತ್ಮಾ ಸುದುರ್ಲಭಃ ॥</p>
<p class="bhashya-verse-source">ಭಗವದ್ಗೀತಾ ೭-೧೯</p>
<p class="bhashya-verse-meaning">ಅನೇಕ ಜನ್ಮಗಳ ಕೊನೆಯಲ್ಲಿ ಸಾಧಕನು ಆತ್ಮಜ್ಞಾನಿಯಾಗಿ, ಅರ್ಜುನನೆ, ನನ್ನನ್ನು ಹೊಂದುತ್ತಾನೆ. ಸರ್ವಾತ್ಮನಾದ ವಾಸುದೇವನೇ ತಾನೆಂದು ತಿಳಿದಿರುವ ಇಂಥಾ ಮಹಾತ್ಮನು ಅತ್ಯಂತ ದುರ್ಲಭನು.</p>
<p class="description">ಸಾಧಕನು ಆತ್ಮಜ್ಞಾನವನ್ನು ಯಾವಾಗ ಹೊಂದುತ್ತಾನೆ? ಎಂಬ ಪ್ರಶ್ನೆಗೆ ಇಲ್ಲಿದೆ ಉತ್ತರ: ಹಿಂದಿನ ಅನೇಕ ಜನ್ಮಗಳಲ್ಲಿ ಮಾಡಿರುವ ಸಾಧನೆಗಳ ಪರಿಪಾಕದಿಂದ ಈ ಜನ್ಮದಲ್ಲಿಯೇ ಆತ್ಮಜ್ಞಾನವನ್ನು ಸಾಧಕನು ಹೊಂದುತ್ತಾನೆ. ಅಂತಃಕರಣವು ಪಕ್ವವಾಗಿದ್ದರೆ ಸದ್ಗುರುಗಳ ವೇದಾಂತ ಉಪದೇಶಗಳು ಸುಲಭವಾಗಿ ಅರ್ಥವಾಗಿಬಿಡುತ್ತವೆ. ಆದರೆ ಮನಸ್ಸಿಗೆ ಸಂಸ್ಕಾರವೇ ಇಲ್ಲದಿದ್ದರೆ, ಮುಮುಕ್ಷುತ್ವವೇ ಇಲ್ಲದಿದ್ದರೆ ಎಷ್ಟೇ ವೇದಾಂತವನ್ನು ಕೇಳಿದರೂ ಅಂಥವನಿಗೆ ಆತ್ಮಜ್ಞಾನವು ಉಂಟಾಗದು.</p>
<p class="description">ಆದ್ದರಿಂದ ಸಂಸ್ಕಾರವು ತುಂಬಾ ಮುಖ್ಯವಾದದ್ದು. ಈ ಜನ್ಮದಲ್ಲಿಯೇ ಆತ್ಮಜ್ಞಾನವು ಉಂಟಾಯಿತೆಂದರೆ, ಇದೇ ಅವನಿಗೆ ಕೊನೆಯ ಜನ್ಮವು. ಹಿಂದಿನ ಅನೇಕ ಜನ್ಮಗಳ ಸಂಸ್ಕಾರದ ಫಲವೇ ಆತ್ಮಜ್ಞಾನಪ್ರಾಪ್ತಿ. <strong>ವಾಸುದೇವಃ ಸರ್ವಮ್</strong>, <strong>ಬ್ರಹ್ಮೈವೇದಂ ವಿಶ್ವಮ್, ಅಹಂ ಬ್ರಹ್ಮಾಸ್ಮಿ, ಈಶಾವಾಸ್ಯಮಿದಂ</strong> <strong>ಸರ್ವಮ್, ಆತ್ಮೈವೇದಂ ಸರ್ವಮ್</strong> —ಎಂಬ ನಿಶ್ಚಿತಜ್ಞಾನವೇ ಬ್ರಹ್ಮಾತ್ಮಜ್ಞಾನವು. ಈ ಜ್ಞಾನವೇ ಮಾನವಜನ್ಮದ ಹೆಗ್ಗುರಿ. ಇದರಿಂದಲೇ ಮುಕ್ತಿಯು ದೊರಕುತ್ತದೆ. ಈ ಜ್ಞಾನವನ್ನು ಪಡೆದವನೇ ಮಹಾತ್ಮನು. ಇಂಥವನು ಅತ್ಯಂತ ದುರ್ಲಭನೂ ಆಗಿರುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.07">
<p class="intro-shloka">॥ ಓಂ ನಿತ್ಯಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ದೇಹಾದಯೋ ಹ್ಯನಿತ್ಯಾಶ್ಚ ಹ್ಯಾತ್ಮಾ ನಿತ್ಯಃ ಸನಾತನಃ ।<br />ಆತ್ಮಜ್ಞಾನಾತ್ ಶೋಕನಾಶಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ದೇಹಾದಿಗಳು ಅನಿತ್ಯ, ಆತ್ಮನಾದರೋ ನಿತ್ಯನು; ಆತ್ಮಜ್ಞಾನದಿಂದ ಶೋಕವು ನಾಶವಾಗುತ್ತದೆ.</p>
<h1 class="level1-title" epub:type="title"><span class="date">ನವೆಂಬರ್ ೭</span><br /><span class="num">೩೧೨.</span> ಆತ್ಮಾನಾತ್ಮರ ವಿವೇಕವಿದು</h1>
<p class="bhashya-verse">ಅಂತವಂತ ಇಮೇ ದೇಹಾಃ ನಿತ್ಯಸ್ಯೋಕ್ತಾಃ ಶರೀರಿಣಃ ।<br />ಅನಾಶಿನೋಽಪ್ರಮೇಯಸ್ಯ ತಸ್ಮಾದ್ ಯುದ್ಧ್ಯ ಸ್ವ ಭಾರತ ॥</p>
<p class="bhashya-verse-source">ಭಗವದ್ಗೀತಾ ೨-೧೮</p>
<p class="bhashya-verse-meaning">ಅನಾಶಿಯೂ ಅಪ್ರಮೇಯನೂ ನಿತ್ಯನೂ ಆಗಿರುವ ಆತ್ಮನಿಗೆ ಈ ಶರೀರಗಳು ನಶ್ವರ. ಆದ್ದರಿಂದ, ಭಾರತನೆ, ಯುದ್ಧಮಾಡು.</p>
<p class="description">ಈ ದೇಹಗಳು ಅಂತವುಳ್ಳವುಗಳು. ಅಂತವೆಂದರೆ ನಾಶ. ನಾಶವುಳ್ಳವುಗಳೇ ಈ ದೇಹಗಳು. ಇಲ್ಲಿ ದೇಹ ಎಂದರೆ ಶರೀರ ಇಂದ್ರಿಯ ಮನಸ್ಸು ಬುದ್ಧಿ ಪ್ರಾಣಗಳು ಎಂದರ್ಥ. ಇವುಗಳೆಲ್ಲವೂ ಅನಿತ್ಯವೇ ಆಗಿರುತ್ತವೆ. ನಿಜವಾಗಿ ನೋಡಿದರೆ ಈ ಶರೀರಗಳೆಲ್ಲವೂ ಸ್ವಪ್ನಶರೀರದಷ್ಟೇ ಹುಸಿತೋರಿಕೆಯಾಗಿರುತ್ತವೆ. ಇಂಥ ಅಸತ್ಯವಾದ ಶರೀರಗಳನ್ನು ತಾನೆಂದು ತಿಳಿದವನು ಅಜ್ಞಾನಿಯೇ.</p>
<p class="description">ಆದರೆ ಶರೀರಿಯಾದ ಆತ್ಮನು ಮಾತ್ರ ನಿತ್ಯನೂ ಅನಾಶಿಯೂ ಅಪ್ರಮೇಯನೂ ಆಗಿರುತ್ತಾನೆ. ಶರೀರವು ಬಂದಾಗಲೂ ಇದ್ದಾಗಲೂ ಹೋದಮೇಲೂ ಆತ್ಮನು ಮಾತ್ರ ಸತ್ಯನಾಗಿ ಅವಿಕಾರಿಯಾಗಿರುತ್ತಾನೆ. ಆತ್ಮನಿಗೆ ನಾಶವೆಂಬುದು ಇಲ್ಲವೇ ಇಲ್ಲ. ನಿರವಯವಿಯಾದ ಆತ್ಮನಿಗೆ ವಿಕಾರಗಳೇ ಇರುವುದಿಲ್ಲ. ಆತ್ಮನು ಯಾವ ಪ್ರಮಾಣಗಳಿಗೂ ಗೋಚರನಲ್ಲ. ಆತ್ಮನು ದೇಶಕಾಲಗಳಿಂದ ಪರಿಚ್ಛಿನ್ನನೂ ಅಲ್ಲ. ಈ ಆತ್ಮನೇ ನಿತ್ಯ ಮತ್ತು ಸತ್ಯ. ಇಂಥ ಆತ್ಮನಿಗೆ ಶರೀರಾದಿಗಳು ಉಪಾಧಿಗಳು ಮಾತ್ರ. ಹೀಗೆ ಶರೀರಾದಿಗಳನ್ನು ಅಸತ್ಯವೆಂದೂ ಆತ್ಮನನ್ನೇ ಸತ್ಯನೆಂದೂ ನಿಶ್ಚಿತ ವಾದ ಅನುಭವದಿಂದ ತಿಳಿಯುವುದೇ <strong>ಆತ್ಮಾನಾತ್ಮರ ವಿವೇಕವು.</strong></p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.08">
<p class="intro-shloka">॥ ಓಂ ‘ಸಾತ್ತ್ವಿಕದಾನ’ ಸ್ವರೂಪವಿದೇ ವಾಸುದೇವಾಯ ನಮಃ ॥</p>
<p class="shloka">ದೇಶೇ ಕಾಲೇ ಚ ಪಾತ್ರೇ ಚ ದೀಯತೇ ಯತ್ ಸ್ವಯಂ ಮುದಾ ।<br /><strong>ಸಾತ್ತ್ವಿಕಂ ದಾನ</strong> ಮಿತ್ಯಾಹುಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಉತ್ತಮ ದೇಶಕಾಲಗಳಲ್ಲಿ ಸತ್ ಪಾತ್ರರಿಗೆ ಪ್ರೀತಿಯಿಂದ ತಾನೇ ಸ್ವಯಂ ಪ್ರೇರಿತನಾಗಿ ಏನನ್ನೇ ಕೊಟ್ಟರೂ ಅದನ್ನು <strong>ಸಾತ್ತ್ವಿಕದಾನ</strong> ವೆನ್ನುತ್ತಾರೆ.</p>
<h1 class="level1-title" epub:type="title"><span class="date">ನವೆಂಬರ್ ೮</span><br /><span class="num">೩೧೩.</span> ಸಾತ್ತ್ವಿಕದಾನವಿದು</h1>
<p class="bhashya-verse">ದಾತವ್ಯಮಿತಿ ಯದ್ದಾನಂ ದೀಯತೇಽನುಪಕಾರಿಣೇ ।<br />ದೇಶೇ ಕಾಲೇ ಚ ಪಾತ್ರೇ ಚ ತದ್ದಾನಂ ಸಾತ್ತ್ವಿಕಂ ಸ್ಮೃತಮ್ ॥</p>
<p class="bhashya-verse-source">ಭಗವದ್ಗೀತಾ ೧೭-೨೦</p>
<p class="bhashya-verse-meaning">“ದಾನಮಾಡಬೇಕು” ಎಂಬ ಇಷ್ಟೇ ಉದ್ದೇಶದಿಂದ ಶ್ರೇಷ್ಠದೇಶ ದಲ್ಲಿ, ಪರ್ವಕಾಲದಲ್ಲಿ ಮತ್ತು ಸತ್ ಪಾತ್ರರಿಗೆ ಹಾಗೂ ಯೋಗ್ಯರಿಗೆ ಮಾಡಿದ ದಾನವು “ <strong>ಸಾತ್ತ್ವಿಕ</strong>” ವೆನಿಸುತ್ತದೆ.</p>
<p class="description">ದಾನಮಾಡುವುದು ಮುಖ್ಯವಲ್ಲ. ಮತ್ತೇನೆಂದರೆ, ಎಲ್ಲಿ? ಯಾವಾಗ? ಯಾರಿಗೆ? ಹೇಗೆ? ಎನ್ನುವುದು ಮುಖ್ಯ. ದಾನಮಾಡುವವನ ಉದ್ದೇಶವು ಶುದ್ಧವಾಗಿರಬೇಕು. ಪ್ರತ್ಯುಪಕಾರವನ್ನು ಬಯಸದೇ ಪ್ರೀತಿಯಿಂದ ದಾನವನ್ನು ಮಾಡಬೇಕು.</p>
<p class="description"><strong>ದೇಶೇ</strong> —ಶ್ರೇಷ್ಠವಾದ ಪವಿತ್ರವಾದ ಪುಣ್ಯದೇಶದಲ್ಲಿ ಎಂದರೆ ಕುರುಕ್ಷೇತ್ರ, ಕಾಶೀ, ಹರಿದ್ವಾರ, ಹೃಷಿಕೇಶ, ಪ್ರಯಾಗ, ರಾಮೇಶ್ವರ, ಗೋಕರ್ಣ ಮುಂತಾದ ತೀರ್ಥಕ್ಷೇತ್ರಗಳಲ್ಲಿ ದಾನಮಾಡಬೇಕು.</p>
<p class="description"><strong>ಕಾಲೇ</strong> —ಪರ್ವಕಾಲಗಳಲ್ಲಿ; ಎಂದರೆ ಸಂಕ್ರಮಣ, ಸೂರ್ಯಚಂದ್ರಗ್ರಹಣ, ಅಮಾವಾಸ್ಯಾ, ಪೌರ್ಣಮಾಸ್ಯಾ ಮುಂತಾದ ಪುಣ್ಯಕಾಲಗಳಲ್ಲಿ ದಾನಮಾಡಬೇಕು.</p>
<p class="description"><strong>ಪಾತ್ರೇ</strong> —ಆರ್ತರು, ದರಿದ್ರರು, ವಿದ್ಯಾರ್ಥಿಗಳು, ಸಾಧುಸಂತರು, ವೇದಾಧ್ಯಯನಸಂಪನ್ನರಾದ ಬ್ರಾಹ್ಮಣರು, ಸದ್ಗುರುಗಳು, ಗುರುಭಕ್ತರು —ಇಂಥ ಉತ್ತಮ ಪಾತ್ರರಿಗೆ ಸಂತೋಷವಾಗಿ ದಾನಮಾಡಬೇಕು.</p>
<p class="description">ಇಂಥ ದಾನವು <strong>ಸಾತ್ತ್ವಿಕದಾನ</strong> ವೆನಿಸುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.09">
<p class="intro-shloka">॥ ಓಂ ಯೋಗಕ್ಷೇಮವಹಾಯ ವಾಸುದೇವಾಯ ನಮಃ ॥</p>
<p class="shloka">ಭಕ್ತ್ಯಾ ತ್ವನನ್ಯಯಾ ಯೇ ತು ಭಗವಂತಮುಪಾಸತೇ ।<br />ಯೋಗಕ್ಷೇಮಂ ವಹತ್ಯೇಷಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯಾರು ಅನನ್ಯಭಕ್ತಿಯಿಂದ ಭಗವಂತನನ್ನು ಉಪಾಸಿಸುತ್ತಾರೆಯೋ, ಅಂಥವರ ಯೋಗಕ್ಷೇಮವನ್ನು ಭಗವಂತನೇ ನೋಡಿಕೊಳ್ಳುತ್ತಾನೆ.</p>
<h1 class="level1-title" epub:type="title"><span class="date">ನವೆಂಬರ್ ೯</span><br /><span class="num">೩೧೪.</span> ಭಕ್ತಿಯ ಫಲವಿದು</h1>
<p class="bhashya-verse">ಅನನ್ಯಾಶ್ಚಿಂತಯಂತೋ ಮಾಂ ಯೇ ಜನಾಃ ಪರ್ಯುಪಾಸತೇ ।<br />ತೇಷಾಂ ನಿತ್ಯಾಭಿಯುಕ್ತಾನಾಂ ಯೋಗಕ್ಷೇಮಂ ವಹಾಮ್ಯಹಮ್ ॥</p>
<p class="bhashya-verse-source">ಭಗವದ್ಗೀತಾ ೯-೨೨</p>
<p class="bhashya-verse-meaning">ಯಾವ ಭಕ್ತಜನಗಳು ಅನನ್ಯಚಿತ್ತರಾಗಿ, ಎಲೈ ಅರ್ಜುನನೆ, ನನ್ನನ್ನು ಭಕ್ತಿಯಿಂದ ಉಪಾಸನೆ ಮಾಡುತ್ತಾರೆಯೋ, ನಿತ್ಯಾಭಿಯುಕ್ತರಾದ ಅಂಥ ನನ್ನ ಭಕ್ತರ ಯೋಗಕ್ಷೇಮವನ್ನು ನಾನು ನೋಡಿಕೊಳ್ಳುತ್ತೇನೆ.</p>
<p class="description">ಅಹಂಕಾರ ಅಭಿಮಾನಗಳನ್ನು ತೊರೆದವರಾಗಿ ಯಾರು ಭಗವಂತನನ್ನೇ ಪೂರ್ಣವಾಗಿ ನಂಬಿಕೊಂಡು ಭಗವಂತನಲ್ಲಿಯೇ ನೆಟ್ಟ ಮನಸ್ಸುಳ್ಳವರಾಗಿರುತ್ತಾರೆಯೋ, ಅಂಥವರೇ ಅನನ್ಯಭಕ್ತರು. ಬೇರೆಬೇರೆಯ ಭಿನ್ನಭಿನ್ನ ದೇವತೆಗಳನ್ನು ಆರಾಧನೆಮಾಡುವುದನ್ನು ಬಿಟ್ಟು ಒಬ್ಬನೇ ಭಗವಂತನನ್ನು ಸಂಪೂರ್ಣವಾಗಿ ಆಶ್ರಯಿಸಿ ಅವನನ್ನೇ ಆರಾಧನೆ ಮಾಡುವವರೇ ಅನನ್ಯಭಕ್ತರು. ಈ ಅನನ್ಯಭಕ್ತಿಯಲ್ಲಿ ಕೇವಲ ತನಗೂ ಭಗವಂತನಿಗೂ ನೇರವಾದ ಭಕ್ತಿಯ ಸಂಬಂಧವು ಇರಬೇಕು.</p>
<p class="description">ಇಂಥ ಭಕ್ತರು ನಿತ್ಯಾಭಿಯುಕ್ತರೂ ಆಗಿರಬೇಕು. ಇವರಿಗೆ ಭಗವಂತನಲ್ಲಿ ಸತತವಾಗಿ ನಿರಂತರವಾಗಿ ಸಹಜವಾಗಿ ಭಕ್ತಿಯು ಇರಬೇಕು. ಇಂಥವರ ಯೋಗಕ್ಷೇಮವನ್ನು ಭಗವಂತನೇ ವಹಿಸುತ್ತಾನೆ. <strong>ಯೋಗ</strong> ವೆಂದರೆ <strong>ಅಪ್ರಾಪ್ತಸ್ಯ ಪ್ರಾಪ್ತಿಃ</strong>, ಹೊಸದಾಗಿ ವಸ್ತುಗಳನ್ನು ಪಡೆಯುವುದು; <strong>ಕ್ಷೇಮ</strong> ವೆಂದರೆ <strong>ಪ್ರಾಪ್ತಸ್ಯ ರಕ್ಷಣಮ್</strong>, ಪಡೆದದ್ದನ್ನು ಕಾಪಾಡಿಕೊಳ್ಳುವುದು. ಅನನ್ಯಚಿಂತಕರಾದ ಭಗವದ್ಭಕ್ತರ ಯೋಗಕ್ಷೇಮಗಳು ಭಗವಂತನ ಕೃಪೆಯಿಂದ ಚೆನ್ನಾಗಿಯೇ ನಡೆಯುತ್ತವೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.10">
<p class="intro-shloka">॥ ಓಂ ಬ್ರಹ್ಮಿಷ್ಠಾಯ ವಾಸುದೇವಾಯ ನಮಃ ॥</p>
<p class="shloka">ಇಷ್ಟಾನಿಷ್ಟಾದಿಸಂಪ್ರಾಪ್ತೌ ಹರ್ಷಶೋಕವಿವರ್ಜಿತಮ್ ।<br /><strong>ಬ್ರಹ್ಮನಿಷ್ಠಂ</strong> ನರಂ ವಿದ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಇಷ್ಟಪ್ರಾಪ್ತಿಯಾದಾಗ ಹರ್ಷರಹಿತನೂ, ಅನಿಷ್ಟಪ್ರಾಪ್ತಿಯಾದಾಗ ಶೋಕರಹಿತನೂ ಆಗಿರುವವನನ್ನು <strong>ಬ್ರಹ್ಮನಿಷ್ಠ</strong> ನೆಂದು ತಿಳಿಯಬೇಕು.</p>
<h1 class="level1-title" epub:type="title"><span class="date">ನವೆಂಬರ್ ೧೦</span><br /><span class="num">೩೧೫.</span> ಬ್ರಹ್ಮಿಷ್ಠನ ಐದು ಲಕ್ಷಣಗಳಿವು</h1>
<p class="bhashya-verse">ನ ಪ್ರಹೃಷ್ಯೇತ್ ಪ್ರಿಯಂ ಪ್ರಾಪ್ಯ ನೋದ್ವಿಜೇತ್ ಪ್ರಾಪ್ಯ ಚಾಪ್ರಿಯಮ್ ।<br />ಸ್ಥಿರಬುದ್ಧಿರಸಮ್ಮೂಢೋ ಬ್ರಹ್ಮವಿದ್ ಬ್ರಹ್ಮಣಿ ಸ್ಥಿತಃ ॥</p>
<p class="bhashya-verse-source">ಭಗವದ್ಗೀತಾ ೫-೨೦</p>
<p class="bhashya-verse-meaning">ಪ್ರಿಯವಸ್ತುವನ್ನು ಹೊಂದಿದಾಗ ಯಾವಾತನು ಪ್ರಹೃಷ್ಟನಾಗುವುದಿಲ್ಲವೋ ಮತ್ತು ಅಪ್ರಿಯವಸ್ತುವನ್ನು ಪಡೆದಾಗ ಉದ್ವೇಗವನ್ನು ಯಾವಾತನು ಹೊಂದುವುದಿಲ್ಲವೋ, ಸ್ಥಿರಬುದ್ಧಿಯುಳ್ಳ ಅಸಂಮೂಢನಾದ ಇಂಥ ಬ್ರಹ್ಮವಿದನು <strong>ಬ್ರಹ್ಮನಿಷ್ಠ</strong> ನೆನಿಸುತ್ತಾನೆ.</p>
<p class="description"><strong>ಬ್ರಹ್ಮನಿಷ್ಠನ</strong> ಐದು ಲಕ್ಷಣಗಳನ್ನು ಇಲ್ಲಿ ತಿಳಿಸಿದೆ.</p>
<p class="description">೧ <strong>ಪ್ರಿಯವಸ್ತುಗಳಿಂದ ಸಂತೋಷಪಡದಿರುವವನು</strong>. ಪ್ರಾರಬ್ಧಕರ್ಮಗಳಿಗೆ ತಕ್ಕಂತೆ ಆಯಾ ದೇಶಕಾಲಗಳಲ್ಲಿ ಪ್ರಿಯವಸ್ತುಗಳು ಪ್ರಾಪ್ತವಾದಾಗ ಆತ್ಮಜ್ಞಾನಿಯು ಉಬ್ಬಿ ಸಂತೋಷಪಡುವುದಿಲ್ಲ.</p>
<p class="description">೨ <strong>ಅಪ್ರಿಯವು ಬಂದೊದಗಿದಾಗ ಉದ್ವೇಗವನ್ನೂ ಹೊಂದದವನು</strong>. ಪ್ರಿಯವಲ್ಲದ, ಇಷ್ಟವಲ್ಲದ ವಸ್ತುಗಳು ಬೇಡಬೇಡವೆಂದರೂ ಪ್ರಾಪ್ತವಾದಾಗ ಬ್ರಹ್ಮನಿಷ್ಠನು ದುಃಖಿಯಾಗುವುದೂ ಇಲ್ಲ.</p>
<p class="description">೩ <strong>ಸ್ಥಿರಬುದ್ಧಿಃ</strong> — ‘ಅಹಂ ಬ್ರಹ್ಮಾಸ್ಮಿ’ ಎಂಬ ನಿಶ್ಚಯಬುದ್ಧಿಯುಳ್ಳವನು.</p>
<p class="description">೪ <strong>ಅಸಂಮೂಢಃ</strong> —ಈ ಜಗತ್ತು ಅಸತ್ಯವೆಂದೂ ಪರಬ್ರಹ್ಮವೊಂದೇ ಸತ್ಯವೆಂದೂ ತಿಳಿದ ಜ್ಞಾನಿಗೆ ಭ್ರಮೆಯು ಇರಲಾರದು.</p>
<p class="description">೫ <strong>ಬ್ರಹ್ಮವಿತ್</strong> —ಬ್ರಹ್ಮವನ್ನು ತನ್ನ ಪರಮಾರ್ಥ ಸ್ವರೂಪವೆಂದು ಅನುಭವದಿಂದ ತಿಳಿದಿರುವವನೇ ಬ್ರಹ್ಮಿಷ್ಠನಾಗುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.11">
<p class="intro-shloka">॥ ಓಂ ಶೋಕರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ಅಜ್ಞಾನಿನಃ ಪ್ರಶೋಚಂತಿ ಮಿಥ್ಯಾಜ್ಞಾನನಿಮಿತ್ತತಃ ।<br />ಜ್ಞಾನಿನೋ ನ ಹಿ ಶೋಚಂತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ತಪ್ಪುತಿಳುವಳಿಕೆಯಿಂದ ಅಜ್ಞಾನಿಗಳು ಶೋಕಿಸುತ್ತಾರೆ. ಆದರೆ ಆತ್ಮಜ್ಞಾನಿಗಳಾದವರು ಮಾತ್ರ ದುಃಖಿಸುವುದೇ ಇಲ್ಲ.</p>
<h1 class="level1-title" epub:type="title"><span class="date">ನವೆಂಬರ್ ೧೧</span><br /><span class="num">೩೧೬.</span> ಮೂರು ಉಪದೇಶಗಳು</h1>
<p class="bhashya-verse">ಅಶೋಚ್ಯಾನನ್ವಶೋಚಸ್ತ್ವಂ ಪ್ರಜ್ಞಾವಾದಾಂಶ್ಚ ಭಾಷಸೇ ।<br />ಗತಾಸೂನ್ ಅಗತಾಸೂಂಶ್ಚ ನಾನುಶೋಚಂತಿ ಪಂಡಿತಾಃ ॥</p>
<p class="bhashya-verse-source">ಭಗವದ್ಗೀತಾ ೨-೧೧</p>
<p class="bhashya-verse-meaning">ಅರ್ಜುನನೆ, ನೀನು ಅಶೋಚ್ಯರನ್ನು ಕುರಿತು ಶೋಕಿಸುತ್ತಿದ್ದೀಯೆ, ಮತ್ತು ಜ್ಞಾನಿಗಳ ಮಾತುಗಳನ್ನೂ ಆಡುತ್ತಿದ್ದೀಯೆ! ಆದರೆ ನೆನಪಿರಲಿ, ಪಂಡಿತರಾದವರು ಮೃತರಾದವರನ್ನಾಗಲಿ ಜೀವಂತರಾಗಿರುವವರನ್ನಾಗಲಿ ಕುರಿತು ಎಂದೆಂದಿಗೂ ಶೋಕಿಸುವುದಿಲ್ಲ.</p>
<p class="description">ಯೋಗ್ಯಶಿಷ್ಯನಾಗಿ ಬಂದ ಅರ್ಜುನನಿಗೆ ಭಗವಂತನು ಮಾಡಿದ <strong>ಮೊದಲನೆಯ</strong> ಉಪದೇಶವಿದು. ಇಲ್ಲಿ ಮೂರು ಉಪದೇಶಗಳಿವೆ.</p>
<p class="description">೧. ಪಂಡಿತರಾದವರು ಎಂದರೆ ಆತ್ಮಜ್ಞಾನಿಗಳು ಮೃತರನ್ನು ಕುರಿತಾಗಲಿ ಜೀವಂತರನ್ನು ಕುರಿತಾಗಲಿ ಶೋಕಿಸುವುದಿಲ್ಲ. ಏಕೆಂದರೆ ಬದುಕಿರುವುದೂ ಶರೀರ, ಮೃತವಾಗಿರುವುದೂ ಶರೀರ. ಆತ್ಮನಿಗೆ ಜನ್ಮವೂ ಇಲ್ಲ ಮರಣವೂ ಇಲ್ಲ. ಆದ್ದರಿಂದ ಶೋಕಕ್ಕೆ ಕಾರಣವಿಲ್ಲ.</p>
<p class="description">೨. ಕೆಲವು ಉಪನ್ಯಾಸಕರು ಪಂಡಿತರಂತೆ ಚೆನ್ನಾಗಿ ವೇದಾಂತ ವಾಕ್ಯಗಳನ್ನು ಮಾತಾಡುತ್ತಾರೆ. ಗಿಣಿಪಾಠದಂತೆ ವೇದಾಂತಗಳನ್ನು ಗಟ್ಟಿಮಾಡಿ ಶ್ರೋತೃಗಳಿಗೆ ಮನರಂಜನೆಯಾಗುವಂತೆ ಪ್ರವಚನ ಮಾಡುತ್ತಾರೆ. ಇಷ್ಟು ಮಾತ್ರದಿಂದ ಅಂಥವರನ್ನು ಬ್ರಹ್ಮಜ್ಞಾನಿಗಳೆಂದು ಕರೆಯಲಾಗದು.</p>
<p class="description">೩. ಇನ್ನು, ಅಜ್ಞರು ನಿತ್ಯಜೀವನದಲ್ಲಿ ಸದಾ ದುಃಖಸಾಗರದಲ್ಲಿಯೇ ಮುಳುಗಿರುತ್ತಾರೆ. ಅರ್ಜುನನ ಸ್ಥಿತಿಯು ಹೀಗೆಯೇ ಆಗಿರುತ್ತದೆ. ಆದ್ದರಿಂದ ಈ ಒಣ ಪಾಂಡಿತ್ಯದಿಂದ ಶೋಕವು ತೊಲಗಲಾರದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.12">
<p class="intro-shloka">॥ ಓಂ ಸತ್ತ್ವಗುಣಲಿಂಗಜ್ಞಾಯ ವಾಸುದೇವಾಯ ನಮಃ ॥</p>
<p class="shloka">ವಿವೇಕಜ್ಞಾನಮುತ್ಪನ್ನಂ ಹೀಂದ್ರಿಯೇಷು ಯದಾ ತದಾ ।<br />ಸಾತ್ತ್ವಿಕೋ ಗುಣ ಉತ್ಪನ್ನಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಇಂದ್ರಿಯಗಳಲ್ಲಿ ಯಾವಾಗ ವಿವೇಕಜ್ಞಾನವು ಉಂಟಾಗುತ್ತದೆಯೋ ಆಗ ಸತ್ತ್ವಗುಣವು ಉಂಟಾಗಿದೆಯೆಂದು ತಿಳಿಯಬೇಕು.</p>
<h1 class="level1-title" epub:type="title"><span class="date">ನವೆಂಬರ್ ೧೨</span><br /><span class="num">೩೧೭.</span> ಸತ್ತ್ವಗುಣಕ್ಕೆ ಗುರುತು</h1>
<p class="bhashya-verse">ಸರ್ವದ್ವಾರೇಷು ದೇಹೇಽಸ್ಮಿನ್ ಪ್ರಕಾಶ ಉಪಜಾಯತೇ ।<br />ಜ್ಞಾನಂ ಯದಾ ತದಾ ವಿದ್ಯಾತ್ ವಿವೃದ್ಧಂ ಸತ್ತ್ವಮಿತ್ಯುತ ॥</p>
<p class="bhashya-verse-source">ಭಗವದ್ಗೀತಾ ೧೪-೧೧</p>
<p class="description">ಈ ದೇಹದಲ್ಲಿರುವ ಎಲ್ಲ ಇಂದ್ರಿಯಗಳಲ್ಲಿಯೂ ಯಾವಾಗ ಪ್ರಕಾಶವು ಉಂಟಾಗುತ್ತದೆಯೋ, ಆಗ ಸತ್ತ್ವಗುಣವು ಉಂಟಾಯಿತು ಎಂದು ತಿಳಿಯಬೇಕು.</p>
<p class="description">ತ್ರಿಗುಣಗಳು ಎಲ್ಲರಲ್ಲಿಯೂ ಸುಪ್ತವಾಗಿ ಇದ್ದೇ ಇರುತ್ತವೆ. ಅಧ್ಯಾತ್ಮಸಾಧಕರು ಸಾತ್ತ್ವಿಕ ಸದ್ಗುಣಗಳನ್ನೇ ಬೆಳೆಸಿಕೊಳ್ಳಬೇಕು. ಸತ್ತ್ವಗುಣದಿಂದಲೇ ಆತ್ಮಜ್ಞಾನ, ಸತ್ತ್ವಗುಣದಿಂದಲೇ ಮೋಕ್ಷಪ್ರಾಪ್ತಿಯಾಗುತ್ತದೆ. ಆದ್ದರಿಂದ ಸತ್ತ್ವಗುಣವನ್ನು ಸಾಧಕರು ಸಂಪಾದಿಸಿಕೊಳ್ಳುವ ಪ್ರಯತ್ನ ವನ್ನು ಸದಾ ಮಾಡುತ್ತಿರಬೇಕು.</p>
<p class="description">ಸರಿ, ಈ ಸತ್ತ್ವಗುಣವು ತಮ್ಮಲ್ಲಿ ಈಗ ಉಂಟಾಗಿದೆ ಎನ್ನುವುದನ್ನು ಸಾಧಕರು ಹೇಗೆ ಕಂಡುಕೊಳ್ಳಬೇಕು? ಎಂಬ ಪ್ರಶ್ನೆಗೆ ಇಲ್ಲಿ ಭಗವಂತನು ಉತ್ತರವನ್ನು ಕೊಡುತ್ತಿದ್ದಾನೆ: ಇಂದ್ರಿಯಗಳಲ್ಲಿ ಹೊರಮುಖವಾದ ಪ್ರವೃತ್ತಿಯು ಶಾಂತವಾಗುತ್ತದೆ. ಅನಾತ್ಮವಸ್ತುಗಳ ಭೋಗದಲ್ಲಿ ಸ್ಪೃಹೆಯು ನಿಂತುಹೋಗುತ್ತದೆ. ಯಾವಾಗಲೂ ಸಾಧ್ಯವಾದಷ್ಟೂ ಸಾಧಕರು ಅಂತರ್ಮುಖಿಗಳಾಗಿಯೇ ಇರುತ್ತಾರೆ. ಇದರಿಂದ ಇಂದ್ರಿಯಗಳಲ್ಲಿಯೂ ಮನಸ್ಸಿನಲ್ಲಿಯೂ ಒಂದು ರೀತಿಯ ವಿವೇಕಶಕ್ತಿಯೂ ಪ್ರಕಾಶವೂ ಉಂಟಾಗುತ್ತದೆ. ಅದರಿಂದ ತಮ್ಮಲ್ಲಿ ಸತ್ತ್ವಗುಣವು ಉಂಟಾಗಿದೆ ಎಂದು ಸಾಧಕರು ತಿಳಿಯಬಹುದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.13">
<p class="intro-shloka">॥ ಓಂ ವೇದಪ್ರತಿಪಾದ್ಯಾಯ ವಾಸುದೇವಾಯ ನಮಃ ॥</p>
<p class="shloka">ಸರ್ವಸಾಧನಸಂಪ್ರಾಪ್ಯಮ್ ಅಕ್ಷರಂ ವೇದದರ್ಶಿತಮ್ ।<br />ತದೇವ ಹಿ ಪರಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಎಲ್ಲ ಸಾಧನಗಳಿಂದಲೂ ಪ್ರಾಪ್ಯವಾದ, ವೇದಪ್ರತಿಪಾದ್ಯವಾದ ಅಕ್ಷರವೆಂಬುದೇ ಪರಬ್ರಹ್ಮವು.</p>
<h1 class="level1-title" epub:type="title"><span class="date">ನವೆಂಬರ್ ೧೩</span><br /><span class="num">೩೧೮.</span> ಪರಬ್ರಹ್ಮದ ಮಹಿಮೆಯಿದು</h1>
<p class="bhashya-verse">ಯದಕ್ಷರಂ ವೇದವಿದೋ ವದಂತಿ<br />ವಿಶಂತಿ ಯದ್ಯತಯೋ ವೀತರಾಗಾಃ ।<br />ಯದಿಚ್ಛಂತೋ ಬ್ರಹ್ಮಚರ್ಯಂ ಚರಂತಿ<br />ತತ್ತೇ ಪದಂ ಸಂಗ್ರಹೇಣ ಪ್ರವಕ್ಷ್ಯೇ ॥</p>
<p class="bhashya-verse-source">ಭಗವದ್ಗೀತಾ ೮-೧೧</p>
<p class="description">ವೇದವಿದ್ವಾಂಸರು ಯಾವುದನ್ನು <strong>ಅಕ್ಷರ</strong> ಎಂದು ಕರೆಯುತ್ತಾರೆಯೋ, ರಾಗರಹಿತರಾದ ಯತಿಗಳು ಯಾವುದನ್ನು ಹೊಂದುತ್ತಾರೆಯೋ, ಯಾವುದನ್ನು ಹೊಂದಲು ಬಯಸುವವರಾಗಿ ಸಾಧಕರು ಬ್ರಹ್ಮಚರ್ಯವ್ರತವನ್ನು ಮಾಡುತ್ತಾರೆಯೋ, ಎಲೈ ಅರ್ಜುನನೆ, ಅಂಥ ತತ್ತ್ವವನ್ನು ನಾನು ನಿನಗೆ ಸಂಕ್ಷೇಪವಾಗಿ ಹೇಳುತ್ತೇನೆ.</p>
<p class="description">ಪರಬ್ರಹ್ಮದ ಮಹತ್ತ್ವವನ್ನು ಮೂರು ರೀತಿಯಿಂದ ಇಲ್ಲಿ ತಿಳಿಸಲಾಗಿದೆ.</p>
<p class="description">೧. ವೇದವೇದಾಂತಗಳನ್ನು ಬಲ್ಲ ವಿದ್ವಾಂಸರು ಪರಬ್ರಹ್ಮವನ್ನು <strong>ಅಕ್ಷರ</strong> ವೆಂದು ಕರೆಯುತ್ತಾರೆ. ನಾಲ್ಕು ವೇದಗಳಲ್ಲಿಯೂ ಪರಬ್ರಹ್ಮವನ್ನು <strong>ಅಕ್ಷರ</strong> (ನಾಶರಹಿತ) ಎಂದೇ ಕರೆಯಲಾಗಿದೆ.</p>
<p class="description">೨ <strong>ವೀತರಾಗರಾದ</strong> ಯತಿಪುಂಗವರು ಈ ಪರಬ್ರಹ್ಮವನ್ನು ತಿಳಿಯುವುದ ಕ್ಕಾಗಿಯೇ ಸರ್ವಸಂಗಗಳನ್ನೂ ತ್ಯಜಿಸಿರುತ್ತಾರೆ. ಯತಿಗಳೆಂದರೆ ಸಂನ್ಯಾಸಿಗಳು. ಪರಬ್ರಹ್ಮಪ್ರಾಪ್ತಿಯೇ ಸಂನ್ಯಾಸದ ಮುಖ್ಯ ಗುರಿ.</p>
<p class="description">೩. ಕೆಲವು ಉತ್ತಮ ಸಾಧಕರು ನೈಷ್ಠಿಕ <strong>ಬ್ರಹ್ಮಚರ್ಯೆ</strong> ಯೆಂಬ ಕಠಿಣ ವ್ರತವನ್ನು ಅನುಷ್ಠಾನಮಾಡುವುದೂ ಬ್ರಹ್ಮಪ್ರಾಪ್ತಿಗಾಗಿಯೇ. ಸಕಲ ಸಾಧನಗಳೂ ಮೋಕ್ಷಪ್ರಾಪ್ತಿಗಾಗಿಯೇ ಸಹಾಯಕಗಳಾಗುತ್ತವೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.14">
<p class="intro-shloka">॥ ಓಂ ಪುಣ್ಯಪಾಪವಿಮುಕ್ತಾಯ ವಾಸುದೇವಾಯ ನಮಃ ॥</p>
<p class="shloka">ಕರ್ಮಯೋಗಾತ್ ಚಿತ್ತಶುದ್ಧಿಃ ಚಿತ್ತಶುದ್ಧೇರ್ವಿವೇಕಿತಾ ।<br />ಶುಭಾಶುಭಫಲಾನ್ಮೋಕ್ಷಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಕರ್ಮಯೋಗದಿಂದ ಚಿತ್ತಶುದ್ಧಿ, ಚಿತ್ತಶುದ್ಧಿಯಿಂದ ಜ್ಞಾನನಿಷ್ಠೆ, ಅನಂತರ ಪುಣ್ಯಪಾಪಕರ್ಮಗಳಿಂದ ಬಿಡುಗಡೆಯಾಗುತ್ತದೆ.</p>
<h1 class="level1-title" epub:type="title"><span class="date">ನವೆಂಬರ್ ೧೪</span><br /><span class="num">೩೧೯.</span> ಬಂಧನದಿಂದ ನಿವೃತ್ತಿ</h1>
<p class="bhashya-verse">ಶುಭಾಶುಭಫಲೈರೇವಂ ಮೋಕ್ಷ್ಯಸೇ ಕರ್ಮಬಂಧನೈಃ ।<br />ಸಂನ್ಯಾಸಯೋಗಯುಕ್ತಾತ್ಮಾ ವಿಮುಕ್ತೋ ಮಾಮುಪೈಷ್ಯಸಿ ॥</p>
<p class="bhashya-verse-source">ಭಗವದ್ಗೀತಾ ೯-೨೮</p>
<p class="bhashya-verse-meaning">ಅರ್ಜುನನೆ, ನೀನು ಹೀಗೆ ಕರ್ಮಯೋಗವನ್ನು ಮಾಡುತ್ತಿದ್ದರೆ ಇಷ್ಟ ಅನಿಷ್ಟಫಲಗಳನ್ನು ಕೊಡುವ ಕರ್ಮಗಳೆಂಬ ಬಂಧನಗಳಿಂದ ನೀನು ಬಿಡುಗಡೆಯನ್ನು ಹೊಂದಿಬಿಡುತ್ತೀಯೆ. ಕರ್ಮಫಲಸಂನ್ಯಾಸರೂಪವಾದ ಯೋಗದಿಂದ ಕೂಡಿದ ಮನಸ್ಸುಳ್ಳವನಾಗಿ ನೀನು ನನ್ನನ್ನೇ ಬಂದು ಸೇರಿಬಿಡುತ್ತೀಯೆ.</p>
<p class="description">ಕರ್ಮಯೋಗವನ್ನು ಶ್ರದ್ಧೆಯಿಂದ ಮಾಡುತ್ತಿರುವ ಮುಮುಕ್ಷುವಿಗೆ ಉಂಟಾಗುವ ಫಲವನ್ನು ಇಲ್ಲಿ ತಿಳಿಸಿದೆ. ಸಕಾಮರಾಗಿ ಕರ್ಮಗಳನ್ನು ಮಾಡುವವರಿಗೆ ಆಯಾ ಫಲಗಳು ಉಂಟಾಗುತ್ತವೆ. ಸಂಕಲ್ಪಪೂರ್ವಕವಾಗಿ ಅಹಂಕಾರ ಮಮಕಾರಗಳಿಂದ ಕೂಡಿದವರಾಗಿ ಕರ್ಮಗಳನ್ನು ಮಾಡಿದರೆ ಆ ಕರ್ಮಗಳು ಅಂಥವರಿಗೆ ಬಂಧಕಗಳಾಗುತ್ತವೆ.</p>
<p class="description">ಆದರೆ ಆ ಕರ್ಮಗಳನ್ನೇ ಕರ್ಮಯೋಗವನ್ನಾಗಿ ಮಾಡಿದರೆ ಆ ಕರ್ಮಗಳು ಬಂಧಕವಾಗುವುದಿಲ್ಲ. ಸಾಧಕನನ್ನು ಸಂಸಾರಚಕ್ರದಿಂದ ಕರ್ಮಯೋಗವು ಬಿಡಿಸುತ್ತದೆ. ಶುಭಕರ್ಮಗಳು ಅಶುಭಕರ್ಮಗಳು ಎರಡೂ ಬಂಧಕವೇ. ಇವುಗಳ ಫಲಗಳು ಇಷ್ಟ ಮತ್ತು ಅನಿಷ್ಟ ಜನ್ಮಗಳು. ಕರ್ಮಗಳ ಫಲಗಳನ್ನು ಸಂನ್ಯಾಸಮಾಡುವುದೇ ಸಂನ್ಯಾಸಯೋಗವು. ಸಂನ್ಯಾಸಯೋಗದಿಂದ ಕ್ರಮವಾಗಿ ಆತ್ಮಜ್ಞಾನವು ಉಂಟಾಗಿ ಕರ್ಮಬಂಧನದಿಂದ ಮುಮುಕ್ಷುಗಳು ಮುಕ್ತರಾಗಿಬಿಡುತ್ತಾರೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.15">
<p class="intro-shloka">॥ ಓಂ ಸುಖದುಃಖರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ಸುಖದುಃಖಪ್ರದಾಃ ಸರ್ವೇ ವಿಷಯಾಶ್ಚೇಂದ್ರಿಯಾಣಿ ಚ ।<br />ಅನಿತ್ಯಂ ತದ್ವಿಜಾನೀಯಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ವಿಷಯಗಳೂ ಇಂದ್ರಿಯಗಳೂ ಸುಖದುಃಖಗಳನ್ನು ಕೊಡುತ್ತಿರುತ್ತವೆ. ಈ ದ್ವಂದ್ವಗಳನ್ನು ಅನಿತ್ಯವೆಂದೇ ತಿಳಿಯಬೇಕು.</p>
<h1 class="level1-title" epub:type="title"><span class="date">ನವೆಂಬರ್ ೧೫</span><br /><span class="num">೩೨೦.</span> ವಿಷಯೇಂದ್ರಿಯಸಂಬಂಧ</h1>
<p class="bhashya-verse">ಮಾತ್ರಾಸ್ಪರ್ಶಾಸ್ತು ಕೌಂತೇಯ ಶೀತೋಷ್ಣಸುಖದುಃಖದಾಃ ।<br />ಆಗಮಾಪಾಯಿನೋಽನಿತ್ಯಾಃ ತಾನ್ ತಿತಿಕ್ಷಸ್ವ ಭಾರತ ॥</p>
<p class="bhashya-verse-source">ಭಗವದ್ಗೀತಾ ೨-೧೪</p>
<p class="bhashya-verse-meaning">ಎಲೈ ಭಾರತನೆ, ಇಂದ್ರಿಯವಿಷಯಗಳ ಸಂಬಂಧವೆಂಬುದು ಮಾನವರಿಗೆ ಶೀತಉಷ್ಣ ಸುಖದುಃಖಗಳನ್ನು ಉಂಟುಮಾಡುತ್ತಿರುತ್ತವೆ. ಇವುಗಳು ಆಗಮಾಪಾಯಿಗಳಾಗಿದ್ದು ಅನಿತ್ಯವಾಗಿರುತ್ತವೆ. ಆದ್ದರಿಂದ ನೀನು ಈ ದ್ವಂದ್ವಗಳನ್ನು ಸಹಿಸಿಕೊ.</p>
<p class="description">ಮಾತ್ರಾಸ್ಪರ್ಶಗಳು ಶೀತೋಷ್ಣ ಸುಖದುಃಖಗಳನ್ನು ಉಂಟುಮಾಡುತ್ತವೆ. <strong>ಮೀಯಂತೇ</strong> <strong>ಆಭಿಃ ಇತಿ ಮಾತ್ರಾಃ, ಇಂದ್ರಿಯಾಣಿ;</strong> <strong>ಸ್ಪೃಶ್ಯಂತೇ ಇತಿ ಸ್ಪರ್ಶಾಃ,</strong> <strong>ವಿಷಯಾಃ</strong>. ಇಂದ್ರಿಯಗಳಿಗೆ <strong>ಮಾತ್ರಾ</strong> ಎಂದೂ, ವಿಷಯಗಳಿಗೆ <strong>ಸ್ಪರ್ಶ</strong> ಎಂದೂ ಹೆಸರು. ಇಂದ್ರಿಯಗಳು ಹಾಗೂ ವಿಷಯಗಳು ಇವೆರಡೂ ಸೇರಿಕೊಂಡು ಮಾನವರಿಗೆ ಶೀತಉಷ್ಣ, ಸುಖದುಃಖ, ರಾಗದ್ವೇಷ, ಶೋಕಮೋಹಾದಿಫಲಗಳನ್ನು ಉಂಟುಮಾಡುತ್ತವೆ.</p>
<p class="description">ಈ ಇಂದ್ರಿಯವಿಷಯಸಂಯೋಗಗಳು ಕೆಲವೊಮ್ಮೆ ಸುಖವನ್ನೂ ಮತ್ತೆ ಕೆಲವೊಮ್ಮೆ ದುಃಖವನ್ನೂ ಉಂಟುಮಾಡುತ್ತವೆ. ಇಂಥ ಇಂದ್ರಿಯಗಳು ಇಂಥ ವಿಷಯಗಳು ಸುಖವನ್ನೇ ಕೊಡುತ್ತವೆ ಎಂದಾಗಲೀ, ದುಃಖವನ್ನೇ ಕೊಡುತ್ತವೆ ಎಂದಾಗಲೀ ಹೇಳಲು ಬರುವುದಿಲ್ಲ. ಏಕೆಂದರೆ ಇವುಗಳು ಅನಿಯತರೂಪವಾದವುಗಳು ಮತ್ತು ಆಗಮ ಅಪಾಯಿಗಳು ಹಾಗೂ ಅನಿತ್ಯವಾದವುಗಳು. ಈ ರಹಸ್ಯವನ್ನು ತಿಳಿದು ಅಧ್ಯಾತ್ಮಸಾಧಕರು ಈ ಇಂದ್ರಿಯವಿಷಯ ಸಂಯೋಗದಿಂದ ಉಂಟಾಗುವ ಅನಿತ್ಯ ಸುಖದುಃಖಗಳಿಗೆ ವಶರಾಗಬಾರದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.16">
<p class="intro-shloka">॥ ಓಂ ಮುಮುಕ್ಷುಹಿತೋಪದೇಶಕಾಯ ವಾಸುದೇವಾಯ ನಮಃ ॥</p>
<p class="shloka">ಜರಾಮರಣಮೋಕ್ಷಾಯ ಕರ್ಮಯೋಗಂ ಚರಂತಿ ಯೇ ।<br />ಪರಂ ಬ್ರಹ್ಮ ವಿಜಾನಂತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಮೋಕ್ಷಪ್ರಾಪ್ತಿಗಾಗಿ ಕರ್ಮಯೋಗವನ್ನು ಯಾರು ಮಾಡುತ್ತಾರೆಯೋ ಅಂಥವರು ಕ್ರಮವಾಗಿ ಪರಬ್ರಹ್ಮವನ್ನು ತಿಳಿಯುತ್ತಾರೆ.</p>
<h1 class="level1-title" epub:type="title"><span class="date">ನವೆಂಬರ್ ೧೬</span><br /><span class="num">೩೨೧.</span> ಮುಮುಕ್ಷುಗಳಿಗೆ ಫಲವಿದು</h1>
<p class="bhashya-verse">ಜರಾಮರಣಮೋಕ್ಷಾಯ ಮಾಮಾಶ್ರಿತ್ಯ ಯತಂತಿ ಯೇ ।<br />ತೇ ಬ್ರಹ್ಮ ತದ್ವಿದುಃ ಕೃತ್ಸ್ನಮ್ ಅಧ್ಯಾತ್ಮಂ ಕರ್ಮ ಚಾಖಿಲಮ್ ॥</p>
<p class="bhashya-verse-source">ಭಗವದ್ಗೀತಾ ೭-೨೯</p>
<p class="bhashya-verse-meaning">ಜರಾಮರಣಗಳಿಂದ ಮುಕ್ತರಾಗುವುದಕ್ಕಾಗಿ ಯಾರು ನನ್ನನ್ನೇ ಆಶ್ರಯಿಸಿಕೊಂಡವರಾಗಿ ಪ್ರಯತ್ನಶೀಲರಾಗಿರುತ್ತಾರೆಯೋ, ಅಂಥ ವರು, ಎಲೈ ಅರ್ಜುನನೆ, ಆ ಬ್ರಹ್ಮವನ್ನು ಪೂರ್ಣವಾಗಿ ತಿಳಿಯುತ್ತಾರೆ. ಅಧ್ಯಾತ್ಮವನ್ನೂ ಸರ್ವಕರ್ಮಗಳನ್ನೂ ತಿಳಿದವರಾಗುತ್ತಾರೆ.</p>
<p class="description">ಮುಮುಕ್ಷುಗಳಾಗಿ ಅಧ್ಯಾತ್ಮಸಾಧಕರಾಗಿ ನಿಷ್ಕಾಮಭಕ್ತರಾಗಿ ಭಗವಂತನನ್ನು ಭಜಿಸುವಂಥವರೇ ಉತ್ತಮಭಕ್ತರು. ಜನ್ಮಜರಾಮರಣರೂಪವಾದ ಸಂಸಾರಬಂಧನದಿಂದ ತಮ್ಮನ್ನು ತಪ್ಪಿಸಿಕೊಳ್ಳುವದಕ್ಕಾಗಿ ಈ ಮುಮುಕ್ಷು ಭಕ್ತರುಗಳು ಭಗವಂತನನ್ನೇ ಶ್ರದ್ಧೆಯಿಂದ ಆರಾಧಿಸುತ್ತಾರೆ. ಇಂಥವರು ಏನೇ ಕೆಲಸ ಕಾರ್ಯಗಳನ್ನು ಮಾಡುತ್ತಿದ್ದರೂ ಇವರ ಮನಸ್ಸು ಸದಾ ಭಗವಂತನಲ್ಲಿಯೇ ನೆಲೆಗೊಂಡಿರುತ್ತದೆ. ಮೋಕ್ಷವೇ ಇವರ ಗುರಿ.</p>
<p class="description">ಇಂಥ ಉತ್ತಮ ಜಿಜ್ಞಾಸುಸಾಧಕರು ತಮ್ಮ ಸ್ವರೂಪವೇ ಆಗಿರುವ ಪರಬ್ರಹ್ಮವನ್ನು ಅನುಭವದಿಂದ ಅರ್ಥಮಾಡಿಕೊಳ್ಳುತ್ತಾರೆ. ಅಧ್ಯಾತ್ಮರೂಪದಿಂದ ತೋರುತ್ತಿರುವವನೂ ಭಗವಂತನೇ ಎಂದು ಇವರು ತಿಳಿದುಕೊಳ್ಳುತ್ತಾರೆ. ಶರೀರ, ಇಂದ್ರಿಯ, ಮನಸ್ಸಿನ ಎಲ್ಲ ಕರ್ಮಗಳೂ ಭಗವಂತನಿಂದಲೇ ಬಂದಿರುತ್ತವೆ ಎಂದೂ, ಶಾಸ್ತ್ರೀಯವಾದ ಶ್ರೌತಸ್ಮಾರ್ತಕರ್ಮಗಳೆಲ್ಲವೂ ಭಗವಂತನೇ ಎಂದೂ ಇವರು ಅರ್ಥಮಾಡಿಕೊಳ್ಳುತ್ತಾರೆ. ಭಗವಂತನ ಕೃಪೆಯಿಂದ ಇಂಥವರು ಮುಕ್ತರಾಗಿಬಿಡುತ್ತಾರೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.17">
<p class="intro-shloka">॥ ಓಂ ಯಜ್ಞಫಲವಿದೇ ವಾಸುದೇವಾಯ ನಮಃ ॥</p>
<p class="shloka">ಯಜ್ಞೇನ ಪ್ರಾಪ್ನುತೇ ಮೋಕ್ಷಂ ಯಜ್ಞೇನ ಸ್ವರ್ಗಮಶ್ನುತೇ ।<br />ಅಯಜ್ಞಸ್ಯ ಸುಖಂ ನಾಸ್ತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯಜ್ಞದಿಂದ ಸ್ವರ್ಗವನ್ನೂ ಮೋಕ್ಷವನ್ನೂ ಮನುಷ್ಯನು ಹೊಂದುತ್ತಾನೆ. ಯಜ್ಞಮಾಡದವನಿಗೆ ಸುಖವೆಂಬುದು ಎಲ್ಲಿಯೂ ಇರುವುದಿಲ್ಲ.</p>
<h1 class="level1-title" epub:type="title"><span class="date">ನವೆಂಬರ್ ೧೭</span><br /><span class="num">೩೨೨.</span> ಯಜ್ಞದ ಫಲವಿದು</h1>
<p class="bhashya-verse">ಯಜ್ಞಶಿಷ್ಟಾಮೃತಭುಜೋ ಯಾಂತಿ ಬ್ರಹ್ಮ ಸನಾತನಮ್ ।<br />ನಾಯಂ ಲೋಕೋಽಸ್ತ್ಯಯಜ್ಞಸ್ಯ ಕುತೋಽನ್ಯಃ ಕುರುಸತ್ತಮ ॥</p>
<p class="bhashya-verse-source">ಭಗವದ್ಗೀತಾ ೪-೩೧</p>
<p class="description">ಯಜ್ಞಶೇಷವೆಂಬ ಅಮೃತವನ್ನು ತಿನ್ನುವವರು ಸನಾತನವಾದ ಬ್ರಹ್ಮವನ್ನೇ ಹೋಗಿ ಸೇರಿಕೊಳ್ಳುತ್ತಾರೆ. ಇನ್ನು ಯಜ್ಞವನ್ನು ಮಾಡದವನಿಗೆ ಈ ಲೋಕವೇ ಇಲ್ಲದಿರುವಾಗ, ಕುರುಪುಂಗವನೆ, ಆ ಲೋಕವು ಹೇಗೆ ತಾನೆ ದೊರಕೀತು?</p>
<p class="description">ಸಾಧಕರು ತಾವು ಮಾಡುವ ಕರ್ಮಗಳನ್ನೆಲ್ಲ ಯಜ್ಞವೆಂದೇ ಭಾವಿಸಿ ಮಾಡಬೇಕು. ಯಜ್ಞ ಎಂದರೆ ಭಗವಂತನ ಸೇವೆ. ತನ್ನ ಪಾಲಿಗೆ ಬಂದಿರುವ ಕರ್ತವ್ಯ ಕರ್ಮಗಳೆಲ್ಲವೂ ಯಜ್ಞವೇ. ಈ ಭಾವನೆಯಿಂದ ಕರ್ಮಗಳನ್ನು ಮಾಡುತ್ತಾ ಅದರ ಫಲವನ್ನು ಭಗವಂತನ ಪ್ರಸಾದವೆಂದು ಸ್ವೀಕರಿಸಿದವನಿಗೆ ಸದ್ಗತಿಯೇ ಉಂಟಾಗುತ್ತದೆ. ಯಜ್ಞದ ಶೇಷವನ್ನು ಅಮೃತವೆಂದೇ ಭಾವಿಸಬೇಕು.</p>
<p class="description">ಮಾಡುವ ಕರ್ಮಗಳನ್ನೆಲ್ಲ ಪ್ರೀತಿಯಿಂದ ಭಗವಂತನಿಗೆ ಸಂಬಂಧಿಸಿ ಮಾಡುವಾಗ ಮನಸ್ಸು ತಿಳಿಯಾಗುತ್ತದೆ, ಶುದ್ಧವಾಗುತ್ತದೆ ಹಾಗೂ ಪವಿತ್ರವಾಗುತ್ತದೆ. ಮುಮುಕ್ಷು ಸಾಧಕರಿಗೆ ಮುಖ್ಯವಾಗಿ ಬೇಕಾದದ್ದು ಮನಃಶುದ್ಧಿ. ಇದಕ್ಕೇ ಸತ್ತ್ವಶುದ್ಧಿ ಎಂದೂ ಹೆಸರು. ಭಗವಂತನ ಸ್ಮರಣೆಯಿಂದ, ಭಗವಂತನ ಸೇವೆಯಿಂದ ಮನಸ್ಸು ಶುದ್ಧವಾದರೆ ಅಂಥ ಮುಮುಕ್ಷುವಿಗೆ ವಿಷಯಗಳಲ್ಲಿ ವೈರಾಗ್ಯವೂ, ವೇದಾಂತಚಿಂತನೆಯಲ್ಲಿ ಆಸಕ್ತಿಯೂ ಉಂಟಾಗಿ ಆತ್ಮಜ್ಞಾನವೂ ಉದಯಿಸುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.18">
<p class="intro-shloka">॥ ಓಂ ಕರ್ತೃತ್ವರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ಅವಿನಾಶೀ ಚ ನಿತ್ಯಶ್ಚ ಅಜೋ ಹ್ಯಾತ್ಮಾ ತಥಾಽವ್ಯಯಃ ।<br />ಏವಂಜ್ಞಾನಾತ್ ಶೋಕನಾಶೋ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮನು ಅವಿನಾಶಿ, ನಿತ್ಯ, ಅಜ ಮತ್ತು ಅವ್ಯಯನೆಂದು ತಿಳಿದರೆ ಶೋಕವು ನಾಶವಾಗುತ್ತದೆ.</p>
<h1 class="level1-title" epub:type="title"><span class="date">ನವೆಂಬರ್ ೧೮</span><br /><span class="num">೩೨೩.</span> ಆತ್ಮನ ನಾಲ್ಕು ಲಕ್ಷಣಗಳು</h1>
<p class="bhashya-verse">ವೇದಾವಿನಾಶಿನಂ ನಿತ್ಯಂ ಯ ಏನಮಜಮವ್ಯಯಮ್ ।<br />ಕಥಂ ಸ ಪುರುಷಃ ಪಾರ್ಥ ಕಂ ಘಾತಯತಿ ಹಂತಿ ಕಮ್ ॥</p>
<p class="bhashya-verse-source">ಭಗವದ್ಗೀತಾ ೨-೨೧</p>
<p class="bhashya-verse-meaning">ಎಲೈ ಪಾರ್ಥನೆ, ಈ ಆತ್ಮನನ್ನು ಅವಿನಾಶಿಯೆಂದೂ ನಿತ್ಯನೆಂದೂ ಅವ್ಯಯನೆಂದೂ ಯಾವಾತನು ತಿಳಿಯುತ್ತಾನೆಯೋ, ಅಂಥವನು ಹೇಗೆ ತಾನೆ ಯಾರನ್ನಾದರೂ ಕೊಲ್ಲಿಸಿಯಾನು? ಅಥವಾ ಕೊಂದಾನು?</p>
<p class="description">ಆತ್ಮನನ್ನು ತಿಳಿದರೆ ದುಃಖವು ತೊಲಗುತ್ತದೆ. ಆತ್ಮಜ್ಞಾನವೇ ಮುಕ್ತಿಗೆ ಸಾಧನ, ಆತ್ಮಜ್ಞಾನದಿಂದಲೇ ಶೋಕಮೋಹನಿವೃತ್ತಿಯು—ಎಂದೆಲ್ಲ ವೇದವೇದಾಂತಗಳು ಸಾರುತ್ತವೆ. ಸರಿ, ಆ ಆತ್ಮನ ಸ್ವರೂಪವೇನು? ಎಂದರೆ, ಇಲ್ಲಿ ಆ ಆತ್ಮನ ನಾಲ್ಕು ಲಕ್ಷಣಗಳನ್ನು ತಿಳಿಸಿರುತ್ತದೆ.</p>
<p class="description">೧. <strong>ಅವಿನಾಶಿ</strong> —ಎಂದೆಂದಿಗೂ ನಾಶವಿಲ್ಲದ ಸ್ವಭಾವದವನು. ಆತ್ಮನಿಗೆ ನಾಶ, ಮರಣ, ಅಳಿವು ಎನ್ನುವುದು ಇರುವುದೇ ಇಲ್ಲ.</p>
<p class="description">೨. <strong>ನಿತ್ಯ</strong> —ಆತ್ಮನು ಸತ್ಯಸ್ವರೂಪನಾಗಿರುತ್ತಾನೆ.</p>
<p class="description">೩. <strong>ಅಜ</strong> —ಜನ್ಮರಹಿತನು. ಶರೀರಾದಿಗಳಿಗೆ ಜನ್ಮ. ಆತ್ಮನು ಅಶರೀರ ನಾದ್ದರಿಂದ ಅಜನು. ಆತ್ಮನಿಗೆ ಜನ್ಮ, ಮುಪ್ಪು, ಮರಣಾದಿ ಯಾವ ವಿಕಾರಗಳೂ ಇಲ್ಲ.</p>
<p class="description">೪. <strong>ಅವ್ಯಯ</strong> —ವ್ಯಯ ಎಂದರೆ ಬದಲಾವಣೆ. ಅವ್ಯಯ ಎಂದರೆ ಬದಲಾವಣೆ ಇಲ್ಲದವನು. ಹೀಗೆ ತಿಳಿದವನೇ ಆತ್ಮಜ್ಞಾನಿ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.19">
<p class="intro-shloka">॥ ಓಮ್ ಅಧ್ಯಾತ್ಮವಿದ್ಯಾಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ಅಧ್ಯಾತ್ಮವಿದ್ಯಾ ಸರ್ವಾಸಾಂ ವಿದ್ಯಾನಾಂ ಪರಮಾ ಮತಾ ।<br />ಅಮೃತತ್ವಸ್ಯ ಹೇತುತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಎಲ್ಲ ವಿದ್ಯೆಗಳ ಪೈಕಿ ಅಧ್ಯಾತ್ಮವಿದ್ಯೆಯೇ ಅತ್ಯಂತ ಹೆಚ್ಚಿನದು. ಏಕೆಂದರೆ ಇದು ಅಮೃತತ್ವಪ್ರಾಪ್ತಿಗೆ ಸಾಧನವಾದದ್ದು.</p>
<h1 class="level1-title" epub:type="title"><span class="date">ನವೆಂಬರ್ ೧೯</span><br /><span class="num">೩೨೪.</span> ಅಧ್ಯಾತ್ಮವಿದ್ಯೆಯೇ ವಿದ್ಯೆ</h1>
<p class="bhashya-verse">ಸರ್ಗಾಣಾಮಾದಿರಂತಶ್ಚ ಮಧ್ಯಂ ಚೈವಾಹಮರ್ಜುನ ।<br />ಅಧ್ಯಾತ್ಮವಿದ್ಯಾ ವಿದ್ಯಾನಾಂ ವಾದಃ ಪ್ರವದತಾಮಹಮ್ ॥</p>
<p class="bhashya-verse-source">ಭಗವದ್ಗೀತಾ ೧೦-೩೨</p>
<p class="bhashya-verse-meaning">ಎಲೈ ಅರ್ಜುನನೆ, ನಾನೇ ಈ ವಿಶ್ವದ ಸೃಷ್ಟಿಗಳಿಗೆಲ್ಲ ಆದಿಯೂ ಮಧ್ಯವೂ ಅಂತವೂ ಆಗಿರುತ್ತೇನೆ. ಎಲ್ಲ ವಿದ್ಯೆಗಳ ಪೈಕಿ ಶುದ್ಧವಾದ ಅಧ್ಯಾತ್ಮವಿದ್ಯೆಯೂ ನಾನೇ ಆಗಿರುತ್ತೇನೆ. ವಾದಮಾಡುವವರಿಗೆ ಸಾರವಾದ ವಾದವೂ ನಾನೇ ಆಗಿರುತ್ತೇನೆ.</p>
<p class="description">“ <strong>ಯತೋ ವಾ ಇಮಾನಿ ಭೂತಾನಿ ಜಾಯಂತೇ, ಯೇನ ಜಾತಾನಿ ಜೀವಂತಿ</strong>, <strong>ಯತ್ ಪ್ರಯಂತ್ಯಭಿಸಂವಿಶಂತಿ; ತದ್ ಬ್ರಹ್ಮ</strong>” (ಯಾವುದರಿಂದ ಈ ಪ್ರಾಣಿಗಳೆಲ್ಲವೂ ಹುಟ್ಟಿರುತ್ತದೆಯೋ, ಯಾವುದರಿಂದಲೇ ಈ ಪ್ರಾಣಿಗಳೆಲ್ಲವೂ ಬದುಕಿರುತ್ತವೆಯೋ, ಮತ್ತು ಕೊನೆಯಲ್ಲಿ ಈ ವಿಶ್ವವೆಲ್ಲವೂ ಯಾವುದರಲ್ಲಿ ಸೇರಿಹೋಗುತ್ತದೆಯೋ, ಅದೇ ಬ್ರಹ್ಮ) ಎಂದು ವೇದಗಳು ಬ್ರಹ್ಮದ ಲಕ್ಷಣಗಳನ್ನು ತಿಳಿಸುತ್ತಿವೆಯಲ್ಲವೆ? ‘ಆ ಪರಬ್ರಹ್ಮವೇ ನಾನು’ ಎಂದು ಶ್ರೀಕೃಷ್ಣನು ಹೇಳುತ್ತಿದ್ದಾನೆ.</p>
<p class="description">ಎಲ್ಲಾ ವಿದ್ಯೆಗಳ ಪೈಕಿ ನಾನು <strong>ಅಧ್ಯಾತ್ಮವಿದ್ಯೆ</strong> ಯೂ ಆಗಿರುತ್ತೇನೆ. ಮುಕ್ತಿಗೆ ಸಾಧನವಾದ, ಅವಿದ್ಯಾಶೋಕಮೋಹಗಳನ್ನು ದೂರಮಾಡುವ ಏಕೈಕ ವಿದ್ಯೆಯೆಂದರೆ ಅಧ್ಯಾತ್ಮವಿದ್ಯೆಯು. ಇದಕ್ಕೇ <strong>ಬ್ರಹ್ಮವಿದ್ಯಾ</strong> ಎಂದೂ ಹೆಸರು. ಇದು ಭಗವಂತನೇ ಎಂದು ಉಪಾಸನೆ ಮಾಡಬೇಕು. ಅಧ್ಯಾತ್ಮವಿದ್ಯೆಯೇ ಸಕಲವೇದಗಳ ಸಾರ, ಸಕಲ ಶಾಸ್ತ್ರಗಳ ಗುರಿ. ಪ್ರತಿಯೊಬ್ಬ ಮಾನವನೂ ಅಧ್ಯಾತ್ಮವಿದ್ಯೆಯಿಂದಲೇ ಉದ್ಧಾರವಾಗಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.20">
<p class="intro-shloka">॥ ಓಂ ಕ್ರತುಯಜ್ಞಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ವೈದಿಕಾನಿ ಚ ಕರ್ಮಾಣಿ ಸ್ವಧಾ ಸ್ವಾಹಾ ಹವಿರ್ಹುತಮ್ ।<br />ಶ್ರೀಕೃಷ್ಣಸ್ತು ಸ್ವಯಂ ಸರ್ವಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯಜ್ಞಯಾಗಾದಿ ವೈದಿಕಕರ್ಮಗಳು, ಸ್ವಧಾ, ಸ್ವಾಹಾ, ಹವಿಸ್ಸು, ಹೋಮಗಳು—ಇವೆಲ್ಲವೂ ಶ್ರೀಕೃಷ್ಣಭಗವಂತನೇ ಆಗಿರುತ್ತವೆ.</p>
<h1 class="level1-title" epub:type="title"><span class="date">ನವೆಂಬರ್ ೨೦</span><br /><span class="num">೩೨೫.</span> ಕ್ರತು, ಮಂತ್ರಗಳೂ ಭಗವಂತನೇ</h1>
<p class="bhashya-verse">ಅಹಂ ಕ್ರತುರಹಂ ಯಜ್ಞಃ ಸ್ವಧಾಹಮಹಮೌಷಧಮ್ ।<br />ಮಂತ್ರೋಽಹಮಹಮೇವಾಜ್ಯಮ್ ಅಹಮಗ್ನಿರಹಂ ಹುತಮ್ ॥</p>
<p class="bhashya-verse-source">ಭಗವದ್ಗೀತಾ ೯-೧೬</p>
<p class="bhashya-verse-meaning">ಅರ್ಜುನನೆ, ಕ್ರತುವೂ ನಾನೇ, ಯಜ್ಞವೂ ನಾನೇ, ಸ್ವಧೆಯೂ ನಾನೇ, ಔಷಧವೂ ನಾನೇ, ಮಂತ್ರವೂ ನಾನೇ, ಆಜ್ಯವೂ ನಾನೇ, ಅಗ್ನಿಯೂ ನಾನೇ, ಹವನಕರ್ಮವೆಂಬುದೂ ನಾನೇ ಆಗಿರುತ್ತೇನೆ.</p>
<p class="description">೧. <strong>ಕ್ರತು</strong> —ಶ್ರುತಿಗಳಲ್ಲಿ ತಿಳಿಸಿರುವ ಶ್ರೌತಕರ್ಮಗಳು; ಅಗ್ನಿಹೋತ್ರಿಗಳು ಸ್ವರ್ಗಪ್ರಾಪ್ತಿಗಾಗಿ ಮಾಡುವ <strong>ಸೋಮಯಾಗಾದಿಗಳು</strong>.</p>
<p class="description">೨. <strong>ಯಜ್ಞ</strong> —ಸ್ಮೃತಿಗಳಲ್ಲಿ ತಿಳಿಸಿರುವ ಸ್ಮಾರ್ತಕರ್ಮಗಳು; ದೇವ ಪಿತೃ ಋಷಿ ಮನುಷ್ಯ ಭೂತಯಜ್ಞಗಳೆಂಬ <strong>ಪಂಚ ಮಹಾಯಜ್ಞಗಳು</strong>.</p>
<p class="description">೩. <strong>ಸ್ವಧಾ</strong> —ಸೋಮ, ಪಿತೃಮಾನ್, ಯಮ, ಅಂಗಿರಸ್— ಮುಂತಾದ <strong>ಪಿತೃದೇವತೆ</strong> ಗಳಿಗೆ ಮಂತ್ರಪೂರ್ವಕವಾಗಿ ಕೊಡುವ ಹವಿಸ್ಸು.</p>
<p class="description">೪. <strong>ಔಷಧಮ್</strong> —ಸರ್ವಪ್ರಾಣಿಗಳೂ ತಿನ್ನುವ ಅನ್ನ; ವನಸ್ಪತಿಗಳು, ಗಿಡ ಬೇರು ನಾರು ಮೂಲಿಕೆಗಳು, ರೋಗನಿವಾರಕವಾದ <strong>ಔಷಧ</strong>.</p>
<p class="description">೫. <strong>ಮಂತ್ರ</strong> —ವೇದಗಳಲ್ಲಿ ಉಕ್ತವಾಗಿರುವ ಭಗವಂತನ ಉಸಿರಿನಂತಿರುವ <strong>ಅಪೌರುಷೇಯ ಮಂತ್ರಗಳು</strong>.</p>
<p class="description">೬. <strong>ಆಜ್ಯಮ್</strong> —ಆಹುತಿಗಾಗಿ ಇರುವ ಸಂಸ್ಕೃತವಾದ ತುಪ್ಪ.</p>
<p class="description">೭. <strong>ಅಗ್ನಿ</strong> —ಗಾರ್ಹಪತ್ಯ, ಆಹವನೀಯ ಮತ್ತು ದಕ್ಷಿಣಾಗ್ನಿಗಳು.</p>
<p class="description">೮. <strong>ಹುತಮ್</strong> —ಹೋಮ ಹವನಗಳೆಂಬ ಕ್ರಿಯೆಗಳು.</p>
<p class="description">ಶಾಸ್ತ್ರೀಯ ಕರ್ಮಗಳ ಈ ಎಂಟೂ ಅಂಗಗಳೂ ಭಗವಂತನೇ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.21">
<p class="intro-shloka">॥ ಓಂ ಕರ್ಮಬಂಧರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ಆತ್ಮಾನಂ ಯೋ ವಿಜಾನೀಯಾತ್ ಜನ್ಮಕರ್ಮವಿವರ್ಜಿತಮ್ ।<br />ಸಂಸಾರಬಂಧನಾನ್ಮುಕ್ತೋ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ತನ್ನನ್ನು ಜನ್ಮಕರ್ಮವರ್ಜಿತನೆಂದು ತಿಳಿದವನು ಸಂಸಾರಬಂಧನದಿಂದ ಮುಕ್ತನಾಗಿಬಿಡುತ್ತಾನೆ.</p>
<h1 class="level1-title" epub:type="title"><span class="date">ನವೆಂಬರ್ ೨೧</span><br /><span class="num">೩೨೬.</span> ಇಂಥವನು ಮುಕ್ತನಾಗುತ್ತಾನೆ</h1>
<p class="bhashya-verse">ನ ಮಾಂ ಕರ್ಮಾಣಿ ಲಿಂಪಂತಿ ನ ಮೇ ಕರ್ಮಫಲೇ ಸ್ಪೃಹಾ ।<br />ಇತಿ ಮಾಂ ಯೋಽಭಿಜಾನಾತಿ ಕರ್ಮಭಿರ್ನ ಸ ಬದ್ಧ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೪-೧೪</p>
<p class="bhashya-verse-meaning">ಅರ್ಜುನನೆ, ನನ್ನನ್ನು ಕರ್ಮಗಳು ಜನ್ಮಸಂಸಾರಸಾಗರದಲ್ಲಿ ಬೀಳಿಸಲಾರವು, ನನಗೆ ಕರ್ಮಗಳಲ್ಲಿ ಅಂಟು ಇರುವುದಿಲ್ಲ; ಹೀಗೆಂದು ಯಾವಾತನು ನನ್ನನ್ನು ಅರ್ಥಮಾಡಿಕೊಳ್ಳುತ್ತಾನೆಯೋ, ಅಂಥವನೂ ಕರ್ಮಗಳಿಂದ ಬದ್ಧನಾಗುವುದಿಲ್ಲ.</p>
<p class="description">ಶ್ರೀಕೃಷ್ಣನು ತಾನೇ ಬಾಯಿಬಿಟ್ಟು ತನ್ನ ನಿಜಸ್ವರೂಪವನ್ನು ಇಲ್ಲಿ ತಿಳಿಸಿರುತ್ತಾನೆ. ಶ್ರೀಕೃಷ್ಣನನ್ನು ಸಂಸಾರಿಯೆಂದೂ ಮನುಷ್ಯನೆಂದೂ ತಿಳಿದರೆ ಅದು ಅವಿದ್ಯೆಯಾಗುತ್ತದೆ, ಏಕೆಂದರೆ ಇದು ಶ್ರೀಕೃಷ್ಣನ ನಿಜವಾದ ಸ್ವರೂಪವಲ್ಲ. ಹಾಗಾದರೆ ಶ್ರೀಕೃಷ್ಣನೆಂದರೆ ಯಾರು? ಅವನ ನಿಜಸ್ವರೂಪವೇನು? ಎಂದು ಕೇಳಿದರೆ ಅದಕ್ಕೆ ಉತ್ತರ ಇಲ್ಲಿದೆ:</p>
<p class="description">ಕರ್ಮಗಳ ಲೇಪವಿಲ್ಲದ ಭಗವಂತನೇ ಶ್ರೀಕೃಷ್ಣನು, ಅಸಂಸಾರಿಯಾದ ಪರಮಾತ್ಮನೇ ಶ್ರೀಕೃಷ್ಣನು. ಕರ್ಮಗಳನ್ನು ಮಾಡುವವನಂತೆ ಅಜ್ಞಾನಿಗಳಿಗೆ ಕಂಡರೂ, ಶ್ರೀಕೃಷ್ಣನಿಗೆ ಆ ಕರ್ಮಗಳಲ್ಲಿ ಸಂಗವಾಗಲೀ ಅಹಂಕಾರವಾಗಲೀ ಕಿಂಚಿತ್ತೂ ಇರುವುದಿಲ್ಲ. ಅಶರೀರಿಯೂ ಅಸಂಗನೂ ಅಸಂಸಾರಿಯೂ ಆದ ಶ್ರೀಕೃಷ್ಣನನ್ನೇ ತನ್ನ ಪರಮಾರ್ಥಸ್ವರೂಪವೆಂದು ತಿಳಿದವನೇ ಬ್ರಹ್ಮಜ್ಞಾನಿಯು. ತನ್ನನ್ನೂ ಅಸಂಸಾರಿಯೆಂದು ತಿಳಿದರೆ ಅಂಥವನಿಗೂ ಜನ್ಮಮರಣಬಂಧನವಿರುವುದಿಲ್ಲ. ಆತ್ಮಜ್ಞಾನದ ಫಲವಿದು. ಜ್ಞಾನಿಯೂ ಭಗವಂತನೂ ಒಂದೇ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.22">
<p class="intro-shloka">॥ ಓಂ ಪರಮಯೋಗಿನೇ ವಾಸುದೇವಾಯ ನಮಃ ॥</p>
<p class="shloka">ಆತ್ಮೌಪಮ್ಯೇನ ಸರ್ವತ್ರ ಸುಖಂ ದುಃಖಂ ಚ ಪಶ್ಯತಿ ।<br />ಸ ಏವ ಪರಮೋ ಯೋಗೀ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ತನ್ನಂತೆಯೇ ಸುಖದುಃಖಗಳನ್ನು ಎಲ್ಲರಲ್ಲಿಯೂ ಸಮವಾಗಿ ಕಾಣುವವನೇ <strong>ಪರಮಯೋಗಿ</strong> ಯೆನಿಸುತ್ತಾನೆ.</p>
<h1 class="level1-title" epub:type="title"><span class="date">ನವೆಂಬರ್ ೨೨</span><br /><span class="num">೩೨೭.</span> ಪರಮಯೋಗಿಯಿವನು</h1>
<p class="bhashya-verse">ಆತ್ಮೌಪಮ್ಯೇನ ಸರ್ವತ್ರ ಸಮಂ ಪಶ್ಯತಿ ಯೋಽಜುರ್ನ ।<br />ಸುಖಂ ವಾ ಯದಿ ವಾ ದುಃಖಂ ಸ ಯೋಗೀ ಪರಮೋ ಮತಃ ॥</p>
<p class="bhashya-verse-source">ಭಗವದ್ಗೀತಾ ೬-೩೨</p>
<p class="description">ಯಾವ ಸಾಧಕನು ಸರ್ವಪ್ರಾಣಿಗಳಲ್ಲಿಯೂ ಸುಖವನ್ನಾಗಲೀ ದುಃಖವನ್ನಾಗಲೀ ತನಗಾಗುವಂತೆಯೇ ಸಮಾನವಾಗಿ ಕಾಣುತ್ತಾನೆಯೋ, ಎಲೈ ಅರ್ಜುನನೆ, ಅಂಥವನೇ <strong>ಶ್ರೇಷ್ಠನಾದ ಯೋಗಿ</strong> ಎನಿಸುತ್ತಾನೆ.</p>
<p class="description">ಭಗವಂತನಲ್ಲಿ ತನ್ನ ಮನಸ್ಸನ್ನು ಇಟ್ಟವನೇ ಯೋಗಿಯು. ಇಂಥ ಯೋಗಿಯು ಭಗವಂತನಿಗೆ ಪ್ರಿಯನಾಗುತ್ತಾನೆ. ಇಂಥ ಯೋಗಿಗಳಲ್ಲಿ ಪರಮಯೋಗಿಯು ಯಾರು? ಎಂದರೆ ಇಲ್ಲಿದೆ ಉತ್ತರ:</p>
<p class="description">ಸುಖ ದುಃಖಗಳು ಎಲ್ಲ ಪ್ರಾಣಿಗಳಿಗೂ ಉಂಟಾಗುತ್ತವೆಯಲ್ಲವೆ? ಪ್ರತಿಯೊಬ್ಬನಿಗೂ ಸುಖವು ಬೇಕು, ದುಃಖವು ಬೇಡ. ಸುಖವೆಂದರೆ ಮನಸ್ಸಿನಲ್ಲಿ ಸಂತೋಷವನ್ನುಂಟುಮಾಡುವ ವೃತ್ತಿ; ಸುಖವು ಪ್ರತಿಯೊಬ್ಬನಿಗೂ ಇಷ್ಟವಾದದ್ದೇ; ದುಃಖವೆಂದರೆ ಯಾರಿಗೂ ಬೇಡವಾದದ್ದು, ಅನಿಷ್ಟವಾದ ಫಲವು. ತನಗೆ ಸನ್ಮಾನವಾದರೆ ಸುಖ, ಅಪಮಾನವಾದರೆ ದುಃಖ; ಇಷ್ಟಪ್ರಾಪ್ತಿಯಾದರೆ ಸುಖ, ಅನಿಷ್ಟಪ್ರಾಪ್ತಿಯಾದರೆ ದುಃಖ. ಹೀಗೆಯೇ ಇತರರಿಗೂ ಸುಖದುಃಖಗಳ ಅನುಭವವಾಗುತ್ತದೆ ಎಂದು ತಿಳಿದು ಅವರಿಗೂ ಸುಖವನ್ನೇ ಉಂಟುಮಾಡುತ್ತಾ, ದುಃಖವನ್ನು ಉಂಟುಮಾಡದಿರುವವನೇ <strong>ಪರಮಯೋಗಿಯು</strong>. ತನ್ನಂತೆ ಪರರನ್ನು ಕಾಣುವವನೇ ಪರಮಯೋಗಿಯು. ಸರ್ವರಲ್ಲಿಯೂ ಸಮನಾದ ಒಬ್ಬನೇ ಆತ್ಮನನ್ನು ಕಾಣುವವನೇ <strong>ಪರಮಯೋಗಿ</strong> ಯೆನಿಸುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.23">
<p class="intro-shloka">॥ ಓಂ ವೃಕ್ಷರಾಜಾಯ ವಾಸುದೇವಾಯ ನಮಃ ॥</p>
<p class="shloka">ಅಶ್ವತ್ಥಃ ಸರ್ವವೃಕ್ಷಾಣಾಂ ಬ್ರಹ್ಮವಿಷ್ಣುಶಿವಾತ್ಮಕಃ ।<br />ದೇವರ್ಷೀಣಾಂ ನಾರದೋಽಯಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಎಲ್ಲ ಮರಗಳ ಪೈಕಿ ತ್ರಿಮೂರ್ತಿಸ್ವರೂಪವಾದ <strong>ಅಶ್ವತ್ಥವೂ</strong> ಮತ್ತು ದೇವರ್ಷಿಗಳಲ್ಲಿ <strong>ನಾರದನೂ</strong> ಭಗವಂತನ ವಿಭೂತಿಗಳಾಗಿರುತ್ತಾರೆ.</p>
<h1 class="level1-title" epub:type="title"><span class="date">ನವೆಂಬರ್ ೨೩</span><br /><span class="num">೩೨೮.</span> ನಾರದಮಹರ್ಷಿ</h1>
<p class="bhashya-verse">ಅಶ್ವತ್ಥಃ ಸರ್ವವೃಕ್ಷಾಣಾಂ ದೇವರ್ಷೀಣಾಂ ಚ ನಾರದಃ ।<br />ಗಂಧರ್ವಾಣಾಂ ಚಿತ್ರರಥಃ ಸಿದ್ಧಾನಾಂ ಕಪಿಲೋ ಮುನಿಃ ॥</p>
<p class="bhashya-verse-source">ಭಗವದ್ಗೀತಾ ೧೦-೨೬</p>
<p class="bhashya-verse-meaning">ಎಲೈ ಅರ್ಜುನನೆ, ಮರಗಳಲ್ಲಿ ನಾನು <strong>ಅಶ್ವತ್ಥ</strong> ವೂ, ದೇವರ್ಷಿಗಳಲ್ಲಿ <strong>ನಾರದ</strong> ನೂ, ಗಂಧರ್ವರಲ್ಲಿ <strong>ಚಿತ್ರರಥ</strong> ನೂ, ಸಿದ್ಧರುಗಳಲ್ಲಿ <strong>ಕಪಿಲ ಮಹರ್ಷಿ</strong> ಯೂ ಆಗಿದ್ದೇನೆ.</p>
<p class="description">೧. <strong>ಅಶ್ವತ್ಥವೃಕ್ಷ</strong> —ಅರಳಿಮರ. ಇದು ವೃಕ್ಷರಾಜನೆನಿಸಿದೆ.</p>
<p class="bhashya-verse">ಮೂಲತೋ ಬ್ರಹ್ಮರೂಪಾಯ ಮಧ್ಯತೋ ವಿಷ್ಣುರೂಪಿಣೇ ।<br />ಅಗ್ರತಃ ಶಿವರೂಪಾಯ ವೃಕ್ಷರಾಜಾಯ ತೇ ನಮಃ ॥</p>
<p class="shloka-meaning">ಅಶ್ವತ್ಥವೃಕ್ಷವು ವೃಕ್ಷರಾಜನಾದ್ದರಿಂದ ಭಗವಂತನ ವಿಭೂತಿಯೆನಿಸಿರುತ್ತದೆ.</p>
<p class="description">೨ <strong>ನಾರದ ಮಹರ್ಷಿ</strong> ಯು ದೇವರ್ಷಿಗಳಲ್ಲಿ ಶ್ರೇಷ್ಠನು. ನರ, ನಾರಾಯಣ, ವಾಲಖಿಲ್ಯ, ಕರ್ದಮ, ಪರ್ವತ ಮುಂತಾದ ದೇವರ್ಷಿಗಳಲ್ಲಿ ಜ್ಞಾನಿಪುಂಗವರಾದ <strong>ನಾರದರು</strong> ಶ್ರೇಷ್ಠರು.</p>
<p class="description">೩ <strong>ಚಿತ್ರರಥ</strong> ನು ದೇವಲೋಕದ ಗಂಧರ್ವರಾದ ಹಾಹಾ, ಹೂಹೂ, ವಿಶ್ವಾವಸು, ತುಂಬುರು, ಮುಂತಾದವರಲ್ಲಿ ಶ್ರೇಷ್ಠನಾದ ರಾಜನು.</p>
<p class="description">೪ <strong>ಕಪಿಲ ಮಹರ್ಷಿ</strong> ಯು ಸಿದ್ಧರಲ್ಲಿ ಶ್ರೇಷ್ಠನಾಗಿರುತ್ತಾನೆ. ಸಿದ್ಧಪುರುಷರೂ, ಷಡ್ಗುಣೈಶ್ವರ್ಯ ಸಂಪನ್ನರೂ, ಭಗವಂತನ ಅಂಶಸಂಪನ್ನರೂ ಆದ <strong>ಕಪಿಲ</strong> ಮಹರ್ಷಿಗಳೂ ಭಗವಂತನ ವಿಭೂ ತಿಯೇ ಆಗಿರುತ್ತಾರೆ. ಇವರುಗಳು <strong>ಭಗವಂತನ ವಿಭೂತಿಗಳೇ.</strong></p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.24">
<p class="intro-shloka">॥ ಓಂ ತಾಮಸದೋಷರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ದೀರ್ಘಸೂತ್ರೀ ವಿಷಾದೀ ಚ ಶಠಃ ಶ್ರದ್ಧಾವಿವರ್ಜಿತಃ ।<br />ಕರ್ತಾಽಸೌ ತಾಮಸಃ ಪ್ರೋಕ್ತಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ದೀರ್ಘಸೂತ್ರಿಯೂ ವಿಷಾದಿಯೂ ಶಠನೂ ಶ್ರದ್ಧಾರಹಿತನೂ ಆದ ಕರ್ತೃವು <strong>ತಾಮಸಕರ್ತೃ</strong> ವೆನಿಸುತ್ತಾನೆ.</p>
<h1 class="level1-title" epub:type="title"><span class="date">ನವೆಂಬರ್ ೨೪</span><br /><span class="num">೩೨೯.</span> ತಾಮಸಕರ್ತೃವಿನ ಎಂಟು ಲಕ್ಷಣಗಳು</h1>
<p class="bhashya-verse">ಅಯುಕ್ತಃ ಪ್ರಾಕೃತಃ ಸ್ತಬ್ಧಃ ಶಠೋ ನೈಷ್ಕೃತಿಕೋಽಲಸಃ ।<br />ವಿಷಾದೀ ದೀರ್ಘಸೂತ್ರೀ ಚ ಕರ್ತಾ ತಾಮಸ ಉಚ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೧೮-೨೮</p>
<p class="bhashya-verse-meaning">ಅಯುಕ್ತನೂ ಪ್ರಾಕೃತನೂ ಸ್ತಬ್ಧನೂ ಶಠನೂ ನೈಷ್ಕೃತಿಕನೂ ಅಲಸನೂ ವಿಷಾದಿಯೂ ದೀರ್ಘಸೂತ್ರಿಯೂ <strong>ತಾಮಸ ಕರ್ತೃ</strong> ವೆನಿಸುತ್ತಾನೆ.</p>
<p class="description">ಈ ಶ್ಲೋಕದಲ್ಲಿ <strong>ತಾಮಸ ಕರ್ತೃ</strong> ವಿನ ಎಂಟು ಲಕ್ಷಣಗಳನ್ನು ಹೇಳಿದೆ:</p>
<p class="description">೧. <strong>ಅಯುಕ್ತನು</strong> —ಶ್ರದ್ಧಾ, ಏಕಾಗ್ರತೆಯಿಲ್ಲದವನು.</p>
<p class="description">೨. <strong>ಪ್ರಾಕೃತನು</strong> —ಗುರು ಶಾಸ್ತ್ರಗಳಿಂದ ಯಾವ ವಿಶೇಷವಾದ ಸಂಸ್ಕಾರಗಳನ್ನೂ ಪಡೆಯದೇ ಪಶುವಿನಂತೆ ವರ್ತಿಸುವವನು.</p>
<p class="description">೩. <strong>ಸ್ತಬ್ಧನು</strong> —ವಿನಯ ಸೌಶೀಲ್ಯಾದಿ ಸದ್ಗುಣರಹಿತನಾದವನು. ದೇವದ್ವಿಜ ಗುರುಹಿರಿಯರಿಗೆ ನಮಸ್ಕಾರಾದಿಗಳನ್ನು ಮಾಡದವನು.</p>
<p class="description">೪. <strong>ಶಠನು</strong> —ಮೋಸ, ವಂಚನೆ, ದ್ರೋಹದ ಸ್ವಭಾವದವನು.</p>
<p class="description">೫. <strong>ನೈಷ್ಕೃತಿಕನು</strong> —ಮತ್ತೊಬ್ಬರ ಜೀವನವನ್ನು ನಾಶಮಾಡಿ ಅವರಿಗೆ ತೊಂದರೆಯನ್ನುಂಟುಮಾಡುವವನು.</p>
<p class="description">೬. <strong>ಅಲಸನು</strong> —ಯಾವಾಗಲೂ ಸೋಮಾರಿಯಾಗಿಯೇ ಇರುವವನು.</p>
<p class="description">೭. <strong>ವಿಷಾದೀ</strong> —ಯಾವಾಗಲೂ ಕುಗ್ಗಿರುವ ಮನಸ್ಸುಳ್ಳವನು.</p>
<p class="description">೮. <strong>ದೀರ್ಘಸೂತ್ರೀ</strong> —ಕೆಲಸವನ್ನು ನಿಧಾನವಾಗಿ ಮಾಡುವವನು.</p>
<p class="description">ಈ ಎಂಟು ದೋಷಗಳನ್ನೂ ಅಧ್ಯಾತ್ಮಸಾಧಕನು ಕೈಬಿಡಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.25">
<p class="intro-shloka">॥ ಓಂ ಪ್ರಕೃತೇಃ ಪರಾಯ ವಾಸುದೇವಾಯ ನಮಃ ॥</p>
<p class="shloka">ಅವ್ಯಕ್ತಂ ಚ ಮಹತ್ತತ್ತ್ವಂ ಮನಶ್ಚ ಭೂತಪಂಚಕಮ್ ।<br />ಅಪರಾ ಪ್ರಕೃತಿಃ ಪ್ರೋಕ್ತಾ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಅವ್ಯಕ್ತ, ಮಹತ್, ಅಹಂಕಾರ ಮತ್ತು ಪೃಥಿವ್ಯಾದಿ ಪಂಚಭೂತಗಳಿಗೆ <strong>ಅಪರಾಪ್ರಕೃತಿ</strong> ಎಂದು ಹೆಸರು.</p>
<h1 class="level1-title" epub:type="title"><span class="date">ನವೆಂಬರ್ ೨೫</span><br /><span class="num">೩೩೦.</span> ಪ್ರಕೃತಿಯ ಎಂಟು ರೂಪಗಳು</h1>
<p class="bhashya-verse">ಭೂಮಿರಾಪೋಽನಲೋ ವಾಯುಃ ಖಂ ಮನೋ ಬುದ್ಧಿರೇವ ಚ ।<br />ಅಹಂಕಾರ ಇತೀಯಂ ಮೇ ಭಿನ್ನಾ ಪ್ರಕೃತಿರಷ್ಟಧಾ ॥</p>
<p class="bhashya-verse-source">ಭಗವದ್ಗೀತಾ ೭-೪</p>
<p class="bhashya-verse-meaning">ಭೂಮಿ, ಅಪ್ಪು, ಅಗ್ನಿ, ವಾಯು, ಆಕಾಶ, ಮನಸ್ಸು, ಬುದ್ಧಿ ಮತ್ತು ಅಹಂಕಾರ—ಈ ಎಂಟು ರೂಪಗಳಾಗಿ, ಎಲೈ ಅರ್ಜುನನೆ, ನನ್ನ ಪ್ರಕೃತಿಯು ಹರಡಿಕೊಂಡಿರುತ್ತದೆ.</p>
<p class="description">ಇಲ್ಲಿ <strong>ಅಪರಾಪ್ರಕೃತಿಯ</strong> ಎಂಟು ರೂಪಗಳನ್ನು ತಿಳಿಸಲಾಗಿರುತ್ತದೆ.</p>
<p class="description">ಅಪರಾ ಎಂದರೆ <strong>ನ ಪರಾ</strong>, ಪರವಲ್ಲದ್ದು, ಹೀನವಾದದ್ದು. ಇದೇ ಜಡವಾದ ಪ್ರಕೃತಿಯು. ಇದೇ ಕಾಪಿಲ ಸಾಂಖ್ಯ ದರ್ಶನದ <strong>ಪ್ರಧಾನ ತತ್ತ್ವವು</strong>. ಇದು ಎಂಟು ವಿಧವಾಗಿ ಹರಡಿಕೊಂಡಿರುತ್ತದೆ.</p>
<p class="description">೧. <strong>ಪೃಥಿವೀ</strong> —ಗಂಧಗುಣವನ್ನುಳ್ಳ ಸ್ಥೂಲತಮವಾದ ಭೂತ.</p>
<p class="description">೨. <strong>ಅಪ್ಪು</strong> —ರಸಗುಣವನ್ನುಳ್ಳ ಸ್ಥೂಲತರವಾದ ಭೂತ.</p>
<p class="description">೩. <strong>ತೇಜಸ್ಸು</strong> —ತೇಜೋಗುಣವನ್ನುಳ್ಳ ಸ್ಥೂಲವಾದ ಭೂತ.</p>
<p class="description">೪. <strong>ವಾಯು</strong> —ಸ್ಪರ್ಶಗುಣವನ್ನುಳ್ಳ ಸೂಕ್ಷ್ಮವಾದ ಭೂತ.</p>
<p class="description">೫. <strong>ಆಕಾಶ</strong> —ಶಬ್ದಗುಣವನ್ನುಳ್ಳ ಸೂಕ್ಷ್ಮತರವಾದ ಭೂತ.</p>
<p class="description">೬. <strong>ಮನಸ್ಸು</strong> —ಸ್ಥೂಲ ಮನಸ್ಸಿಗೆ ಕಾರಣವಾದ <strong>ಅಹಂಕಾರ ತತ್ತ್ವ</strong>.</p>
<p class="description">೭. <strong>ಬುದ್ಧಿ</strong> —ಅಹಂಕಾರಕಾರಣವಾದ ಸೂಕ್ಷ್ಮತಮವಾದ <strong>ಮಹತ್ತತ್ತ್ವ</strong>.</p>
<p class="description">೮. <strong>ಅಹಂಕಾರ</strong> —ಮಹತ್ತಿಗೂ ಕಾರಣವಾದ <strong>ಅವ್ಯಾಕೃತ ತತ್ತ್ವ.</strong></p>
<p class="description">ಈ ಎಂಟಕ್ಕೂ <strong>ಅಪರಾಪ್ರಕೃತಿ</strong> ಎಂದು ಹೆಸರು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.26">
<p class="intro-shloka">॥ ಓಂ ಧೀರಪುಂಗವಾಯ ವಾಸುದೇವಾಯ ನಮಃ ॥</p>
<p class="shloka">ದೇಹೋಽಯಂ ಜಾಯತೇ ನಿತ್ಯಂ ಮ್ರಿಯತೇ ಚ ಸ್ವಭಾವತಃ ।<br />ಆತ್ಮಾ ತು ನಿರ್ವಿಕಾರೋಽಯಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಈ ದೇಹವು ಹುಟ್ಟುತ್ತಲೂ ಸಾಯುತ್ತಲೂ ಇರುತ್ತದೆ. ಆದರೆ ಆತ್ಮನು ಮಾತ್ರ ಸ್ವಭಾವದಿಂದಲೇ ನಿರ್ವಿಕಾರಿಯು.</p>
<h1 class="level1-title" epub:type="title"><span class="date">ನವೆಂಬರ್ ೨೬</span><br /><span class="num">೩೩೧.</span> ಧೀರನಿಗೆ ದುಃಖವಿಲ್ಲ</h1>
<p class="bhashya-verse">ದೇಹಿನೋಽಸ್ಮಿನ್ ಯಥಾ ದೇಹೇ ಕೌಮಾರಂ ಯೌವನಂ ಜರಾ ।<br />ತಥಾ ದೇಹಾಂತರಪ್ರಾಪ್ತಿಃ ಧೀರಸ್ತತ್ರ ನ ಮುಹ್ಯತಿ ॥</p>
<p class="bhashya-verse-source">ಭಗವದ್ಗೀತಾ ೨-೧೩</p>
<p class="bhashya-verse-meaning">ಈ ದೇಹದಲ್ಲಿ ಹೇಗೆ ಕೌಮಾರ, ಯೌವನ ಮತ್ತು ಮುಪ್ಪುಗಳೆಂಬ ವಿಕಾರಗಳು ಉಂಟಾಗುತ್ತವೆಯೋ, ಹಾಗೆಯೇ ಈ ದೇಹಿಗೆ ಜನ್ಮಾಂತರವೂ ಉಂಟಾಗುತ್ತದೆ. ಇದನ್ನು ತಿಳಿದ ಧೀರನು ಈ ದೇಹದ ವಿಷಯದಲ್ಲಿ ಮೋಹಗೊಳ್ಳುವುದಿಲ್ಲ.</p>
<p class="description">ಈ ಶ್ಲೋಕದಲ್ಲಿ ದೇಹಿಗೂ ದೇಹಕ್ಕೂ ವೈಲಕ್ಷಣ್ಯವನ್ನು ಸುಂದರವಾಗಿ ತಿಳಿಸಲಾಗಿದೆ. ತಾನು ದೇಹಿಯೇ ಹೊರತು ದೇಹವಲ್ಲ ಎಂದು ತಿಳಿದವನೇ <strong>ಧೀರ</strong> ನು. ದೇಹವನ್ನೇ ತಾನೆಂದು ತಿಳಿದವನು <strong>ದೀನ</strong> ನು.</p>
<p class="description">ದೇಹವು ನಿತ್ಯವಿಕಾರಿ, ಕ್ಷಣ ಕ್ಷಣಕ್ಕೂ ಈ ದೇಹವು ಬದಲಾವಣೆಯಾಗುತ್ತಲೇ ಇರುತ್ತದೆ. ಹರಿಯುತ್ತಿರುವುದೇ ನದಿಗೆ ಸ್ವಭಾವವಾಗಿರುವಂತೆ, ಸುಡುವುದೇ ಬೆಂಕಿಗೆ ಸ್ವಭಾವವಾಗಿರುವಂತೆ, ಬದಲಾವಣೆಯಾಗುತ್ತಿರುವುದೇ ದೇಹಕ್ಕೆ ಸ್ವಭಾವವಾಗಿರುತ್ತದೆ. ಬಾಲ್ಯ, ಕೌಮಾರ, ಯೌವನ ಮತ್ತು ವಾರ್ಧಕ್ಯಗಳೆಂಬ ವಿಕಾರಗಳು ಶರೀರಕ್ಕೆ ಬೇಡಬೇಡವೆಂದರೂ ಆಗುತ್ತಲೇ ಇರುತ್ತವೆ. ಆದರೆ ಆತ್ಮನಿಗೆ ಮಾತ್ರ ಈ ವಿಕಾರಗಳೆಂಬುದು ಇಲ್ಲವೇ ಇಲ್ಲ. ಹೀಗಿರುವುದರಿಂದ ಈ ಶರೀರವು ಮೃತವಾದರೆ ಮತ್ತೊಂದು ಶರೀರವು ಬರುತ್ತದೆ. ಆದರೆ ಆತ್ಮನು ಮಾತ್ರ ನಿತ್ಯನಿರ್ವಿಕಾರಿಸ್ವರೂಪನೇ ಆಗಿರುತ್ತಾನೆ. ಹೀಗೆಂದರಿತ ಧೀರನಿಗೆ ಶೋಕವಾಗಲಿ ಮೋಹವಾಗಲಿ ಉಂಟಾಗುವುದಿಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.27">
<p class="intro-shloka">॥ ಓಂ ಸತ್ಯಪ್ರತಿಜ್ಞಾಯ ವಾಸುದೇವಾಯ ನಮಃ ॥</p>
<p class="shloka">“ಸದ್ಭಕ್ತಾನ್ ಉದ್ಧರಾಮ್ಯೇವ ಮೃತ್ಯುಸಂಸಾರಸಾಗರಾತ್” ।<br />ಇತ್ಯೇವಂ ಪ್ರತಿಜಾನಂತಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">“ಸದ್ಭಕ್ತರನ್ನು ನಾನು ಮೃತ್ಯುಸಂಸಾರಸಾಗರದಿಂದ ಮೇಲಕ್ಕೆ ಎತ್ತುತ್ತೇನೆ” ಎಂದು ಪ್ರತಿಜ್ಞೆಯನ್ನು ಮಾಡಿದ ಭಗವಂತನನ್ನು ಭಜಿಸುತ್ತೇನೆ.</p>
<h1 class="level1-title" epub:type="title"><span class="date">ನವೆಂಬರ್ ೨೭</span><br /><span class="num">೩೩೨.</span> ಗೀತಾಚಾರ್ಯನ ಪ್ರತಿಜ್ಞೆ !</h1>
<p class="bhashya-verse">ತೇಷಾಮಹಂ ಸಮುದ್ಧರ್ತಾ ಮೃತ್ಯುಸಂಸಾರಸಾಗರಾತ್ ।<br />ಭವಾಮಿ ನ ಚಿರಾತ್ ಪಾರ್ಥ ಮಯ್ಯಾವೇಶಿತಚೇತಸಾಮ್ ॥</p>
<p class="bhashya-verse-source">ಭಗವದ್ಗೀತಾ ೧೨-೭</p>
<p class="bhashya-verse-meaning">ನನ್ನಲ್ಲಿಯೇ ಮನಸ್ಸನ್ನಿಟ್ಟಿರುವ, ನನ್ನ ಭಕ್ತರನ್ನು ನಾನು, ಎಲೈ ಪಾರ್ಥನೆ, ಈ ಮೃತ್ಯುಸಂಸಾರಸಾಗರದಿಂದ ಮೇಲಕ್ಕೆ ಎತ್ತಿಬಿಡುತ್ತೇನೆ.</p>
<p class="description">ಭಗವದ್ಭಕ್ತರಾದ ನಿಜಮುಮುಕ್ಷುಸಾಧಕರಿಗೆ ಇದೋ ಇಲ್ಲಿದೆ, ಭಗವಂತನ ಸತ್ಯವಾದ ಆಶ್ವಾಸನೆ, “ನನ್ನನ್ನೇ ಪೂರ್ಣವಾಗಿ ನಂಬಿದವರನ್ನು ನಾನು ಈ ಸಂಸಾರಸಾಗರದಿಂದ ಸಂಪೂರ್ಣವಾಗಿ ದಾಟಿಸಿಬಿಡುತ್ತೇನೆ” ಎಂದು.</p>
<p class="description">ಅಧ್ಯಾತ್ಮಸಾಧಕರಾದ ಮುಮುಕ್ಷುಗಳು ಭಗವಂತನಲ್ಲಿ ಸಂಪೂರ್ಣವಾಗಿ ಶರಣಾಗತರಾಗಬೇಕು. ಭಗವಂತನಲ್ಲಿಯೇ ಸರ್ವವನ್ನೂ ಸಮರ್ಪಿಸಿಬಿಡಬೇಕು. ನಿಷ್ಕಾಮರಾಗಿ ಭಗವಂತನನ್ನು ಆರಾಧಿಸುತ್ತಿರಬೇಕು. ಅಂಥ ಭಕ್ತರನ್ನು ಭಗವಂತನೇ ಈ ಸಂಸಾರಸಾಗರದಿಂದ ದಾಟಿಸಿಬಿಡುತ್ತಾನೆ. ಇದು ಮೃತ್ಯುಸಾಗರ, ದುಃಖಸಾಗರ, ರೋಗಸಾಗರ; ಇದನ್ನು ದಾಟುವುದೆಂಬುದು ಸುಲಭದ ಮಾತಲ್ಲ. ಎಂಥೆಂಥ ದೊಡ್ಡ ದೊಡ್ಡ ಸಾಧಕರೂ ಈ ಸಂಸಾರಸಾಗರದಲ್ಲಿ ಬಿದ್ದಿರುತ್ತಾರೆ. ಆದರೆ ಭಗವಂತನನ್ನು ಆಶ್ರಯಿಸಿದವರು ಅತ್ಯಂತ ಸುಲಭವಾಗಿ ಭಗವಂತನ ಕೃಪೆಯಿಂದ ಈ ಮೃತ್ಯುರೂಪವಾದ ಸಂಸಾರಸಾಗರವನ್ನು ದಾಟಿಬಿಡಬಲ್ಲರು. ಅಂಬಿಗನಾದ ಭಗವಂತನ ಕೃಪೆಯಿದ್ದರೆ ಭಕ್ತರಾದ ಸಾಧಕರು ಈ ಸಂಸಾರಸಾಗರವನ್ನು ಸುಲಭವಾಗಿ ದಾಟಬಹುದಲ್ಲವೆ?</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.28">
<p class="intro-shloka">॥ ಓಂ ಜ್ಞಾನಭಾಸ್ಕರಾಯ ವಾಸುದೇವಾಯ ನಮಃ ॥</p>
<p class="shloka">ಸೂರ್ಯವತ್ ಪ್ರತ್ಯಗಾತ್ಮಾಯಂ ನಿರ್ವಿಕಾರೋ ನಿರಂಜನಃ ।<br />ಪ್ರಕಾಶಯತಿ ತತ್ ಕ್ಷೇತ್ರಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಈ ಪ್ರತ್ಯಗಾತ್ಮನು ಸೂರ್ಯನಂತೆ ನಿರ್ವಿಕಾರನೂ ನಿರಂಜನನೂ ಆಗಿ ಕ್ಷೇತ್ರವೆಲ್ಲವನ್ನೂ ಬೆಳಗುತ್ತಾನೆ.</p>
<h1 class="level1-title" epub:type="title"><span class="date">ನವೆಂಬರ್ ೨೮</span><br /><span class="num">೩೩೩.</span> ಸೂರ್ಯನಂತೆ ಆತ್ಮನು</h1>
<p class="bhashya-verse">ಯಥಾ ಪ್ರಕಾಶಯತ್ಯೇಕಃ ಕೃತ್ಸ್ನಂ ಲೋಕಮಿಮಂ ರವಿಃ ।<br />ಕ್ಷೇತ್ರಂ ಕ್ಷೇತ್ರೀ ತಥಾ ಕೃತ್ಸ್ನಂ ಪ್ರಕಾಶಯತಿ ಭಾರತ ॥</p>
<p class="bhashya-verse-source">ಭಗವದ್ಗೀತಾ ೧೩-೩೩</p>
<p class="bhashya-verse-meaning">ಒಬ್ಬನೇ ಸೂರ್ಯನು ಈ ಇಡೀ ಪ್ರಪಂಚವನ್ನು ಹೇಗೆ ಬೆಳಗುತ್ತಾನೆಯೋ, ಅದೇ ರೀತಿಯಲ್ಲಿ, ಎಲೈ ಭಾರತನೆ, ಒಬ್ಬನೇ ಪರಮಾತ್ಮನು ಈ ಸಮಸ್ತ ಕ್ಷೇತ್ರವನ್ನೂ ಸಂಪೂರ್ಣವಾಗಿ ಬೆಳಗುತ್ತಿರುತ್ತಾನೆ.</p>
<p class="description">ಆತ್ಮನಿಗೆ ಸೂರ್ಯನ ದೃಷ್ಟಾಂತವನ್ನು ವೇದಾಂತಗಳಲ್ಲಿ ಅಲ್ಲಲ್ಲಿ ಕೊಡುತ್ತಾರೆ. ಈ ದೃಷ್ಟಾಂತದಲ್ಲಿ ಐದು ವಿವಕ್ಷಿತವಾದ ಅಂಶಗಳಿರುತ್ತವೆ.</p>
<p class="description">೧. <strong>ಏಕ ಏವ</strong> —ಸೂರ್ಯನೊಬ್ಬನೇ ಇಡೀ ಪ್ರಪಂಚವನ್ನೆಲ್ಲ ಬೆಳಗುವಂತೆ ಆತ್ಮನೊಬ್ಬನೇ ಎಲ್ಲ ದೇಹಗಳನ್ನೂ ಬೆಳಗುತ್ತಾನೆ.</p>
<p class="description">೨. <strong>ನಿರ್ಲಿಪ್ತಃ ಸನ್</strong> —ಸೂರ್ಯನು ರಾಗದ್ವೇಷರಹಿತನಾಗಿ ನಿರ್ಲಿಪ್ತನಾಗಿ ಎಲ್ಲವನ್ನೂ ಬೆಳಗುವಂತೆಯೇ ಆತ್ಮನೂ ನಿರ್ಲಿಪ್ತನಾಗಿ ಬೆಳಗುತ್ತಾನೆ.</p>
<p class="description">೩. <strong>ಸ್ವಭಾವತಃ</strong> —ಸೂರ್ಯನು ಸ್ವಾಭಾವಿಕವಾಗಿಯೇ ಕ್ರಿಯಾರಹಿತನಾಗಿ ಬೆಳಗುವಂತೆ ಆತ್ಮನೂ ಕ್ರಿಯೆಯಿಲ್ಲದೆ ಸಹಜವಾಗಿ ಬೆಳಗುತ್ತಾನೆ.</p>
<p class="description">೪. <strong>ಜನ್ಮಮರಣರಾಹಿತ್ಯ</strong> —ಸೂರ್ಯನಿಗೆ ಹೇಗೆ ಉದಯವಾಗಲೀ ಅಸ್ತಮಾನವಾಗಲೀ ಇಲ್ಲವೋ ಅಂತೆಯೇ ಆತ್ಮನಿಗೂ ಜನ್ಮಮರಣಗಳಿಲ್ಲ.</p>
<p class="description">೫. <strong>ಸಾಕ್ಷಿಯಾಗಿ</strong> —ಸೂರ್ಯನು ಸರ್ವಪ್ರಾಣಿಗಳಿಗೂ ಸಾಕ್ಷಿಯಾಗಿರುವಂತೆಯೇ ಆತ್ಮನೂ ಕೇವಲ ಸಾಕ್ಷಿಸ್ವರೂಪನಾಗಿ ಬೆಳಗುತ್ತಾನೆ.</p>
<p class="description">ಸೂರ್ಯನಿಗೂ ಆತ್ಮನಾಗಿರುವ ಪ್ರತ್ಯಗಾತ್ಮನನ್ನೇ ತಮ್ಮ ಸ್ವರೂಪವೆಂದು ತಿಳಿದವರೇ ಆತ್ಮಜ್ಞಾನಿಗಳೆನಿಸುತ್ತಾರೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.29">
<p class="intro-shloka">॥ ಓಂ ಪರಮಪುರುಷಾಯ ವಾಸುದೇವಾಯ ನಮಃ ॥</p>
<p class="shloka">ಅನಾತ್ಮವಿಷಯಾನ್ ತ್ಯಕ್ತ್ವಾ ಭಗವದ್ಧ್ಯಾನತತ್ಪರಃ ।<br />ಪರಮಂ ಪುರುಷಂ ಯಾತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಅನಾತ್ಮವಿಷಯಗಳನ್ನು ಕೈಬಿಟ್ಟು ಭಗವಂತನನ್ನೇ ಧ್ಯಾನಮಾಡುವ ಉಪಾಸಕನು ಪರಮಾತ್ಮನನ್ನೇ ಹೊಂದಿಬಿಡುತ್ತಾನೆ.</p>
<h1 class="level1-title" epub:type="title"><span class="date">ನವೆಂಬರ್ ೨೯</span><br /><span class="num">೩೩೪.</span> ಅಭ್ಯಾಸಯೋಗದ ಫಲ</h1>
<p class="bhashya-verse">ಅಭ್ಯಾಸಯೋಗಯುಕ್ತೇನ ಚೇತಸಾ ನಾನ್ಯಗಾಮಿನಾ ।<br />ಪರಮಂ ಪುರುಷಂ ದಿವ್ಯಂ ಯಾತಿ ಪಾರ್ಥಾನುಚಿಂತಯನ್ ॥</p>
<p class="bhashya-verse-source">ಭಗವದ್ಗೀತಾ ೮-೮</p>
<p class="bhashya-verse-meaning">ಅಭ್ಯಾಸಯೋಗದಿಂದ ಕೂಡಿದ, ಅನನ್ಯಗಾಮಿಯಾದ ಮನಸ್ಸಿನಿಂದ ದಿವ್ಯನಾದ ಪರಮಪುರುಷನನ್ನು ಧ್ಯಾನಿಸುತ್ತಿದ್ದರೆ, ಅಂಥವನೂ ಕೂಡ, ಹೇ ಪಾರ್ಥ, ಪರಮಪುರುಷನನ್ನೇ ಸೇರುತ್ತಾನೆ.</p>
<p class="description">ಅಭ್ಯಾಸಯೋಗವೆಂದರೆ ಭಗವಂತನಲ್ಲಿಯೇ ಮನಸ್ಸನ್ನು ಮತ್ತೆ ಮತ್ತೆ ನಿಲ್ಲಿಸಲು ಮಾಡುವ ವಿಶೇಷವಾದ ಪ್ರಯತ್ನವು. ಆದಷ್ಟೂ ಅನಾತ್ಮವಿಷಯಗಳಿಂದ ದೂರವಿದ್ದು, ಯಾವಾಗಲೂ ಭಗವಂತನನ್ನೇ ಮನಸ್ಸಿನಿಂದ ಚಿಂತಿಸುವುದೇ <strong>ಅಭ್ಯಾಸಯೋಗ</strong> ವೆನಿಸುತ್ತದೆ. ಸಾಧಕರು ಪ್ರಯತ್ನದಿಂದ ಇದನ್ನು ಮಾಡಬೇಕು. ಆಗ ಮನಸ್ಸು ಸಹಜವಾಗಿಯೇ ಬೇರೆಯ ವಸ್ತುಗಳ ಕಡೆಗೆ ಹೋಗುವುದಿಲ್ಲ. ಇದೇ ಅನನ್ಯಗಾಮಿಯಾದ ಮನಸ್ಸು.</p>
<p class="description">ಇಂಥ ಮನಸ್ಸಿನಿಂದ ಪರಮಪುರುಷನನ್ನು ಸದಾ ಧ್ಯಾನಮಾಡು ವುದು ಸಾಧಕರಿಗೆ ಶ್ರೇಯಸ್ಕರವಾದದ್ದು. ಶಾಸ್ತ್ರಗಳಲ್ಲಿ ತಿಳಿಸಿರುವಂತೆ, ಸದ್ಗುರುಗಳಿಂದ ತಿಳಿದುಕೊಂಡು ಸೂರ್ಯಮಂಡಲದಲ್ಲಿರುವ ಪರಮಾತ್ಮನನ್ನು ಧ್ಯಾನಿಸುತ್ತಿರುವವನಿಗೆ ಆ ಪರಮಾತ್ಮನ ಪ್ರಾಪ್ತಿಯೇ ಉಂಟಾಗುತ್ತದೆ. ಉಪಾಸನೆಗೆ ತಕ್ಕಂಥ ಫಲವಾಗುತ್ತದೆ. ಮರಣಾನಂತರ ಆ ದಿವ್ಯ ಪುರುಷನನ್ನೇ ಅಂಥ ಉಪಾಸಕನು ಹೊಂದಿಬಿಡುತ್ತಾನೆ. ಭಗವಂತನ ಧ್ಯಾನದಿಂದ ಸಾಧಕನಿಗೆ ಭಗವಂತನ ಪ್ರಾಪ್ತಿಯೇ ಆಗಿಬಿಡುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-011.30">
<p class="intro-shloka">॥ ಓಂ ದೇವತಾರಾಧನಫಲವಿದೇ ವಾಸುದೇವಾಯ ನಮಃ ॥</p>
<p class="shloka">ವೃಷ್ಟಿವ್ರೀಹ್ಯಾದಿಕಂ ಸರ್ವಂ ಲಭಂತೇ ಮಾನವಾಃ ಸದಾ ।<br />ದೇವತಾರಾಧನಾತ್ ನೂನಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ದೇವತಾರಾಧನೆಯಿಂದ ಮಾನವರು ಮಳೆ ಅನ್ನ ವಸ್ತ್ರಾದಿಗಳನ್ನು ಖಂಡಿತವಾಗಿಯೂ ಹೊಂದುತ್ತಾರೆ.</p>
<h1 class="level1-title" epub:type="title"><span class="date">ನವೆಂಬರ್ ೩೦</span><br /><span class="num">೩೩೫.</span> ದೇವತಾಪೂಜೆಯ ಫಲವಿದು</h1>
<p class="bhashya-verse">ದೇವಾನ್ ಭಾವಯತಾನೇನ ತೇ ದೇವಾ ಭಾವಯಂತು ವಃ ।<br />ಪರಸ್ಪರಂ ಭಾವಯಂತಃ ಶ್ರೇಯಃ ಪರಮವಾಪ್ಸ್ಯಥ ॥</p>
<p class="bhashya-verse-source">ಭಗವದ್ಗೀತಾ ೩-೧೧</p>
<p class="bhashya-verse-meaning">ಎಲೈ ಮಾನವರೆ, ನೀವುಗಳು ಹೀಗೆ ಈ ಯಜ್ಞಯಾಗಾದ್ಯನುಷ್ಠಾನಗಳಿಂದ ದೇವತೆಗಳನ್ನು ಸಂತೋಷಗೊಳಿಸಿದರೆ, ಆ ದೇವತೆಗಳೂ ನಿಮಗೆ ಮಳೆ ಅನ್ನಾದಿಗಳನ್ನು ಕೊಟ್ಟು ನಿಮ್ಮನ್ನೂ ಸಂತೋಷಗೊಳಿಸುತ್ತಾರೆ. ಹೀಗೆ ನೀವುಗಳೂ ಮತ್ತು ಆ ದೇವತೆಗಳೂ ಒಬ್ಬರನ್ನೊಬ್ಬರು ತೃಪ್ತಿಪಡಿಸುತ್ತಾ ಇದ್ದರೆ, ಎಲೈ ಮಾನವರೆ, ನೀವುಗಳು ಪರಮವಾದ ಶ್ರೇಯಸ್ಸನ್ನೇ ಹೊಂದುವಿರಿ.</p>
<p class="description">ಮಾನವರಾದ ನಮಗೆ ಗೀತಾಚಾರ್ಯನ ಹಿತೋಪದೇಶವಿದು. ಮಾನವರಿಗೆ ಬದುಕಿರುವವರೆಗೂ ಮುಖ್ಯವಾಗಿ ಬೇಕಾದದ್ದು ಅನ್ನ ನೀರು ಬಟ್ಟೆ ವಸತಿಗಳು. ಅನ್ನ ನೀರಿಲ್ಲದೆ ಯಾರೊಬ್ಬರೂ ಬದುಕಿರಲಾರರು. ಮಳೆಯಾದರೇ ಅಲ್ಲವೆ, ನೀರು ಅಕ್ಕಿ, ಕಡ್ಡಿಕಾಳುಗಳು ದೊರಕುತ್ತವೆ?</p>
<p class="description">ಮಾನವನು ಎಷ್ಟೇ ಪ್ರಚಂಡನಾದರೂ ಒಂದು ಹನಿ ನೀರನ್ನೂ ಸೃಷ್ಟಿಮಾಡಿಕೊಳ್ಳಲಾರನು. ದೇವತಾನುಗ್ರಹದಿಂದ ಮಾತ್ರವೇ ಮಾನವರಾದ ನಮಗೆ ಮಳೆಬೆಳೆಗಳು ಆಗಬೇಕಲ್ಲವೆ? ಇದಕ್ಕಾಗಿ ಮಾನವರು ದೇವತೆಗಳನ್ನು ಶ್ರದ್ಧೆಯಿಂದ ಆರಾಧಿಸಿದರೆ ಸಂತುಷ್ಟರಾದ ಆ ದೇವತೆಗಳು ನಮಗೆ ಮಳೆ ಬೆಳೆಗಳನ್ನು ಅನುಗ್ರಹಿಸುತ್ತಾರೆ. ಹೀಗೆ ನಮ್ಮಿಂದ ದೇವತೆಗಳೂ, ದೇವತೆಗಳಿಂದ ಮಾನವರಾದ ನಾವೂ ಪರಸ್ಪರ ಸಹಕಾರದಿಂದ ಇಬ್ಬರೂ ಆನಂದವಾಗಿ ಬಾಳಬಹುದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
</body>
</html>
