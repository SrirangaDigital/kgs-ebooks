<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಗೀತಾ ಸಂವತ್ಸರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-012.01">
<p class="intro-shloka">॥ ಓಂ ಗೀತಾಪ್ರಿಯಾಯ ವಾಸುದೇವಾಯ ನಮಃ ॥</p>
<p class="shloka">ಗೀತಾಪ್ರಚಾರಕೋ ಭಕ್ತಃ ಭಗವಂತಮುಪೈಷ್ಯತಿ ।<br />ಗೀತಾಚಾರ್ಯಕೃಪಾಪಾತ್ರಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಗೀತಾಪ್ರಚಾರಕನಾದ ಭಕ್ತನು ಗೀತಾಚಾರ್ಯನ ಕೃಪೆಗೆ ಪಾತ್ರನಾಗಿ ಭಗವಂತನನ್ನೇ ಹೊಂದಿಬಿಡುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೧</span><br /><span class="num">೩೩೬.</span> ಗೀತೋಪದೇಶಕನಿಗೆ ಫಲವಿದು</h1>
<p class="bhashya-verse">ಯ ಇಮಂ ಪರಮಂ ಗುಹ್ಯಂ ಮದ್ಭಕ್ತೇಷ್ವಭಿಧಾಸ್ಯತಿ ।<br />ಭಕ್ತಿಂ ಮಯಿ ಪರಾಂ ಕೃತ್ವಾ ಮಾಮೇವೈಷ್ಯತ್ಯಸಂಶಯಃ ॥</p>
<p class="bhashya-verse-source">ಭಗವದ್ಗೀತಾ ೧೮-೬೮</p>
<p class="bhashya-verse-meaning">ಅರ್ಜುನನೆ, ಯಾವಾತನು ಈ ಪರಮಗೋಪ್ಯವಾದ ಗೀತೋಪದೇಶವನ್ನು ನನ್ನ ಭಕ್ತರಿಗೆ ತಿಳಿಸಿಕೊಡುತ್ತಾನೆಯೋ, ಅಂಥವನು ನನ್ನಲ್ಲಿ ಹೆಚ್ಚಿನ ಭಕ್ತಿಯನ್ನು ಮಾಡಿದವನಾಗಿ ನನ್ನನ್ನೇ ಬಂದು ಸೇರಿಬಿಡುತ್ತಾನೆ. ಇದರಲ್ಲಿ ಸಂಶಯವಿಲ್ಲ.</p>
<p class="description">ಗೀತಾಚಾರ್ಯನು ಗೀತೋಪದೇಶಕರಿಗೆ ಈ ಸಿಹಿಯಾದ ಕಿವಿಮಾತನ್ನು ಪ್ರೀತಿಯಿಂದ ತಿಳಿಸಿದ್ದಾನೆ. ಭಗವದ್ಗೀತೆಯೆಂಬುದು ಭಗವಂತನ ಹೃದಯದ ಗೀತೆ. ಗೀತೆಯೆಂಬುದು ಗೀತಾಚಾರ್ಯನ ಪ್ರಿಯೋಪದೇಶ. ಶ್ರೀಕೃಷ್ಣಪರಮಾತ್ಮನಿಗೆ ಗೀತೆಯೆಂದರೆ ತುಂಬಾ ಪ್ರಿಯವಾದದ್ದು. ಇಂಥ ಗೀತಾಸಂದೇಶವನ್ನು ಯಾವ ಭಕ್ತರು ಪ್ರೀತಿಯಿಂದ ಬೇರೆ ಬೇರೆಯ ಇತರ ಭಕ್ತರುಗಳಿಗೆ ಉಪದೇಶಮಾಡುತ್ತಾರೆಯೋ, ಅಂಥವರು ಗೀತಾಚಾರ್ಯನಿಗೆ ತುಂಬಾ ಪ್ರಿಯರಾಗಿಬಿಡುತ್ತಾರೆ.</p>
<p class="description">ಗೀತಾಪ್ರಚಾರಕರಾದ, ಗೀತೋಪದೇಶಕರಾದ ಗೀತಾಪ್ರಿಯರನ್ನು ಕಂಡರೆ ಗೀತಾಚಾರ್ಯನಿಗೆ ತುಂಬಾ ಪ್ರೀತಿ. ಗೀತಾಭಕ್ತರಾದ ಈ ಸಾಧ ಕರು ಭಗವಂತನ ಅನುಗ್ರಹದಿಂದ ಭಗವಂತನನ್ನೇ ಹೊಂದಿಬಿಡುತ್ತಾರೆ. ಗೀತಾಪ್ರಚಾರರೂಪವಾದ ಸೇವೆಯೆಂದರೂ ಗೀತಾಚಾರ್ಯನ ಸೇವೆಯೆಂದರೂ ಒಂದೇ. ಇಂಥ ಭಕ್ತರು ಮೋಕ್ಷವನ್ನೇ ಹೊಂದಿಬಿಡುತ್ತಾರೆ. ಗೀತೆಯೆಂದರೂ ಭಗವಂತನೆಂದರೂ ಒಂದೇ ಎಂದು ಭಾವಿಸಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.02">
<p class="intro-shloka">॥ ಓಂ ಜ್ಞಾನಪ್ಲವವಿದೇ ವಾಸುದೇವಾಯ ನಮಃ ॥</p>
<p class="shloka">ಪಾಪಿಷ್ಠೋಽಪಿ ತರೇದ್ಧೀರಃ ದುಸ್ತರಂ ಪಾಪಸಾಗರಮ್ ।<br />ಜ್ಞಾನೋಡುಪೇನ ಸುಲಭಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಪಾಪಿಷ್ಠನೇ ಆಗಿದ್ದರೂ, ಜ್ಞಾನಿಯಾಗಿಬಿಟ್ಟರೆ, ಅಂಥ ಧೀರನು ಜ್ಞಾನವೆಂಬ ದೋಣಿಯಿಂದ ದುಸ್ತರವಾದ ಪಾಪಸಮುದ್ರವನ್ನು ದಾಟಿಬಿಡುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೨</span><br /><span class="num">೩೩೭.</span> ಜ್ಞಾನವೆಂಬ ದೋಣಿ</h1>
<p class="bhashya-verse">ಅಪಿ ಚೇದಸಿ ಪಾಪೇಭ್ಯಃ ಸರ್ವೇಭ್ಯಃ ಪಾಪಕೃತ್ತಮಃ ।<br />ಸರ್ವಂ ಜ್ಞಾನಪ್ಲವೇನೈವ ವೃಜಿನಂ ಸಂತರಿಷ್ಯಸಿ ॥</p>
<p class="bhashya-verse-source">ಭಗವದ್ಗೀತಾ ೪-೩೬</p>
<p class="bhashya-verse-meaning">ಎಲೈ ಅರ್ಜುನನೆ, ಒಂದುವೇಳೆ ನೀನು ಎಲ್ಲ ಪಾಪಿಗಳಿಗಿಂತಲೂ ಹೆಚ್ಚಿನ ಪಾಪಿಯಾಗಿದ್ದರೂ, ಆ ಎಲ್ಲ ಪಾಪಗಳನ್ನೂ ಆತ್ಮಜ್ಞಾನವೆಂಬ ದೋಣಿಯಿಂದ ಸುಲಭವಾಗಿ ದಾಟಿಬಿಡುತ್ತೀಯೆ.</p>
<p class="description">ಮನುಷ್ಯನಿಗೆ ಪಾಪಮಾಡುವುದೆಂಬುದು ಸ್ವಾಭಾವಿಕವಾಗಿರುತ್ತದೆ. ತನ್ನ ಸ್ವಾರ್ಥದಿಂದ, ಅಹಂಕಾರ ಮಮಕಾರಗಳಿಂದ ಇತರರಿಗೆ ಹಿಂಸೆಯನ್ನು ಮಾಡುತ್ತಾ ಸುಳ್ಳು, ಮೋಸ, ಅನ್ಯಾಯ, ವಂಚನೆಗಳನ್ನು ಮಾಡುತ್ತಾ, ಅನಾಚಾರ ದುರಾಚಾರಗಳಲ್ಲಿ ಮಗ್ನನಾಗಿರುವ ಈ ಭಯಂಕರನಾದ ಮಾನವನು ಏನು ಬೇಕಾದರೂ ಮಾಡಿಬಿಡುತ್ತಾನೆ. ಇವನು ಮಾಡಬಹುದಾದ ಪಾಪಗಳಿಗೆ ಇಷ್ಟೇ ಎಂಬ ಮಿತಿಯಾಗಲೀ ಇಂಥದ್ದೇ ಎಂಬ ನಿಯಮವಾಗಲೀ ಇರಲಾರದು!</p>
<p class="description">ಹೀಗೆ ಪಾಪಿಷ್ಠನಾಗಿದ್ದರೂ ಭಗವಂತನ ಹಾಗೂ ಸದ್ಗುರುಗಳ ಕೃಪಾನುಗ್ರಹದಿಂದ ಈ ಮಾನವನಿಗೆ ಒಂದು ವೇಳೆ ಆತ್ಮಜ್ಞಾನವು ಲಭಿಸಿತೆಂದರೆ ಆತನು ಗೆದ್ದಂತೆ. ಆತ್ಮಜ್ಞಾನವೆಂಬ ಹಡಗಿನ ಸಹಾಯದಿಂದ ಈ ಭಯಂಕರವಾದ ಪಾಪಸಾಗರವನ್ನು ಮಾನವನು ದಾಟಿಬಿಡಬಲ್ಲ! ಸಮುದ್ರವು ಎಷ್ಟೇ ಆಳವಿದ್ದರೂ ಹಡಗಿನಿಂದ ಅದನ್ನು ದಾಟಬಹುದಲ್ಲವೆ? ಅದರಂತೆಯೇ ಈ ಪಾಪಸಾಗರವು ಎಷ್ಟೇ ಭಯಂಕರವಾಗಿದ್ದರೂ ಆತ್ಮಜ್ಞಾನವೆಂಬ ಹಡಗಿನಿಂದ ಇದನ್ನು ಸುಲಭವಾಗಿ ದಾಟಿಬಿಡಬಹುದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.03">
<p class="intro-shloka">॥ ಓಂ ಪ್ರಜ್ಞಾವಿವೇಕವತೇ ವಾಸುದೇವಾಯ ನಮಃ ॥</p>
<p class="shloka">ಸಾಧಕಾನಾಂ ಹರತ್ಯೇವ ಮನಃ ಪ್ರಜ್ಞಾಂ ವಿವೇಕಜಾಮ್ ।<br />ತಸ್ಮಾಜ್ಜಾಗ್ರತ ಭೋ ಧೀರಾಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸಾಧಕರ ವಿವೇಕಪ್ರಜ್ಞೆಯನ್ನು ಮನಸ್ಸು ನಾಶಮಾಡಿಬಿಡುತ್ತದೆ. ಆದ್ದರಿಂದ, ಎಲೈ ಧೀರರಾದ ಸಾಧಕರೆ, ಎಚ್ಚರವಾಗಿರಿ!</p>
<h1 class="level1-title" epub:type="title"><span class="date">ಡಿಸೆಂಬರ್ ೩</span><br /><span class="num">೩೩೮.</span> ಚಂಚಲ ಮನಸ್ಸಿನಿಂದ ಅಪಾಯ!</h1>
<p class="bhashya-verse">ಇಂದ್ರಿಯಾಣಾಂ ಹಿ ಚರತಾಂ ಯನ್ಮನೋಽನುವಿಧೀಯತೇ ।<br />ತದಸ್ಯ ಹರತಿ ಪ್ರಜ್ಞಾಂ ವಾಯುರ್ನಾವಮಿವಾಂಭಸಿ ॥</p>
<p class="bhashya-verse-source">ಭಗವದ್ಗೀತಾ ೨-೬೭</p>
<p class="bhashya-verse-meaning">ತಮ್ಮ ತಮ್ಮ ವಿಷಯಗಳಲ್ಲಿ ಪ್ರವೃತ್ತವಾಗಿರುವ ಇಂದ್ರಿಯಗಳನ್ನು ಅನುಸರಿಸಿ ಹೋಗುತ್ತಿರುವ ಮನಸ್ಸು, ಸಾಧಕರ ವಿವೇಕಪ್ರಜ್ಞೆಯನ್ನು, ನೀರಿನಲ್ಲಿ ಸಂಚರಿಸುತ್ತಿರುವ ಹಡಗನ್ನು ಬಿರುಗಾಳಿಯು ಅಡ್ಡದಾರಿಗೆ ಎಳೆದುಕೊಂಡು ಹೋಗುವಂತೆ, ಅಪಹರಿಸಿಬಿಡುತ್ತದೆ.</p>
<p class="description">ಮನುಷ್ಯನು ಎಂಥಾ ಶ್ರೇಷ್ಠನಾದ ಸಾಧಕನೇ ಆಗಿದ್ದರೂ, ಸರ್ವಸಂಗಪರಿತ್ಯಾಗಿಯಾದ ಯತಿಪುಂಗವನೇ ಆಗಿದ್ದರೂ, ಅಂಥವನನ್ನೂ ಈ ತುಂಟ ಮನಸ್ಸು ಆಧ್ಯಾತ್ಮಿಕಸಾಧನೆಯ ಮಾರ್ಗದಿಂದ ತಪ್ಪಿಸಿಬಿಡುತ್ತದೆ. ಇಂದ್ರಿಯಗಳೇನೋ ಶಾಂತವಾಗಿದ್ದು ತಮ್ಮ ತಮ್ಮ ವಿಷಯಗಳಲ್ಲಿಯೇ ಪ್ರವರ್ತಿಸುತ್ತಿರಬಹುದು. ಆದರೆ ಆ ಇಂದ್ರಿಯಗಳನ್ನೆಲ್ಲ ವ್ಯಾಪಿಸಿ ಅವುಗಳನ್ನೇ ಅನುಸರಿಸಿ ಹೋಗುತ್ತಿರುವ ಈ ಮನಸ್ಸು ಅಂಥ ಪ್ರಯತ್ನಶೀಲರಾದ ಅಧ್ಯಾತ್ಮಸಾಧಕರನ್ನೂ ದಾರಿತಪ್ಪಿಸಿಬಿಡುತ್ತದೆ.</p>
<p class="description">ಇದಕ್ಕೊಂದು ಹಡಗು-ಬಿರುಗಾಳಿಯ ದೃಷ್ಟಾಂತ. ಸಮುದ್ರದಲ್ಲಿ ಹಡಗು ಗಂಭೀರವಾಗಿ ಸಂಚರಿಸುತ್ತದೆ. ಆದರೆ ಅಂಥ ದೊಡ್ಡ ಹಡಗನ್ನೂ ವಿರುದ್ಧ ದಿಕ್ಕಿನಿಂದ ಬರುತ್ತಿರುವ ಬಿರುಗಾಳಿಯು, ಮುಳುಗಿಸಿಬಿಡುತ್ತದೆಯಲ್ಲವೆ? ಹಡಗಿನ ದಿಕ್ಕನ್ನು ತಪ್ಪಿಸಿ ಬೇರೆ ದಿಕ್ಕಿಗೆ ಬಿರುಗಾಳಿಯು ಹಡಗನ್ನು ತಿರುಗಿಸಿಬಿಡುವಂತೆಯೇ, ಈ ಚಂಚಲವಾದ ಮನಸ್ಸು ಅಧ್ಯಾತ್ಮ ಸಾಧಕರನ್ನೂ ಅವರ ಸನ್ಮಾರ್ಗದಿಂದ ತಪ್ಪಿಸಿ ಪುನಃ ವಿಷಯಾಭಿಮುಖರನ್ನಾಗಿ ಮಾಡಿಬಿಡುತ್ತದೆ. ಎಚ್ಚರಿಕೆ, ಎಚ್ಚರಿಕೆ!!</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.04">
<p class="intro-shloka">॥ ಓಂ ಸ್ವರ್ಗಲೋಕಸಾಧನವಿದೇ ವಾಸುದೇವಾಯ ನಮಃ ॥</p>
<p class="shloka">ತ್ರೈವಿದ್ಯಾಃ ಸೋಮಪಾಃ ಪೂತಾಃ ಸ್ವರ್ಗಂ ಲೋಕಂ ವ್ರಜಂತಿ ತೇ ।<br />ಭುಂಜತೇ ದಿವ್ಯಭೋಗಾಂಶ್ಚ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ತ್ರೈವಿದ್ಯರಾದ ಸೋಮಪರು ಪವಿತ್ರರಾಗಿ ಸ್ವರ್ಗಲೋಕವನ್ನು ಹೊಂದಿ ಅಲ್ಲಿ ಸ್ವರ್ಗದ ಭೋಗಗಳನ್ನು ಅನುಭವಿಸುತ್ತಾರೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೪</span><br /><span class="num">೩೩೯.</span> ಇಂಥವರಿಗೆ ಸ್ವರ್ಗಪ್ರಾಪ್ತಿ</h1>
<p class="bhashya-verse">ತ್ರೈವಿದ್ಯಾ ಮಾಂ ಸೋಮಪಾಃ ಪೂತಪಾಪಾಃ<br />ಯಜ್ಞೈರಿಷ್ಟ್ವಾ ಸ್ವರ್ಗತಿಂ ಪ್ರಾರ್ಥಯಂತೇ ।<br />ತೇ ಪುಣ್ಯಮಾಸಾದ್ಯ ಸುರೇಂದ್ರಲೋಕಮ್<br />ಅಶ್ನಂತಿ ದಿವ್ಯಾನ್ ದಿವಿ ದೇವಭೋಗಾನ್ ॥</p>
<p class="bhashya-verse-source">ಭಗವದ್ಗೀತಾ ೯-೨೦</p>
<p class="bhashya-verse-meaning">ತ್ರೈವಿದ್ಯರು ಯಜ್ಞಯಾಗಾದ್ಯನುಷ್ಠಾನಗಳಿಂದ ಪಾಪಗಳನ್ನು ಕಳೆದುಕೊಂಡವರಾಗಿ ಸೋಮಪಾನವನ್ನು ಮಾಡಿ, ಅದರಿಂದ ಸ್ವರ್ಗಲೋಕವನ್ನು ಹೊಂದುತ್ತಾರೆ. ಅವರು ಪುಣ್ಯರೂಪವಾದ ಇಂದ್ರಲೋಕವನ್ನು ಪಡೆದುಕೊಂಡವರಾಗಿ ಅಲ್ಲಿ ಸ್ವರ್ಗದಲ್ಲಿ ದಿವ್ಯವಾದ ದೇವಲೋಕದ ಫಲಗಳನ್ನು ಅನುಭವಿಸುತ್ತಾರೆ.</p>
<p class="description">ಸ್ವರ್ಗಲೋಕಪ್ರಾಪ್ತಿಗೆ ಮೂರು ಯೋಗ್ಯತೆಗಳನ್ನು ಇಲ್ಲಿ ತಿಳಿಸಿದೆ.</p>
<p class="description">೧. <strong>ತ್ರೈವಿದ್ಯಾಃ</strong> —ಋಗ್ವೇದ, ಯಜುರ್ವೇದ, ಸಾಮವೇದಗಳೆಂಬ <strong>ತ್ರಯೀ</strong> ಸಂಪತ್ತನ್ನು ಬಲ್ಲವರಾಗಿರಬೇಕು. ಮೂರೂ ವೇದಗಳನ್ನು ಸಂಪೂರ್ಣವಾಗಿ ಅಧ್ಯಯನ ಮಾಡಿದವರಾಗಿರಬೇಕು.</p>
<p class="description">೨. <strong>ಸೋಮಪಾಃ</strong> —ಸೋಮಯಾಗಾನುಷ್ಠಾನವನ್ನು ಮಾಡಿ ಸೋಮರಸವನ್ನು ಕುಡಿದಿರಬೇಕು.</p>
<p class="description">೩. <strong>ಪೂತಪಾಪಾಃ</strong> —ಇಂಥ ಶ್ರೇಷ್ಠವಾದ ಯಜ್ಞಾನುಷ್ಠಾನದಿಂದ ತಮ್ಮ ಪಾಪಗಳನ್ನೆಲ್ಲ ಕಳೆದುಕೊಂಡಿರಬೇಕು. ಪಾಪಮಾಡಿದವರಿಗೆ ಸ್ವರ್ಗ ಲೋಕವು ದಕ್ಕುವುದಿಲ್ಲ.</p>
<p class="description">ಇಂಥವರು ಮರಣಾನಂತರ ಸ್ವರ್ಗಲೋಕವನ್ನು ಹೊಂದುತ್ತಾರೆ. ಮತ್ತು ಅಲ್ಲಿ ಸ್ವರ್ಗಭೋಗಗಳನ್ನು ಅನುಭವಿಸುತ್ತಾರೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.05">
<p class="intro-shloka">॥ ಓಂ ಶಾಂತಿಸಾಗರಾಯ ವಾಸುದೇವಾಯ ನಮಃ ॥</p>
<p class="shloka">ಆತ್ಮನ್ಯೇವ ಸದಾ ಯುಕ್ತಃ ಯೋಗೀ ನಿಯತಮಾನಸಃ ।<br />ಪರಮಾಂ ಶಾಂತಿಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ತನ್ನಲ್ಲಿಯೇ ಯುಕ್ತನಾದ, ಜಿತಮನಸ್ಕನಾದ ಯೋಗಿಯು ಪರಮಶಾಂತಿಯನ್ನು ಹೊಂದುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೫</span><br /><span class="num">೩೪೦.</span> ಇಂಥವನಿಗೆ ಪರಮಶಾಂತಿಯು</h1>
<p class="bhashya-verse">ಯುಂಜನ್ನೇವಂ ಸದಾತ್ಮಾನಂ ಯೋಗೀ ನಿಯತಮಾನಸಃ ।<br />ಶಾಂತಿಂ ನಿರ್ವಾಣಪರಮಾಂ ಮತ್ಸಂಸ್ಥಾಮಧಿಗಚ್ಛತಿ ॥</p>
<p class="bhashya-verse-source">ಭಗವದ್ಗೀತಾ ೬-೧೫</p>
<p class="bhashya-verse-meaning">ಹೀಗೆ ಯಾವಾಗಲೂ ತನ್ನ ಮನಸ್ಸನ್ನು ಆತ್ಮನಲ್ಲಿಯೇ ನಿಲ್ಲಿಸಿರುವ ಯೋಗಿಯು ನಿರ್ವಾಣರೂಪವಾದ, ನನ್ನಲ್ಲಿ ನೆಲೆಗೊಳ್ಳುವಂಥ ಮೋಕ್ಷವೆಂಬ ಪರಮಶಾಂತಿಯನ್ನು ಹೊಂದಿಬಿಡುತ್ತಾನೆ.</p>
<p class="description">ಬಾಹ್ಯ ಅನಾತ್ಮವಿಷಯಗಳಿಂದ ತನ್ನ ಮನಸ್ಸನ್ನು ಸಾಧಕನು ಒಳಕ್ಕೆ ಸರಿಸಿಕೊಂಡು ಆತ್ಮನಲ್ಲಿಯೇ ನಿಲ್ಲಿಸುವ ಪ್ರಯತ್ನವನ್ನು ಸತತವಾಗಿ ಮಾಡುತ್ತಿರಬೇಕು. ಧ್ಯಾನಯೋಗಿಯು ಧ್ಯಾನಕ್ಕೆ ಶುದ್ಧವಾದ ನಿರ್ಭಯವಾದ ಸ್ಥಳವನ್ನು ಆರಿಸಿಕೊಳ್ಳಬೇಕು. ಅನಾತ್ಮವಿಷಯಗಳ ಚಿಂತನೆಯನ್ನು ಸಾಧಕನು ಬಿಟ್ಟುಬಿಡಬೇಕು. ಭಗವಂತನ ಧ್ಯಾನವನ್ನೇ ಮಾಡುತ್ತಿರಬೇಕು. ತನ್ನ ಪ್ರತ್ಯಗಾತ್ಮಸ್ವರೂಪವನ್ನೇ ಸದಾ ಅನುಸಂಧಾನಮಾಡುತ್ತಿರಬೇಕು. ವಿಷಯಾಭಿಮುಖವಾಗಿಯೇ ಹೋಗುತ್ತಿರುವ ಈ ಮನಸ್ಸನ್ನು ಪ್ರಯತ್ನಪೂರ್ವಕವಾಗಿ ಒಳಮುಖವನ್ನಾಗಿಸಬೇಕು.</p>
<p class="description">ಹೀಗೆ ಅಂತರ್ಮುಖಿಯಾದರೆ ಅಂಥ ಧ್ಯಾನಯೋಗಿಗೆ ದೊರಕುವ ಫಲವೆಂದರೆ ಶಾಂತಿಯೇ. ಇದೇ ನಿರ್ವಾಣ, ಬ್ರಹ್ಮನಿರ್ವಾಣ, ಅಮೃತತ್ವ ಅಥವಾ ಮೋಕ್ಷವು. ಭಗವಂತನ ಸಾಯುಜ್ಯವನ್ನೇ ಇಂಥವನು ಹೊಂದಿಬಿಡುತ್ತಾನೆ. ಬಹಿರ್ಮುಖಿಯಾದ ಮನಸ್ಸಿನಿಂದ ಸಂಸಾರಗತಿ, ಅಂತರ್ಮುಖಿಯಾದ ಮನಸ್ಸಿನಿಂದ ಶಾಂತಿಪ್ರಾಪ್ತಿ. ಆದ್ದರಿಂದ ಶಾಂತಿಕಾಮರಾದ ಮುಮುಕ್ಷುಸಾಧಕರು ಮನಸ್ಸನ್ನು ವಿಷಯಾಭಿಧ್ಯಾನದಿಂದ ತಪ್ಪಿಸಿ ಆತ್ಮನಲ್ಲಿಯೇ ನಿಲ್ಲಿಸುವ ಪ್ರಯತ್ನವನ್ನು ಮಾಡಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.06">
<p class="intro-shloka">॥ ಓಂ ಪಾಪಲೇಪರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ಸುಖದುಃಖಾದಿದ್ವಂದ್ವಾನಿ ಸಮತ್ವೇನೈವ ಪಶ್ಯತಃ ।<br />ನೈವ ಪಾಪಸ್ಯ ಲೇಪಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸುಖದುಃಖಾದಿ ದ್ವಂದ್ವಗಳನ್ನು ಸಮವಾಗಿ ಕಾಣುವಂಥವನಿಗೆ ಪಾಪದ ಅಂಟು ಇರುವುದೇ ಇಲ್ಲ.</p>
<h1 class="level1-title" epub:type="title"><span class="date">ಡಿಸೆಂಬರ್ ೬</span><br /><span class="num">೩೪೧.</span> ಇಂಥವನಿಗೆ ಪಾಪಲೇಪವಿಲ್ಲ</h1>
<p class="bhashya-verse">ಸುಖದುಃಖೇ ಸಮೇ ಕೃತ್ವಾ ಲಾಭಾಲಾಭೌ ಜಯಾಜಯೌ ।<br />ತತೋ ಯುದ್ಧಾಯ ಯುಜ್ಯಸ್ವ ನೈವಂ ಪಾಪಮವಾಪ್ಸ್ಯಸಿ ॥</p>
<p class="bhashya-verse-source">ಭಗವದ್ಗೀತಾ ೨-೩೮</p>
<p class="bhashya-verse-meaning">ಸುಖದುಃಖಗಳನ್ನೂ, ಲಾಭ ಅಲಾಭಗಳನ್ನೂ, ಜಯ ಪರಾಜಯಗಳನ್ನೂ ಸಮಾನವಾಗಿ ಪರಿಗಣಿಸುತ್ತಾ, ನೀನು ನಿನ್ನ ಕರ್ತವ್ಯ ಕರ್ಮಗಳನ್ನು ಮಾಡುತ್ತಿದ್ದರೆ, ಎಲೈ ಅರ್ಜುನನೆ, ಅದರಿಂದ ನೀನು ಯಾವ ಪಾಪವನ್ನೂ ಹೊಂದುವುದಿಲ್ಲ.</p>
<p class="description">ಕರ್ಮಗಳನ್ನು ಶ್ರದ್ಧೆಯಿಂದ ಮಾಡುವಾಗ ಸಾಧಕನು ಈ ಮೂರು ದ್ವಂದ್ವಗಳನ್ನು ಸಮನಾಗಿ ಕಾಣಬೇಕು. ಆ ದ್ವಂದ್ವಗಳು ಯಾವುವೆಂದರೆ:</p>
<p class="description">೧. <strong>ಸುಖದುಃಖಗಳು</strong> —ಇಷ್ಟಪ್ರಾಪ್ತಿಯಾದಾಗ ಸುಖವೂ ಅನಿಷ್ಟಪ್ರಾಪ್ತಿಯಾದಾಗ ದುಃಖವೂ ಉಂಟಾಗದಂತೆ ಈ ಸುಖದುಃಖಗಳನ್ನು ಸಮವಾಗಿ ಸ್ವೀಕರಿಸಬೇಕು. ಎಂದರೆ ಸುಖಬಂದಾಗ ಉಬ್ಬದೇ, ದುಃಖಬಂದಾಗ ಕುಗ್ಗದೇ ಇರುವುದನ್ನು ಅಭ್ಯಾಸಮಾಡಿಕೊಳ್ಳಬೇಕು.</p>
<p class="description">೨. <strong>ಲಾಭ ಅಲಾಭಗಳು</strong> —ಲಾಭವೆಂದರೆ ಫಲದ ಪ್ರಾಪ್ತಿಯು, ಅಲಾಭವೆಂದರೆ ಫಲದ ಅಪ್ರಾಪ್ತಿಯು. ಫಲ, ಅಫಲಗಳಲ್ಲಿ ಸಮನಾಗಿದ್ದುಕೊಂಡು ಕರ್ಮಗಳನ್ನು ಮಾಡಬೇಕು.</p>
<p class="description">೩. <strong>ಜಯ ಪರಾಜಯಗಳು</strong> —ಕೀರ್ತಿ ಬಂದರೂ ಅಪಕೀರ್ತಿ ಬಂದರೂ ಜಯವಾದರೂ ಪರಾಜಯವುಂಟಾದರೂ ನಿರ್ವಿಕಾರನಾಗಿದ್ದು, ಕರ್ಮಗಳನ್ನು ಮಾಡುತ್ತಿರಬೇಕು. ಹೀಗೆ ಸಮಭಾವನೆಯಿಂದ ಕರ್ಮಗಳನ್ನು ಮಾಡುವವನಿಗೆ ಪಾಪಕರ್ಮಗಳ ಲೇಪವೆಂಬುದು ಇರುವುದೇ ಇಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.07">
<p class="intro-shloka">॥ ಓಂ ಗುಣಾತೀತತ್ವೋಪಾಯವಿದೇ ವಾಸುದೇವಾಯ ನಮಃ ॥</p>
<p class="shloka">ಸತತಂ ಭಕ್ತಿಯೋಗೇನ ಹೀಶ್ವರಂ ಸಮುಪಾಸತೇ ।<br />ಗುಣಾತೀತೋ ಬ್ರಹ್ಮನಿಷ್ಠಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯಾವನು ಸತತವಾಗಿ ಭಕ್ತಿಯೋಗದಿಂದ ಭಗವಂತನನ್ನು ಉಪಾಸನೆಮಾಡುತ್ತಾನೆಯೋ ಅವನು ಗುಣಾತೀತನಾಗಿ ಬ್ರಹ್ಮನಿಷ್ಠನೇ ಆಗಿಬಿಡುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೭</span><br /><span class="num">೩೪೨.</span> ಮುಕ್ತಿಗೆ ಯೋಗ್ಯನಿವನು</h1>
<p class="bhashya-verse">ಮಾಂ ಚ ಯೋಽವ್ಯಭಿಚಾರೇಣ ಭಕ್ತಿಯೋಗೇನ ಸೇವತೇ ।<br />ಸ ಗುಣಾನ್ ಸಮತೀತ್ಯೈತಾನ್ ಬ್ರಹ್ಮಭೂಯಾಯ ಕಲ್ಪತೇ ॥</p>
<p class="bhashya-verse-source">ಭಗವದ್ಗೀತಾ ೧೪-೨೬</p>
<p class="bhashya-verse-meaning">ಯಾವ ಭಕ್ತನು ನನ್ನನ್ನು ಅವ್ಯಭಿಚಾರಿಯಾದ ಭಕ್ತಿಯಿಂದ ಸೇವಿಸುತ್ತಾನೆಯೋ ಅಂಥವನು ಈ ಮೂರೂ ಗುಣಗಳನ್ನು ಮೀರಿದವನಾಗಿ ಬ್ರಹ್ಮಭಾವವೆಂಬ ಮೋಕ್ಷಕ್ಕೆ ಅರ್ಹನಾಗುತ್ತಾನೆ.</p>
<p class="description">ಸತ್ತ್ವ, ರಜಸ್ ಮತ್ತು ತಮಸ್ ಎಂದು ಗುಣಗಳು ಮೂರು. ಗುಣ ಎಂದರೆ ಕಟ್ಟಿಹಾಕುವ ಹಗ್ಗ. ಈ ಮೂರೂ ಗುಣಗಳು ಎಲ್ಲ ಜೀವಿಗಳನ್ನೂ ಜನ್ಮಮರಣವೆಂಬ ಬಂಧನದಲ್ಲಿ ಸಿಕ್ಕಿಸಿರುತ್ತವೆ. ಗುಣಗಳಿಂದಲೇ ಸಂಸಾರ, ಗುಣಗಳಿಂದಲೇ ಬಂಧನ. ಈ ಗುಣಗಳಿಂದ ಬಿಡುಗಡೆಯೇ ಮೋಕ್ಷ. ಮುಕ್ತನೆಂದರೆ ಗುಣಾತೀತನು ಎಂದರ್ಥ.</p>
<p class="description">ಸರಿ, ಗುಣಾತೀತನಾಗುವುದು ಹೇಗೆ? ಎಂದರೆ, ಅವ್ಯಭಿಚಾರಿಯಾದ ಭಕ್ತಿಯಿಂದ. ಭಗವಂತನಲ್ಲಿ ಇರುವ ಪ್ರೀತಿಯೇ ಭಕ್ತಿಯು. ಇದು ಅನನ್ಯವೂ ಅವ್ಯಭಿಚಾರಿಯೂ ಆಗಿರಬೇಕು. ಅವ್ಯಭಿಚಾರಿ ಎಂದರೆ ಬದಲಾವಣೆಯಾಗದ, ನಿತ್ಯವಾದ ಎಂದರ್ಥ. ಸರ್ವಭೂತಗುಹಾಶಯನಾದ ಪ್ರತ್ಯಗಾತ್ಮಸ್ವರೂಪನೇ ಆದ ಪರಮಾತ್ಮನನ್ನು ಶ್ರದ್ಧೆಯಿಂದ ಭಕ್ತಿಯಿಂದ ಆರಾಧಿಸುವುದೇ ಅವ್ಯಭಿಚಾರಿ ಭಕ್ತಿಯು. ಇದೇ ಭಕ್ತಿಯೋಗವೂ ಆಗುತ್ತದೆ. ಯಾವ ಸಾಧಕನು ಈ ಅವ್ಯಭಿಚಾರಿಯಾದ ಭಕ್ತಿಯೋಗದಿಂದ ಭಗವಂತನನ್ನು ಭಜಿಸುತ್ತಾನೆಯೋ, ಅಂಥವನು ಭಗವಂತನ ಕೃಪೆಯಿಂದಲೇ ಈ ಮೂರೂ ಗುಣಗಳನ್ನು ದಾಟಿಹೋಗುತ್ತಾನೆ. ಹೀಗೆ ಭಕ್ತಿಯೋಗದಿಂದ ಸಾಧಕನು ತ್ರಿಗುಣಾತೀತನೂ ಆಗಬಹುದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.08">
<p class="intro-shloka">॥ ಓಂ ಸದಾತ್ಮರತಾಯ ವಾಸುದೇವಾಯ ನಮಃ ॥</p>
<p class="shloka">ಬಾಹ್ಯಭೋಗವಿನಿರ್ವಿಣ್ಣಃ ಯೋಗೀ ಹ್ಯಾತ್ಮರತಃ ಸದಾ ।<br />ಪರಮಂ ಸುಖಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಹೊರಗಿನ ಭೋಗಗಳಿಂದ ವಿರಕ್ತನಾಗಿ ಸದಾ ಆತ್ಮರತನಾದ ಯೋಗಿಯು ಪರಮಸುಖವನ್ನು ಹೊಂದುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೮</span><br /><span class="num">೩೪೩.</span> ಇಂಥವನಿಗೆ ಸುಖಪ್ರಾಪ್ತಿಯು</h1>
<p class="bhashya-verse">ಬಾಹ್ಯಸ್ಪರ್ಶೇಷ್ವಸಕ್ತಾತ್ಮಾ ವಿಂದತ್ಯಾತ್ಮನಿ ಯತ್ಸುಖಮ್ ।<br />ಸ ಬ್ರಹ್ಮಯೋಗಯುಕ್ತಾತ್ಮಾ ಸುಖಮಕ್ಷಯ್ಯಮಶ್ನುತೇ ॥</p>
<p class="bhashya-verse-source">ಭಗವದ್ಗೀತಾ ೫-೨೧</p>
<p class="bhashya-verse-meaning">ಹೊರಗಿನ ಭೋಗ್ಯವಸ್ತುಗಳಲ್ಲಿ ಅಂಟುಕೊಳ್ಳದಿರುವ ಮನಸ್ಸುಳ್ಳವನಾದ ಯೋಗಿಯು ಆತ್ಮನಲ್ಲಿಯೇ ಇರುವಂಥ ಸುಖವನ್ನು ಪಡೆದುಕೊಳ್ಳುತ್ತಾನೆ. ಪರಬ್ರಹ್ಮದಲ್ಲಿಯೇ ನೆಟ್ಟ ಮನಸ್ಸುಳ್ಳಂಥ ಆ ಪರಮ ಯೋಗಿಯು ಅಕ್ಷಯವಾದ ಸುಖವನ್ನು ಹೊಂದುತ್ತಾನೆ.</p>
<p class="description">ಪ್ರತಿಯೊಬ್ಬ ಮನುಷ್ಯನೂ ಅಕ್ಷಯಸುಖವನ್ನೇ ಬಯಸುತ್ತಾನೆ. ಯಾವನೊಬ್ಬನೂ ಕಿಂಚಿತ್ತೂ ದುಃಖವನ್ನು ಇಷ್ಟಪಡುವುದಿಲ್ಲ. ಆದರೆ ಗ್ರಹಚಾರ, ಏನು ಮಾಡುವುದು! ಪ್ರತಿಯೊಬ್ಬನಿಗೂ ಬೇಡಬೇಡವೆಂದರೂ ದುಃಖಗಳ ಮೇಲೆ ದುಃಖಗಳೇ ಬರುತ್ತಿರುತ್ತವೆಯಲ್ಲವೆ? ಈ ದುಃಖಪರಂಪರೆಗಳ ಪರಿಹಾರಕ್ಕೂ ಆತ್ಯಂತಿಕಸುಖದ ಪ್ರಾಪ್ತಿಗೂ ಏನಾದರೂ ಉಪಾಯವಿದೆಯೇ? ಎಂದರೆ, ಇದೆ; ಅದೇನೆಂದರೆ:</p>
<p class="description">ಬಾಹ್ಯವಿಷಯಗಳಲ್ಲಿ ಆಸಕ್ತನಾಗದೆ, ಮನಸ್ಸನ್ನು ಅನಾತ್ಮಭೋಗಗಳಿಂದ ಹಿಂತಿರುಗಿಸಿ, ಆತ್ಮನಲ್ಲಿಯೇ ಮನಸ್ಸನ್ನು ನಿಲ್ಲಿಸಿದವನಿಗೆ ಸುಖಶಾಂತಿಗಳು ಅಕ್ಷಯವಾಗಿ ದೊರಕುತ್ತವೆ. ಸುಖವೆಂಬುದು ತನ್ನೊಳಗೇ ಇದೆಯೇ ಹೊರತು ಹೊರಗಿನ ಪದಾರ್ಥಗಳಲ್ಲಿ ಅಲ್ಲ. ಅನಾತ್ಮವಸ್ತುಗಳ ಭೋಗದಿಂದ ಹೆಚ್ಚುಹೆಚ್ಚಿನ ದುಃಖವು ಉಂಟಾಗುತ್ತದೆಯೇ ಹೊರತು ಸುಖವಲ್ಲ, ಎಂಬುದನ್ನು ತಿಳಿದವನೇ ಯೋಗಿಯು. ಆದ್ದರಿಂದ ವಿವೇಕಿಯಾದ ಸಾಧಕನು ಸದಾ ಆತ್ಮನಿಷ್ಠನೇ ಆಗಿರಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.09">
<p class="intro-shloka">॥ ಓಂ ಸ್ವಧರ್ಮನಿಷ್ಠಾಯ ವಾಸುದೇವಾಯ ನಮಃ ॥</p>
<p class="shloka">ಸಂಸಿದ್ಧಿಂ ಸಮವಾಪ್ನೋತಿ ಸ್ವಕರ್ಮನಿರತೋ ನರಃ ।<br />ಸಂಸಿದ್ಧಿಃ ಪರಮೋ ಮೋಕ್ಷಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸ್ವಧರ್ಮನಿರತನಾದ ಮಾನವನು ಸಂಸಿದ್ಧಿಯನ್ನು ಹೊಂದುತ್ತಾನೆ. ಸಂಸಿದ್ಧಿಯೆಂದರೆ ಪರಮವಾದ ಮೋಕ್ಷವೇ.</p>
<h1 class="level1-title" epub:type="title"><span class="date">ಡಿಸೆಂಬರ್ ೯</span><br /><span class="num">೩೪೪.</span> ಸ್ವಧರ್ಮದಿಂದ ಸಂಸಿದ್ಧಿ</h1>
<p class="bhashya-verse">ಸ್ವೇ ಸ್ವೇ ಕರ್ಮಣ್ಯಭಿರತಃ ಸಂಸಿದ್ಧಿಂ ಲಭತೇ ನರಃ ।<br />ಸ್ವಕರ್ಮನಿರತಃ ಸಿದ್ಧಿಂ ಯಥಾ ವಿಂದತಿ ತಚ್ಛೃಣು ॥</p>
<p class="bhashya-verse-source">ಭಗವದ್ಗೀತಾ ೧೮-೪೫</p>
<p class="bhashya-verse-meaning">ತನ್ನ ತನ್ನ ಧರ್ಮದಲ್ಲಿ ನಿಷ್ಠನಾಗಿರುವ ಮಾನವನು ಸಂಸಿದ್ಧಿಯನ್ನು ಹೊಂದುತ್ತಾನೆ. ಸ್ವಕರ್ಮನಿರತನು ಮೋಕ್ಷವೆಂಬ ಸಿದ್ಧಿಯನ್ನು ಹೇಗೆ ಹೊಂದುತ್ತಾನೆ? ಎಂಬುದನ್ನು, ಎಲೈ ಅರ್ಜುನನೆ, ನನ್ನಿಂದ ತಿಳಿ.</p>
<p class="description">ಪ್ರತಿಯೊಬ್ಬ ಮಾನವನಿಗೂ ಅವನವನಿಗೆ ವಿಹಿತವಾಗಿರುವ ಕರ್ಮಗಳೇ ಸ್ವ ಸ್ವ ಕರ್ಮಗಳು. ಇದಕ್ಕೇ ಸ್ವಧರ್ಮ ಎಂದೂ ಹೆಸರು. ಬ್ರಾಹ್ಮಣ ಕ್ಷತ್ರಿಯ ವೈಶ್ಯ ಶೂದ್ರರೆಂಬ ನಾಲ್ಕು ವರ್ಣದವರಿಗೂ, ತ್ರೈವರ್ಣಿಕರಲ್ಲಿ ಮತ್ತೆ ಬ್ರಹ್ಮಚಾರಿ, ಗೃಹಸ್ಥ, ವಾನಪ್ರಸ್ಥ, ಸಂನ್ಯಾಸಿಗಳೆಂಬ ನಾಲ್ಕು ಆಶ್ರಮಿಗಳಿಗೂ ಶಾಸ್ತ್ರದಲ್ಲಿ ಇಂಥಿಂಥ ಕರ್ಮಗಳು ಕರ್ತವ್ಯ—ಎಂದು ತಿಳಿಸಿರುತ್ತಾರೆ. ಅವನವನು ಅಂಥಂಥ ಆಯಾ ತನ್ನ ತನ್ನ ಕರ್ಮಗಳನ್ನೇ ಶ್ರದ್ಧೆಯಿಂದ ಮಾಡಬೇಕೇ ಹೊರತು ಪರಧರ್ಮಗಳನ್ನು ಮಾಡಬಾರದು.</p>
<p class="description">ಸ್ವಧರ್ಮಾನುಷ್ಠಾನದಿಂದ ಸಂಸಿದ್ಧಿಯನ್ನು ಹೊಂದುತ್ತಾನೆ. ಎಂದರೆ ಚಿತ್ತಶುದ್ಧಿಯ ಮೂಲಕ ನೈಷ್ಕರ್ಮ್ಯವೆಂಬ ಮೋಕ್ಷಸಿದ್ಧಿಯನ್ನೇ ಹೊಂದುತ್ತಾನೆ. ಮಾಡುತ್ತಿರುವುದು ಸ್ವಧರ್ಮ, ಆದರೆ ಅದರ ಫಲ ಮಾತ್ರ ಸಂಸಿದ್ಧಿ. ಸ್ವಧರ್ಮಾಚರಣಮಾತ್ರದಿಂದ ನೇರಾಗಿ ಮೋಕ್ಷವು ದೊರಕುವುದಿಲ್ಲ. ಮತ್ತೇನೆಂದರೆ ಚಿತ್ತಶುದ್ಧಿಯುಂಟಾಗಿ, ಭಗವಂತನಲ್ಲಿ ಭಕ್ತಿಯು ಬೆಳೆದು, ಅನಾತ್ಮವಿಷಯಗಳಲ್ಲಿ ವೈರಾಗ್ಯವು ಬಂದು, ಆಮೇಲೆ ವಿಚಾರ ದಿಂದ ಆತ್ಮಜ್ಞಾನ, ಆತ್ಮಜ್ಞಾನದಿಂದ ಮೋಕ್ಷವು ದೊರಕುತ್ತದೆ ಎಂದರ್ಥ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.10">
<p class="intro-shloka">॥ ಓಂ ಯೋಗಲಕ್ಷಣವಿದೇ ವಾಸುದೇವಾಯ ನಮಃ ॥</p>
<p class="shloka">ಕರ್ಮಯೋಗಪರೋ ಭೂಯಾತ್ಕರ್ಮಯೋಗಾತ್ಪರಂ ಸುಖಮ್ ।<br /><strong>ಸಮತ್ವಂ ಯೋಗ</strong> ಇತ್ಯುಕ್ತಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸಾಧಕನು ಕರ್ಮಯೋಗಪರನಾಗಬೇಕು. ಕರ್ಮಯೋಗದಿಂದ ಪರಮಸುಖದ ಪ್ರಾಪ್ತಿಯು. ಯೋಗವೆಂದರೆ <strong>ಸಮತ್ವವು</strong>.</p>
<h1 class="level1-title" epub:type="title"><span class="date">ಡಿಸೆಂಬರ್ ೧೦</span><br /><span class="num">೩೪೫.</span> ಸಮತ್ವವೇ ಯೋಗವು</h1>
<p class="bhashya-verse">ಯೋಗಸ್ಥಃ ಕುರು ಕರ್ಮಾಣಿ ಸಂಗಂ ತ್ಯಕ್ತ್ವಾ ಧನಂಜಯ ।<br />ಸಿದ್ಧ್ಯಸಿದ್ಧ್ಯೋಃ ಸಮೋ ಭೂತ್ವಾ ಸಮತ್ವಂ ಯೋಗ ಉಚ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೨-೪೮</p>
<p class="bhashya-verse-meaning">ಎಲೈ ಧನಂಜಯನೆ, ಫಲಾಸಂಗವನ್ನು ಬಿಟ್ಟು ಯೋಗಸ್ಥನಾಗಿ ನೀನು ಕರ್ಮಗಳನ್ನು ಮಾಡುವವನಾಗು. ಸಿದ್ಧಿ ಅಸಿದ್ಧಿಗಳಲ್ಲಿ ನೀನು ಸಮನಾಗಿರುವವನಾಗು. ಈ <strong>ಸಮತ್ವವೇ ಯೋಗ</strong> ವೆನಿಸುತ್ತದೆ.</p>
<p class="description">‘ಕರ್ಮಗಳನ್ನೆಲ್ಲ <strong>ಕರ್ಮಯೋಗ</strong> ವನ್ನಾಗಿ ಮಾಡು’ ಎಂದು ಗೀತಾಚಾರ್ಯನು ಹೇಳಿರುತ್ತಾನೆ. ಯೋಗವೆಂದರೆ ಏನು? ಎಂಬ ಪ್ರಶ್ನೆಗೆ ಉತ್ತರ, <strong>ಸಮತ್ವ. ಸಮತ್ವಂ ಯೋಗ ಉಚ್ಯತೇ</strong>. ಸಮತ್ವಕ್ಕೆ <strong>ಯೋಗ</strong> — ಎಂದು ಹೆಸರು. ಭಗವದರ್ಪಣಬುದ್ಧಿಯಿಂದ ಕರ್ಮಗಳನ್ನು ಮಾಡುವಾಗಲೂ ಏರುಪೇರು, ಸುಖದುಃಖ, ಲಾಭ ಅಲಾಭ, ಜಯ ಪರಾಜಯ, ಕೀರ್ತಿ ಅಪಕೀರ್ತಿ, ಮಾನ ಅಪಮಾನಾದಿಗಳು ಬಂದೇ ಬರುತ್ತವೆ. ಈ ದ್ವಂದ್ವಗಳು ಅಪರಿಹಾರ್ಯವಾದವುಗಳು. ಇವುಗಳನ್ನು ಬಾರದಂತೆ ಯಾರೂ ಮಾಡಿಕೊಳ್ಳಲಾರರು.</p>
<p class="description">ಆದರೆ, ಇವುಗಳಲ್ಲಿ ಸಮತ್ವಬುದ್ಧಿಯನ್ನು ಮಾತ್ರ ಪ್ರಯತ್ನಪೂರ್ವಕವಾಗಿ ತಂದುಕೊಳ್ಳಬಹುದು. ಈ ದ್ವಂದ್ವಗಳಿಂದ ವಿಚಲಿತನಾಗದೆ, ಹರ್ಷವಿಷಾದಗಳಿಗೆ ತುತ್ತಾಗದೆ ಮನಸ್ಸಿನ ಸಮತೋಲನೆಯನ್ನು ಕಾಪಾಡುವವನೇ ಬುದ್ಧಿವಂತನು. ಬಾಹ್ಯದ್ವಂದ್ವಗಳು ನಮ್ಮ ಅಧೀನವಲ್ಲ, ಆದರೆ ಅವುಗಳು ಬಂದಾಗ ವಿವೇಕದ ಬಲದಿಂದ ಸಮತ್ವವನ್ನು ಕಾಪಾಡಿಕೊಳ್ಳುವುದು ನಮ್ಮ ಕೈಯಲ್ಲಿದೆ. <strong>ಈ ಸಮತ್ವವೇ ಯೋಗವು</strong>.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.11">
<p class="intro-shloka">॥ ಓಂ ಮಿಥ್ಯಾಚಾರವಿದೂರಾಯ ವಾಸುದೇವಾಯ ನಮಃ ॥</p>
<p class="shloka">ಇಂದ್ರಿಯಾಣಿ ತು ಸಂಯಮ್ಯ ಮನಸಾ ವಿಷಯಾನ್ ಸ್ಮರನ್ ।<br /><strong>ಮಿಥ್ಯಾಚಾರೋ</strong> ನರೋ ಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಇಂದ್ರಿಯಗಳನ್ನು ಒಳಕ್ಕೆ ಸರಿಸಿಕೊಂಡು ಮನಸ್ಸಿನಿಂದ ವಿಷಯಗಳನ್ನು ಚಿಂತಿಸುತ್ತಿರುವವನು <strong>ಮಿಥ್ಯಾಚಾರ</strong> ನೆನಿಸುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೧೧</span><br /><span class="num">೩೪೬.</span> ಮಿಥ್ಯಾಚಾರನಾಗಬಾರದು</h1>
<p class="bhashya-verse">ಕರ್ಮೇಂದ್ರಿಯಾಣಿ ಸಂಯಮ್ಯ ಯ ಆಸ್ತೇ ಮನಸಾ ಸ್ಮರನ್ ।<br />ಇಂದ್ರಿಯಾರ್ಥಾನ್ ವಿಮೂಢಾತ್ಮಾ ಮಿಥ್ಯಾಚಾರಃ ಸ ಉಚ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೩-೬</p>
<p class="bhashya-verse-meaning">ಯಾವಾತನು ಹೊರಗಿನ ಕರ್ಮೇಂದ್ರಿಯಗಳನ್ನು ಒಳಕ್ಕೆ ಸರಿಸಿಕೊಂಡು, ವಿಷಯಗಳನ್ನು ಮನಸ್ಸಿನಲ್ಲಿ ಸ್ಮರಿಸುತ್ತಾ ಇರುತ್ತಾನೆಯೋ, ಅಂಥ ವಿಮೂಢಾತ್ಮನಿಗೆ <strong>ಮಿಥ್ಯಾಚಾರ</strong> —ಎಂದು ಹೆಸರು.</p>
<p class="description">ಮಾನವನು ತುಂಬಾ ಬುದ್ಧಿವಂತ, ತುಂಬಾ ಮೇಧಾವೀ, ತುಂಬಾ ಜಾಣ. ಆದ್ದರಿಂದಲೇ ಇವನಲ್ಲಿ ಸುಳ್ಳು, ವಂಚನೆ, ಮಾಯೆ, ಅನ್ಯಾಯಗಳು ತುಂಬಿರುತ್ತವೆ. ಒಳಗಡೆಯಲ್ಲಿ ವೈರಾಗ್ಯವಿಲ್ಲದಿದ್ದರೂ ಹೊರಗಡೆಯಲ್ಲಿ ವೈರಾಗ್ಯಚಕ್ರವರ್ತಿಯಂತೆಯೂ, ಒಳಗಡೆ ಆಚಾರವಿಲ್ಲದಿದ್ದರೂ ಸದಾಚಾರ ಸಂಪನ್ನನಂತೆಯೂ, ಅನುಷ್ಠಾನರಹಿತನಾಗಿದ್ದರೂ ಅನುಷ್ಠಾನ ನಿರತನಂತೆಯೂ ಮಾನವನು ನಟಿಸುವುದು ಎಲ್ಲರಿಗೂ ತಿಳಿದ ವಿಷಯವೇ ಆಗಿರುತ್ತದೆ. ಇದಕ್ಕೇ ಹೆಸರು <strong>ಆತ್ಮವಂಚನೆ</strong>, <strong>ಅನಾರ್ಜವ</strong> ಎಂದು.</p>
<p class="description">ಇಂದ್ರಿಯಗಳಿಂದ ಬಾಹ್ಯವಿಷಯಗಳನ್ನು ಅನುಭವಿಸದವನಂತೆ ನಟಿಸುತ್ತಾ ಮನಸ್ಸಿನಲ್ಲಿ ಮಾತ್ರ ಆ ಭೋಗ್ಯವಸ್ತುಗಳನ್ನೇ ಸದಾ ಯಾವಾತನು ಚಿಂತಿಸುತ್ತಿರುತ್ತಾನೆಯೋ, ಅಂಥವನಿಗೆ <strong>ಮಿಥ್ಯಾಚಾರ</strong> ನು— ಎಂದು ಹೆಸರು. ಡಂಭಾಚಾರಿಯಾದ ಇವನಿಗೆ ವೈರಾಗ್ಯವಾಗಲೀ ವಿವೇಕಜ್ಞಾನವಾಗಲೀ ಖಂಡಿತವಾಗಿಯೂ ಇರುವುದಿಲ್ಲ. ಇನ್ನು ಮೋಕ್ಷವು ಇಂಥವರಿಗೆ ದಕ್ಕೀತೇ? ಖಂಡಿತಾ ಇಲ್ಲ. ಆದ್ದರಿಂದ ಅಧ್ಯಾತ್ಮಸಾಧಕರಂತೂ ಎಂದೆಂದಿಗೂ ಮಿಥ್ಯಾಚಾರಿಗಳಾಗಬಾರದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.12">
<p class="intro-shloka">॥ ಓಂ ಮುನಿಪುಂಗವಾಯ ವಾಸುದೇವಾಯ ನಮಃ ॥</p>
<p class="shloka">ಸುಖದುಃಖಸಮಃ ಸ್ವಸ್ಥಃ ರಾಗಕ್ರೋಧಾದಿವರ್ಜಿತಃ ।<br /><strong>ಸ್ಥಿತಪ್ರಜ್ಞ</strong> ಇತಿ ಪ್ರೋಕ್ತಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸುಖದುಃಖಗಳಲ್ಲಿ ಸಮನಾಗಿದ್ದು ರಾಗಕ್ರೋಧಾದಿದೋಷರಹಿತನಾದ ಸ್ವಸ್ಥನೇ <strong>ಸ್ಥಿತಪ್ರಜ್ಞ</strong> ನೆನಿಸುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೧೨</span><br /><span class="num">೩೪೭.</span> ಸ್ಥಿತಪ್ರಜ್ಞನ ನಾಲ್ಕು ಲಕ್ಷಣಗಳು</h1>
<p class="bhashya-verse">ದುಃಖೇಷ್ವನುದ್ವಿಗ್ನಮನಾಃ ಸುಖೇಷು ವಿಗತಸ್ಪೃಹಃ ।<br />ವೀತರಾಗಭಯಕ್ರೋಧಃ ಸ್ಥಿತಧೀರ್ಮುನಿರುಚ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೨-೫೬</p>
<p class="bhashya-verse-meaning">ದುಃಖಗಳಲ್ಲಿ ಉದ್ವಿಗ್ನವಾಗದ ಮನಸ್ಸುಳ್ಳವನೂ, ಸುಖಗಳಲ್ಲಿ ಸ್ಪೃಹಾರಹಿತನೂ, ರಾಗಭಯಕ್ರೋಧರಹಿತನೂ, ಮುನಿಯೂ ಆದವನೇ <strong>ಸ್ಥಿತಪ್ರಜ್ಞ</strong> ನೆನಿಸುತ್ತಾನೆ.</p>
<p class="description">ಈ ಶ್ಲೋಕದಲ್ಲಿ <strong>ಸ್ಥಿತಪ್ರಜ್ಞ</strong> ನ ನಾಲ್ಕು ವಿಶೇಷಣಗಳನ್ನು ತಿಳಿಸಿದೆ.</p>
<p class="description">೧. <strong>ದುಃಖಗಳಲ್ಲಿ ಉದ್ವಿಗ್ನನಾಗದಿರುವವನು</strong> —ಸಾಮಾನ್ಯವಾಗಿ ದುಃಖಗಳು ಬಂದೊದಗಿದಾಗ ಎಂಥವರ ಮನಸ್ಸೂ ಉದ್ವೇಗಕ್ಕೆ ವಶವಾಗಿಬಿಡುತ್ತದೆ. ಅಂಥ ಸಂದರ್ಭದಲ್ಲಿ ಸ್ವಲ್ಪವೂ ಉದ್ವೇಗವನ್ನು ಹೊಂದದೇ ಸಮಚಿತ್ತನಾಗಿರುವವನೇ <strong>ಸ್ಥಿತಪ್ರಜ್ಞನು</strong>.</p>
<p class="description">೨. <strong>ಸುಖಗಳಲ್ಲಿ ಸ್ಪೃಹಾ ಇಲ್ಲದವನು</strong> —ಒಮ್ಮೆ ಒಂದು ಸುಖವನ್ನು ಕಂಡನೆಂದರೆ ಸಾಕು, ಇನ್ನು ಯಾವಾಗಲೂ ಇಂಥ ಸುಖವೇ ತನಗೆ ಬೇಕೆಂಬ ಆಶೆಯು ಸರ್ವರಿಗೂ ಉಂಟಾಗುವುದು ಸಹಜ. ಸುಖದಲ್ಲಿ ಆಶೆಯು ಯಾವನಿಗೆ ಇರುವುದಿಲ್ಲವೋ ಅವನೇ <strong>ಸ್ಥಿತಪ್ರಜ್ಞನು</strong>.</p>
<p class="description">೩. <strong>ರಾಗಭಯಕ್ರೋಧರಹಿತನು</strong> —ಜ್ಞಾನಿಗೆ ಅನಾತ್ಮವಸ್ತುಗಳಲ್ಲಿ ರಾಗವಾಗಲಿ, ಅನಾತ್ಮವಸ್ತುಗಳಿಂದ ಭಯವಾಗಲಿ, ಇತರರ ಮೇಲೆ ಕ್ರೋಧವಾಗಲಿ ಇರಲಾರವು. ಇಂಥವನೇ <strong>ಸ್ಥಿತಪ್ರಜ್ಞನು</strong>.</p>
<p class="description">೪. <strong>ಮುನಿಯಾದವನು</strong> —ಮುನಿಯೆಂದರೆ ತನ್ನ ಪರಮಾರ್ಥವಾದ ಪ್ರತ್ಯಗಾತ್ಮಸ್ವರೂಪವನ್ನೇ ಸದಾ ಮನನಮಾಡುತ್ತಿರುವವನು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.13">
<p class="intro-shloka">॥ ಓಂ ಜ್ಞಾನಾಗ್ನಿಸ್ವರೂಪವಿದೇ ವಾಸುದೇವಾಯ ನಮಃ ॥</p>
<p class="shloka">ದೇಹಾಂತರಂ ನ ಕರ್ಮಾಣಿ ಪ್ರಕುರ್ವಂತಿ ಮನೀಷಿಣಃ ।<br />ಬ್ರಹ್ಮಜ್ಞಾನಾಗ್ನಿದಗ್ಧತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮಜ್ಞಾನಿಗೆ ಕರ್ಮಗಳು ದೇಹಾಂತರವನ್ನು ಉಂಟುಮಾಡಲಾರವು. ಏಕೆಂದರೆ ಬ್ರಹ್ಮಾತ್ಮಜ್ಞಾನಾಗ್ನಿಯಿಂದ ಕರ್ಮಗಳು ಸುಟ್ಟುಬೂದಿಯಾಗಿರುತ್ತವೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೧೩</span><br /><span class="num">೩೪೮.</span> ಜ್ಞಾನಾಗ್ನಿಯ ಮಹಿಮೆ</h1>
<p class="bhashya-verse">ಯಥೈಧಾಂಸಿ ಸಮಿದ್ಧೋಽಗ್ನಿಃ ಭಸ್ಮಸಾತ್ ಕುರುತೇಽಜುರ್ನ ।<br />ಜ್ಞಾನಾಗ್ನಿಃ ಸರ್ವಕರ್ಮಾಣಿ ಭಸ್ಮಸಾತ್ ಕುರುತೇ ತಥಾ ॥</p>
<p class="bhashya-verse-source">ಭಗವದ್ಗೀತಾ ೪-೩೭</p>
<p class="bhashya-verse-meaning">ಚೆನ್ನಾಗಿ ಹೊತ್ತಿಕೊಂಡು ಜೋರಾಗಿ ಉರಿಯುತ್ತಿರುವ ಬೆಂಕಿಯು ಹೇಗೆ ಕಟ್ಟಿಗೆಗಳನ್ನು ಸಂಪೂರ್ಣವಾಗಿ ಸುಟ್ಟು ಬೂದಿಮಾಡಿಬಿಡುತ್ತದೆಯೋ, ಎಲೈ ಅರ್ಜುನನೆ, ಹಾಗೆಯೇ ಆತ್ಮಜ್ಞಾನವೆಂಬ ಬೆಂಕಿಯು ಎಲ್ಲ ಕರ್ಮಗಳನ್ನೂ ಕ್ಷಣಮಾತ್ರದಲ್ಲಿ ಸುಟ್ಟು ಬೂದಿಮಾಡಿಬಿಡುತ್ತದೆ.</p>
<p class="description">ಆತ್ಮಜ್ಞಾನವನ್ನು ಇಲ್ಲಿ ಬೆಂಕಿಗೆ ಹೋಲಿಸಿರುತ್ತಾರೆ. ಇದಕ್ಕೆ <strong>ಜ್ಞಾನಾಗ್ನಿ</strong> ಎಂದು ಹೆಸರು. ಅಗ್ನಿ ಎಂದರೆ ಬೆಂಕಿ. ಬೆಂಕಿ ಎಂದರೆ ಎಂಥವರಿಗೂ ಭಯ. ಬೆಂಕಿಯು ಹಿಂದೆಮುಂದೆ ನೋಡದೆ ಎಲ್ಲವನ್ನೂ ಕ್ಷಣಮಾತ್ರದಲ್ಲಿ ಸುಟ್ಟು ಬೂದಿಮಾಡಿಬಿಡುತ್ತದೆಯಲ್ಲವೆ? ಸುಡುವ ಬೆಂಕಿಗೆ ಯಾವ ಪಕ್ಷಪಾತವೂ ಇಲ್ಲ. ಎಲ್ಲವೂ ಒಂದೇ. ಸಿಕ್ಕಿದ್ದನ್ನೆಲ್ಲ ಬೂದಿಮಾಡುವುದೊಂದೇ ಬೆಂಕಿಯ ಕೆಲಸ.</p>
<p class="description">ಅದೇ ರೀತಿಯಲ್ಲಿ ಆತ್ಮಜ್ಞಾನವೆಂಬ ಬೆಂಕಿಯೂ ಅವಿದ್ಯಾ ಕಾಮಕರ್ಮಗಳನ್ನೆಲ್ಲ ಬೂದಿಗೈಯುತ್ತದೆ. <strong>ಜ್ಞಾನಾಗ್ನಿಯಿಂದ ಸರ್ವಕರ್ಮದಾಹ</strong> ; ಸಂಚಿತ, ಪ್ರಾರಬ್ಧ, ಆಗಾಮಿ, ಕರ್ಮಗಳನ್ನೂ; ನಿತ್ಯ ನೈಮಿತ್ತಿಕ ಕಾಮ್ಯ ಪ್ರತಿಷಿದ್ಧಕರ್ಮಗಳನ್ನೂ ಆತ್ಮಜ್ಞಾನವೆಂಬ ಅಗ್ನಿಯು ಕ್ಷಣಮಾತ್ರದಲ್ಲಿ ಸುಟ್ಟು ಬೂದಿಮಾಡಿಬಿಡುತ್ತದೆ. ಆತ್ಮಜ್ಞಾನಕ್ಕೂ ಕರ್ಮಗಳಿಗೂ ವಿರೋಧವಿರುವುದರಿಂದ ಜ್ಞಾನದಿಂದ ಕರ್ಮಗಳು ನಾಶವಾಗಿಬಿಡುತ್ತವೆ. ಆತ್ಮಜ್ಞಾನಿಗೆ ಜನ್ಮಾಂತರಕ್ಕೆ ಕಾರಣವಾದ ಕರ್ಮಗಳು ಬೂದಿಯಾಗಿ ಹೋಗುತ್ತವೆ. ಆತ್ಮಜ್ಞಾನಿಯು ಈ ಜನ್ಮದಲ್ಲಿಯೇ ಮುಕ್ತನಾಗಿಬಿಟ್ಟಿರುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.14">
<p class="intro-shloka">॥ ಓಂ ಸರ್ವಸಂಗವಿದೂರಾಯ ವಾಸುದೇವಾಯ ನಮಃ ॥</p>
<p class="shloka">ಅಜ್ಞಸ್ಯ ಕರ್ಮಯೋಗಃ ಸ್ಯಾತ್ ಆತ್ಮಜ್ಞಾನಸ್ಯ ಸಾಧನಮ್ ।<br />ಫಲಾಸಕ್ತೇರಭಾವೋಽಯಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಅಜ್ಞನಿಗೆ ಕರ್ಮಯೋಗವೇ ಆತ್ಮಜ್ಞಾನಪ್ರಾಪ್ತಿಗೆ ಸಾಧನವು. ಫಲಾಸಂಗದ ಅಭಾವವೇ ಕರ್ಮಯೋಗವು.</p>
<h1 class="level1-title" epub:type="title"><span class="date">ಡಿಸೆಂಬರ್ ೧೪</span><br /><span class="num">೩೪೯.</span> ಕರ್ಮಯೋಗದ ನಾಲ್ಕು ರಹಸ್ಯಗಳು</h1>
<p class="bhashya-verse">ಕರ್ಮಣ್ಯೇವಾಧಿಕಾರಸ್ತೇ ಮಾ ಫಲೇಷು ಕದಾಚನ ।<br />ಮಾ ಕರ್ಮಫಲಹೇತುರ್ಭೂಃ ಮಾ ತೇ ಸಂಗೋಽಸ್ತ್ವಕರ್ಮಣಿ ॥</p>
<p class="bhashya-verse-source">ಭಗವದ್ಗೀತಾ ೨-೪೭</p>
<p class="bhashya-verse-meaning">ಅರ್ಜುನನೆ, ಕರ್ಮದಲ್ಲಿಯೇ ನಿನಗೆ ಅಧಿಕಾರವು, ಫಲಗಳಲ್ಲಿ ಅಧಿಕಾರವು ಎಂದೆಂದಿಗೂ ಬೇಡ. ನೀನು ಕರ್ಮಫಲಗಳಿಗೆ ಹೇತುವಾಗಬೇಡ, ಆದರೆ ನಿನಗೆ ಅಕರ್ಮದಲ್ಲಿ ಸಂಗವಾಗುವುದೂ ಬೇಡ.</p>
<p class="description">ಕರ್ಮಯೋಗದ <strong>ನಾಲ್ಕು ರಹಸ್ಯ</strong> ಗಳನ್ನು ಇಲ್ಲಿ ತಿಳಿಸಿದೆ.</p>
<p class="description">೧. <strong>ಕರ್ತವ್ಯ ಕರ್ಮಗಳನ್ನೇ ಸಾಧಕನು ಮಾಡಬೇಕು:</strong> ಅಜ್ಞಾನಿಯಾದ ಮಂದಾಧಿಕಾರಿಯಾದ ಸಾಧಕನು ಒಮ್ಮೆಗೇ ಜ್ಞಾನಯೋಗದಲ್ಲಿ ಪ್ರವೃತ್ತನಾಗಬಾರದು. ಪ್ರಾರಂಭದಲ್ಲಿ ಇವನು ಕರ್ಮಗಳನ್ನೇ ಮಾಡುತ್ತಿರಬೇಕು.</p>
<p class="description">೨. <strong>ಫಲಗಳನ್ನು ಮಾತ್ರ ಅಪೇಕ್ಷಿಸಲೇ ಬಾರದು:</strong> ಫಲದ ಕಡೆ ಲಕ್ಷ್ಯವು ಬಂದಿತೆಂದರೆ ಕರ್ಮಗಳಲ್ಲಿ ಶ್ರದ್ಧೆಯು ಹೋಗಿಬಿಡುತ್ತದೆ. ಫಲಗಳಲ್ಲಿ ಸಂಗವಿಲ್ಲದೆ ಕರ್ಮಗಳನ್ನು ಸಾಧಕನು ಮಾಡುತ್ತಿರಬೇಕು.</p>
<p class="description">೩. <strong>ಕರ್ಮಫಲಗಳಿಗೆ ಹೇತುವಾಗಬಾರದು:</strong> ಅಹಂಕಾರ ಮಮಕಾರಗಳಿಂದ ಕೂಡಿದವನಾಗಿ, ಬೇಕು ಬೇಡಗಳಿಗೆ ದಾಸನಾಗಬಾರದು.</p>
<p class="description">೪. <strong>ಅಕರ್ಮದಲ್ಲಿಯೂ ಸಂಗರಹಿತನಾಗಿರಬೇಕು:</strong> ಫಲವೇ ಬೇಡ ಎಂದಮೇಲೆ ನಾನೇಕೆ ಈ ಕರ್ಮಗಳನ್ನು ಮಾಡಬೇಕು? ಎಂದು ತಿಳಿದು ಕರ್ಮಗಳನ್ನು ಬಿಡಬಾರದು. ಕರ್ಮಫಲಗಳಲ್ಲಿ ಅಸಂಗನಾಗಿರಬೇಕೇ ಹೊರತು ಕರ್ಮಗಳಲ್ಲಿ ಅಲ್ಲ. ಫಲಗಳ ಕಡೆ ಲಕ್ಷ್ಯವಿಲ್ಲದೇ ಕರ್ಮಗಳಲ್ಲಿ ಸಮಭಾವದಿಂದ ವರ್ತಿಸುವವನೇ <strong>ಕರ್ಮಯೋಗಿ</strong>.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.15">
<p class="intro-shloka">॥ ಓಂ ಧ್ಯಾನಕ್ರಮವಿದೇ ವಾಸುದೇವಾಯ ನಮಃ ॥</p>
<p class="shloka">ಸಮಕಾಯಶಿರೋಗ್ರೀವಃ ತಥಾ ಚೈಕಾಗ್ರಮಾನಸಃ ।<br />ಧ್ಯಾನಾಭ್ಯಾಸಂ ಪ್ರಕುರ್ವೀತ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ದೇಹ ತಲೆ ಕತ್ತುಗಳನ್ನು ನೆಟ್ಟಗೆ ಇಟ್ಟುಕೊಂಡು ಏಕಾಗ್ರತೆಯಿಂದ ಕೂಡಿದವನಾಗಿ ಧ್ಯಾನಯೋಗವನ್ನು ಮಾಡಬೇಕು.</p>
<h1 class="level1-title" epub:type="title"><span class="date">ಡಿಸೆಂಬರ್ ೧೫</span><br /><span class="num">೩೫೦.</span> ಧ್ಯಾನಕ್ಕೆ ಐದು ಕ್ರಮಗಳು</h1>
<p class="bhashya-verse">ಸಮಂ ಕಾಯಶಿರೋಗ್ರೀವಂ ಧಾರಯನ್ನಚಲಂ ಸ್ಥಿರಃ ।<br />ಸಂಪ್ರೇಕ್ಷ್ಯ ನಾಸಿಕಾಗ್ರಂ ಸ್ವಂ ದಿಶಶ್ಚಾನವಲೋಕಯನ್ ॥</p>
<p class="bhashya-verse-source">ಭಗವದ್ಗೀತಾ ೬-೧೩</p>
<p class="bhashya-verse-meaning">ಶರೀರ, ತಲೆ ಮತ್ತು ಕುತ್ತಿಗೆಗಳನ್ನು ನೆಟ್ಟಗೆ ಮಾಡಿಕೊಂಡು, ಅಲುಗಾಡದಂತೆ ಭದ್ರವಾಗಿ ಕೂತುಕೊಂಡು, ತನ್ನ ಮೂಗಿನ ತುದಿಯನ್ನೇ ನೋಡುತ್ತಾ, ಬೇರೆ ಬೇರೆಯ ದಿಕ್ಕುಗಳಿಗೆ ನೋಡದೆ, ಏಕಾಗ್ರತೆಯಿಂದ ಆತ್ಮನನ್ನೇ ಧ್ಯಾನಮಾಡಬೇಕು.</p>
<p class="description">ಧ್ಯಾನಯೋಗಿಗೆ <strong>ಐದು</strong> ಕ್ರಮಗಳನ್ನು ಇಲ್ಲಿ ತಿಳಿಸಿರುತ್ತದೆ.</p>
<p class="description">೧. <strong>ಸಮಂ ಕಾಯಶಿರೋಗ್ರೀವಂ ಧಾರಯನ್</strong> —ಶರೀರ, ತಲೆ, ಕುತ್ತಿಗೆಗಳನ್ನು ನೇರವಾಗಿ, ಸಮನಾಗಿ ಧರಿಸಿಕೊಳ್ಳಬೇಕು. ಈ ಮೂರನ್ನೂ ನೆಟ್ಟಗೆ ಇಟ್ಟುಕೊಂಡು, ಈ ಮೂರೂ ಅಲುಗಾಡದಂತೆ ನೋಡಿಕೊಳ್ಳಬೇಕು. ಬೆನ್ನೆಲುಬನ್ನು ನೆಟ್ಟಗೆ ಇಟ್ಟುಕೊಂಡೇ ಧ್ಯಾನವನ್ನು ಮಾಡಬೇಕು.</p>
<p class="description">೨. <strong>ಅಚಲಮ್</strong> —ದೇಹಾದಿಗಳು ಅಲುಗಾಡದಂತೆ ನೋಡಿಕೊಳ್ಳಬೇಕು.</p>
<p class="description">೩. <strong>ಸ್ಥಿರಃ</strong> —ಕೈಕಾಲು ಮುಂತಾದ ಅಂಗಾಂಗಗಳು ಸ್ಥಿರವಾಗಿರುವಂತೆ, ಭದ್ರವಾಗಿರುವಂತೆ ನೋಡಿಕೊಳ್ಳಬೇಕು.</p>
<p class="description">೪. <strong>ಸ್ವಂ ನಾಸಿಕಾಗ್ರಂ ಸಂಪ್ರೇಕ್ಷ್ಯ</strong> —ತನ್ನ ಮೂಗಿನ ತುದಿಯನ್ನೇ ನೋಡುತ್ತಿರಬೇಕು. ಅತ್ತ ಇತ್ತ ನೋಡದೆ, ತನ್ನ ದೃಷ್ಟಿಯನ್ನೆಲ್ಲ ಮೂಗಿನ ತುದಿಯಲ್ಲಿಯೇ ಏಕಾಗ್ರಗೊಳಿಸಬೇಕು.</p>
<p class="description">೫. <strong>ದಿಶಶ್ಚ ಅನವಲೋಕಯನ್</strong> —ದಿಕ್ಕುಗಳನ್ನು ನೋಡುತ್ತಿರಬಾರದು. ಎಡ ಬಲ, ಹಿಂದೆ ಮುಂದೆ, ಮೇಲೆ ಕೆಳಗೆ ನೋಡದೆ ಶುದ್ಧವಾದ ಮನಸ್ಸಿನಿಂದ ಆತ್ಮನನ್ನೇ ಧ್ಯಾನಮಾಡಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.16">
<p class="intro-shloka">॥ ಓಂ ಶ್ರವಣಫಲವಿದೇ ವಾಸುದೇವಾಯ ನಮಃ ॥</p>
<p class="shloka">ಗೀತೋಪದೇಶಶ್ರವಣಾತ್ ನಷ್ಟಮೋಹೋ ಗತವ್ಯಥಃ ।<br />ಅರ್ಜುನಃ ಕೃತಕೃತ್ಯೋಽಭೂತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಗೀತೋಪದೇಶವನ್ನು ಶ್ರವಣಮಾಡಿ ಅರ್ಜುನನು ನಷ್ಟಮೋಹನೂ ಗತವ್ಯಥನೂ ಕೃತಕೃತ್ಯನೂ ಆಗಿಬಿಟ್ಟನು.</p>
<h1 class="level1-title" epub:type="title"><span class="date">ಡಿಸೆಂಬರ್ ೧೬</span><br /><span class="num">೩೫೧.</span> ಶ್ರವಣದ ನಾಲ್ಕು ಫಲಗಳಿವು!</h1>
<p class="bhashya-verse">ನಷ್ಟೋ ಮೋಹಃ ಸ್ಮೃತಿರ್ಲಬ್ಧಾ ತ್ವತ್ ಪ್ರಸಾದಾನ್ಮಯಾಚ್ಯುತ ।<br />ಸ್ಥಿತೋಽಸ್ಮಿ ಗತಸಂದೇಹಃ ಕರಿಷ್ಯೇ ವಚನಂ ತವ ॥</p>
<p class="bhashya-verse-source">ಭಗವದ್ಗೀತಾ ೧೮-೭೩</p>
<p class="bhashya-verse-meaning">ಹೇ ಅಚ್ಯುತನೆ, ನಿನ್ನ ಗೀತೋಪದೇಶಶ್ರವಣದ ಪ್ರಸಾದದಿಂದ ನನ್ನ ಮೋಹವು ನಾಶವಾಯಿತು, ಸ್ಮೃತಿಯು ನನಗೆ ಲಬ್ಧವಾಯಿತು, ನಾನೀಗ ಸಂದೇಹರಹಿತನಾಗಿದ್ದೇನೆ, ನಿನ್ನ ಮಾತಿನಂತೆ ನಡೆದುಕೊಳ್ಳುತ್ತೇನೆ.</p>
<p class="description">ಗೀತಾಚಾರ್ಯನಾದ ಶ್ರೀಕೃಷ್ಣನು ಕೇಳಿದ ಪ್ರಶ್ನೆಗಳಿಗೆ ಅರ್ಜುನನು ಸಂತೋಷದಿಂದ ಕೊಟ್ಟ ಉತ್ತರಗಳಿವು. ಸದ್ಗುರೂಪದೇಶವನ್ನು ಸರಿಯಾಗಿ ಶ್ರವಣಮಾಡಿದವನಿಗೆ ಈ ನಾಲ್ಕು ಫಲಗಳು ಉಂಟಾಗುತ್ತವೆ.</p>
<p class="description">೧. <strong>ಮೋಹನಾಶಃ</strong> —ಮೋಹವೆಂದರೆ ಅವಿದ್ಯೆ, ಅಜ್ಞಾನ, ಭ್ರಾಂತಿಜ್ಞಾನ; ಜ್ಞಾನದಿಂದ ಮೋಹವು ನಾಶವಾಗುತ್ತದೆ.</p>
<p class="description">೨. <strong>ಸ್ಮೃತಿಲಾಭಃ</strong> —ತಾನು ಯಾರೆಂಬ ವಿವೇಕ ಪ್ರಜ್ಞೆಯೇ ಸ್ಮೃತಿ. ದೇಹೇಂದ್ರಿಯಾದಿಗಳು ತಾನಲ್ಲವೆಂದೂ, ಸಚ್ಚಿದಾನಂದಸ್ವರೂಪನಾದ ಆತ್ಮನೇ ತಾನೆಂದೂ ಸರಿಯಾಗಿ ತಿಳಿಯುವುದೇ ಸ್ಮೃತಿ. ಜ್ಞಾನದಿಂದ ಸ್ಮೃತಿಲಾಭ.</p>
<p class="description">೩. <strong>ಸಂದೇಹನಾಶಃ</strong> —ಸಂದೇಹವೆಂದರೆ ಸಂಶಯವು. ನಾನು ಸಂಸಾರಿಯಾದ ಜೀವಾತ್ಮನೋ, ಜಡವಾದ ದೇಹವೋ, ಅಥವಾ ಅಸಂಸಾರಿಯಾದ ಪ್ರತ್ಯಗಾತ್ಮನೋ—ಎಂದು ತಿಳಿಯುವುದೇ ಸಂದೇಹವು. ಜ್ಞಾನದಿಂದ ಇಂಥ ಸಂದೇಹವು ನಿವೃತ್ತಿಯಾಗುತ್ತದೆ.</p>
<p class="description">೪. <strong>ಕರ್ತವ್ಯನಿಷ್ಠೆ</strong> —ಆತ್ಮಜ್ಞಾನಿಯಾಗಿದ್ದರೂ, ವ್ಯಾವಹಾರಿಕ ದೃಷ್ಟಿಯಿಂದ ಕರ್ತವ್ಯವನ್ನುಮಾಡಿಯೇಮಾಡುತ್ತಾನೆ.ಜ್ಞಾನಿಯುಕರ್ತವ್ಯನಿಷ್ಠ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.17">
<p class="intro-shloka">॥ ಓಂ ಜಿತೇಂದ್ರಿಯಾಯ ವಾಸುದೇವಾಯ ನಮಃ ॥</p>
<p class="shloka">ಇಂದ್ರಿಯಾಣಿ ಹರಂತ್ಯೇವ ಪ್ರಮಾಥೀನಿ ವಿವೇಕಿನಃ ।<br />ವಿಷಯಾಭಿಮುಖಂ ಚಿತ್ತಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಬಲಿಷ್ಠವಾದ ಇಂದ್ರಿಯಗಳು ವಿವೇಕಿಯ ಚಿತ್ತವನ್ನೂ ವಿಷಯಾಭಿಮುಖವನ್ನಾಗಿ ತಿರುಗಿಸಿಬಿಡುತ್ತವೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೧೭</span><br /><span class="num">೩೫೨.</span> ತುಂಟ ಇಂದ್ರಿಯಗಳಿವು!</h1>
<p class="bhashya-verse">ಯತತೋ ಹ್ಯಪಿ ಕೌಂತೇಯ ಪುರುಷಸ್ಯ ವಿಪಶ್ಚಿತಃ ।<br />ಇಂದ್ರಿಯಾಣಿ ಪ್ರಮಾಥೀನಿ ಹರಂತಿ ಪ್ರಸಭಂ ಮನಃ ॥</p>
<p class="bhashya-verse-source">ಭಗವದ್ಗೀತಾ ೨-೬೦</p>
<p class="bhashya-verse-meaning">ಎಲೈ ಕೌಂತೇಯನೆ, ಸಾಧಕನು ವಿದ್ವಾಂಸನಾಗಿದ್ದೂ ಇಂದ್ರಿಯನಿಗ್ರಹವನ್ನು ಎಷ್ಟೇ ಪ್ರಯತ್ನದಿಂದ ಮಾಡುತ್ತಿದ್ದರೂ, ಪ್ರಮಥನಶೀಲವಾದ ಇಂದ್ರಿಯಗಳು ಅವನ ಮನಸ್ಸನ್ನು ಬಲಾತ್ಕಾರದಿಂದ ಅನಾತ್ಮವಿಷಯಗಳ ಕಡೆಗೆ ಸೆಳೆದುಬಿಡುತ್ತವೆ.</p>
<p class="description">ಅನೇಕ ಸಾಧಕರು ಬ್ರಹ್ಮಚಾರಿಗಳಾಗಿದ್ದು, ಸಂನ್ಯಾಸಿಗಳಾಗಿದ್ದು, ವಿರಾಗಿಗಳಾಗಿದ್ದು, ಮೌನಿಗಳಾಗಿದ್ದುಕೊಂಡು ಉಗ್ರವಾದ ತಪಸ್ಸನ್ನು ಮಾಡುತ್ತಿರುತ್ತಾರೆ. ಇನ್ನು ಕೆಲವರಂತೂ ಶಾಸ್ತ್ರಪಾರಂಗತರಾಗಿದ್ದು, ವಿದ್ಯಾವಾಚಸ್ಪತಿಗಳೂ ಆಗಿದ್ದುಕೊಂಡು ಇಂದ್ರಿಯನಿಗ್ರಹರೂಪವಾದ ತಪಸ್ಸನ್ನು ಮಾಡುತ್ತಿರುತ್ತಾರೆ. ತಮ್ಮ ಮನಸ್ಸು ಶಾಂತವಾಗಿದೆಯೆಂದೂ ನಿಗೃಹೀತವಾಗಿದೆಯೆಂದೂ ಶುದ್ಧವಾಗಿದೆಯೆಂದೂ ಇವರು ಭಾವಿಸಿರುತ್ತಾರೆ.</p>
<p class="description">ಆದರೆ ಆ ತುಂಟ ಇಂದ್ರಿಯಗಳು ಇಂಥವರ ಮನಸ್ಸನ್ನೂ ಕದಡಿಬಿಡುತ್ತವೆ. ಹತ್ತಾರು ವರ್ಷಗಳ ಕಾಲ ಮಾಡಿದ್ದ ಇಂದ್ರಿಯನಿಗ್ರಹವೂ ಮನೋನಿಗ್ರಹವೂ ಇದೀಗ ಹಾರಿಹೋದಂತಾಗಿಬಿಡುತ್ತದೆ. ಸರಿಯಾಗಿ ವಿವೇಕದಿಂದ ಶಿಕ್ಷಣವನ್ನು ಕೊಡದೆ ಹೋದರೆ ಅಂತರ್ಮುಖವಾಗಿರುವ ಆ ಇಂದ್ರಿಯಗಳು ಯಾವಾಗ ಬೇಕಾದರೂ ಪುನಃ ಬಹಿರ್ಮುಖಿಗಳಾಗಿ ಮನಸ್ಸನ್ನೂ ವಿಷಯಗಳೆಂಬ ವಿಷಸಾಗರದಲ್ಲಿ ಕೆಡವಿಬಿಡುತ್ತವೆ. ಆದ್ದರಿಂದ ತಪಸ್ವಿಗಳೆ, ಯತಿಗಳೆ, ಸಾಧಕರೆ, ಎಚ್ಚರಿಕೆ, ಎಚ್ಚರಿಕೆ!</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.18">
<p class="intro-shloka">॥ ಓಂ ನಿರ್ಮಮಾಯ ವಾಸುದೇವಾಯ ನಮಃ ॥</p>
<p class="shloka">ನಿರ್ಮಮೋ ನಿರಹಂಕಾರಃ ಕಾಮಕ್ರೋಧಾದಿವರ್ಜಿತಃ ।<br />ಸಂನ್ಯಾಸೀ ಮೋಕ್ಷಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ನಿರ್ಮಮನೂ ನಿರಹಂಕಾರಿಯೂ ಕಾಮಕ್ರೋಧಾದಿದೋಷರಹಿತನೂ ಆದ ಸಂನ್ಯಾಸಿಯು ಮೋಕ್ಷವನ್ನು ಹೊಂದುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೧೮</span><br /><span class="num">೩೫೩.</span> ಸಂನ್ಯಾಸಿಗೆ ಹಿತೋಪದೇಶ</h1>
<p class="bhashya-verse">ಅಹಂಕಾರಂ ಬಲಂ ದರ್ಪಂ ಕಾಮಂ ಕ್ರೋಧಂ ಪರಿಗ್ರಹಮ್ ।<br />ವಿಮುಚ್ಯ ನಿರ್ಮಮಃ ಶಾಂತಃ ಬ್ರಹ್ಮಭೂಯಾಯ ಕಲ್ಪತೇ ॥</p>
<p class="bhashya-verse-source">ಭಗವದ್ಗೀತಾ ೧೮-೫೩</p>
<p class="bhashya-verse-meaning">ಅಹಂಕಾರ, ಬಲ, ದರ್ಪ, ಕಾಮ, ಕ್ರೋಧ ಮತ್ತು ಪರಿಗ್ರಹಗಳನ್ನು ಬಿಟ್ಟು ನಿರ್ಮಮನೂ ಶಾಂತನೂ ಆದ ಸಂನ್ಯಾಸಿಯು ಮೋಕ್ಷಕ್ಕೆ ಪಾತ್ರನಾಗುತ್ತಾನೆ.</p>
<p class="description">ಸಂನ್ಯಾಸಿಯು ಬಿಡಬೇಕಾದ ಆರು ದೋಷಗಳನ್ನು ಇಲ್ಲಿ ತಿಳಿಸಿದೆ.</p>
<p class="description">೧. <strong>ಅಹಂಕಾರ</strong> —ದೇಹೇಂದ್ರಿಯಾದಿಗಳಲ್ಲಿ ನಾನು ಎಂಬ ಅಭಿಮಾನ.</p>
<p class="description">೨. <strong>ಬಲ</strong> —ಕಾಮರಾಗಾದಿಗಳಿಂದ ಕೂಡಿರುವ ರಾಜಸಿಕಬಲ.</p>
<p class="description">೩. <strong>ದರ್ಪ</strong> —ಅಧಿಕಾರ, ವಿದ್ಯಾ, ಧನಾದಿಗಳಿಂದ ಉಂಟಾದ ಮದ.</p>
<p class="description">೪. <strong>ಕಾಮ</strong> —ಅನಾತ್ಮವಿಷಯಭೋಗಗಳಲ್ಲಿ ತೀವ್ರವಾದ ಆಶೆ.</p>
<p class="description">೫. <strong>ಕ್ರೋಧ</strong> —ಅನಿಷ್ಟಫಲವುಂಟಾದಾಗ ಆಗುವ ಕೋಪ.</p>
<p class="description">೬. <strong>ಪರಿಗ್ರಹ</strong> —ಅನಾತ್ಮವಸ್ತುಗಳಲ್ಲಿ ನನ್ನದು ಎಂಬ ಭಾವನೆ.</p>
<p class="description">ಈ ಆರು ದೋಷಗಳನ್ನು ಬಿಟ್ಟೆದ್ದ ಧೀರನೇ ಸಂನ್ಯಾಸಿಯೆನಿಸುತ್ತಾನೆ.</p>
<p class="description">ಸಂನ್ಯಾಸಿಯು ನಿರ್ಮಮನೂ ಶಾಂತಸ್ವಭಾವದವನೂ ಆಗಿರಬೇಕು. ದೇಹಧಾರಣೆಗಾಗಿ ಇಟ್ಟುಕೊಂಡಿರುವ ವಸ್ತುಗಳಲ್ಲಿಯೂ ‘ಇದು ನನ್ನದು’ ಎಂಬ ಭಾವನೆಯನ್ನು ಬಿಟ್ಟಿರುವವನೇ <strong>ನಿರ್ಮಮ</strong> ನೆನಿಸುತ್ತಾನೆ. ಇಂಥ ತಪಸ್ವಿಯಾದ ಮಹಾತ್ಮನಾದ ಸಂನ್ಯಾಸಿಗೆ ಆತ್ಮಜ್ಞಾನವೂ, ಅದರಿಂದ ಮುಕ್ತಿಯೂ ದೊರಕುವುದರಲ್ಲಿ ಸಂಶಯವುಂಟೆ?</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.19">
<p class="intro-shloka">॥ ಓಂ ವಿದ್ಯಾಸಂಪ್ರದಾಯಮೂಲಾಯ ವಾಸುದೇವಾಯ ನಮಃ ॥</p>
<p class="shloka">ಆದೌ ನಾರಾಯಣಾತ್ ಪ್ರಾಪ್ತಾ ಸೂರ್ಯಾಯ ಮೋಕ್ಷದಾ ಪರಾ ।<br />ತತೋಽಸ್ಮಭ್ಯಂ ಬ್ರಹ್ಮವಿದ್ಯಾ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಮೋಕ್ಷಸಾಧನವಾದ ಈ ಬ್ರಹ್ಮವಿದ್ಯೆಯು ಮೊದಲು ನಾರಾಯಣನಿಂದ ಸೂರ್ಯನಿಗೂ, ಅನಂತರ ಅವನಿಂದ ನಮಗೂ ಪ್ರಾಪ್ತವಾಗಿದೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೧೯</span><br /><span class="num">೩೫೪.</span> ಬ್ರಹ್ಮವಿದ್ಯಾಚಾರ್ಯಪರಂಪರಾ</h1>
<p class="bhashya-verse">ಇಮಂ ವಿವಸ್ವತೇ ಯೋಗಂ ಪ್ರೋಕ್ತವಾನಹಮವ್ಯಯಮ್ ।<br />ವಿವಸ್ವಾನ್ ಮನವೇ ಪ್ರಾಹ ಮನುರಿಕ್ಷ್ವಾಕವೇಽಬ್ರವೀತ್ ॥</p>
<p class="bhashya-verse-source">ಭಗವದ್ಗೀತಾ ೪-೧</p>
<p class="bhashya-verse-meaning">ಅರ್ಜುನನೆ, ಸೃಷ್ಟಿಯ ಪ್ರಾರಂಭದಲ್ಲಿ ಈ ಆತ್ಮಜ್ಞಾನವೆಂಬ ಅವ್ಯಯವಾದ ಯೋಗವನ್ನು ನಾನೇ ಸೂರ್ಯನಿಗೆ ಉಪದೇಶಮಾಡಿದೆನು. ವಿವಸ್ವಂತನಾದ ಸೂರ್ಯನು ಮನುವಿಗೆ ಉಪದೇಶಿಸಿದನು. ಮತ್ತು ಮನುವು ಇಕ್ಷ್ವಾಕುವಿಗೆ ಈ ಯೋಗವನ್ನು ತಿಳಿಸಿಕೊಟ್ಟನು.</p>
<p class="description">ಆತ್ಮಜ್ಞಾನವೇ ನಿಜವಾದ ಯೋಗವು. ಇದು ಸೃಷ್ಟಿಯ ಪ್ರಾರಂಭದಿಂದಲೂ ಗಂಗಾನದಿಯಂತೆ ಇಂದಿನವರೆಗೂ ಗುರುಶಿಷ್ಯಪರಂಪರೆಯಿಂದ ನಡೆದು ಸಾಗುತ್ತಾ ಬಂದಿರುತ್ತದೆ.</p>
<p class="description">ಶ್ರೀಕೃಷ್ಣನು ಸ್ವರೂಪದಿಂದ ಶ್ರೀಮನ್ನಾರಾಯಣನೇ ಆಗಿರುವುದರಿಂದ ಅವನೇ ಈ ಆತ್ಮಜ್ಞಾನಯೋಗವನ್ನು ಮೊಟ್ಟಮೊದಲಿಗೆ ವಿವಸ್ವಂತನೆಂಬ ಸೂರ್ಯಭಗವಂತನಿಗೆ ಉಪದೇಶಿಸಿದನು. ಸೂರ್ಯನೆಂದರೆ ಇಲ್ಲಿ ಹಿರಣ್ಯಗರ್ಭನೇ. ಇವನೇ ವಿರಾಟ್ ಪುರುಷನೂ ಹೌದು. ಜ್ಞಾನ ವೈರಾಗ್ಯ ಐಶ್ವರ್ಯ ಮತ್ತು ಧರ್ಮಗಳ ಸಾಕಾರಸ್ವರೂಪನೇ ಆದಿತ್ಯನು.</p>
<p class="description">ಈ ಆದಿತ್ಯನು ಆತ್ಮಜ್ಞಾನವೆಂಬ ಯೋಗವನ್ನು ಮನುವಿಗೆ ಉಪದೇಶಿಸಿದನು. ಸೂರ್ಯನ ಪುತ್ರನೇ ಮನು. ಹೀಗೆ ಗುರುಶಿಷ್ಯಪರಂಪರೆಯಿಂದ ಬಂದಿರುವ ಈ ಬ್ರಹ್ಮವಿದ್ಯಾರೂಪವಾದ ಯೋಗವು ಅವ್ಯಯವಾದದ್ದು, ನಾಶವಿಲ್ಲದ್ದು. ಏಕೆಂದರೆ ಈ ಯೋಗದ ಫಲವಾದ ಮೋಕ್ಷವು ಅವ್ಯಯವಾಗಿರುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.20">
<p class="intro-shloka">॥ ಓಂ ಮೋಹವರ್ಜಿತಾಯ ವಾಸುದೇವಾಯ ನಮಃ ॥</p>
<p class="shloka">ಮೋಹಸ್ಯೈವ ನಿವೃತ್ತಿಃ ಸ್ಯಾತ್ ಆತ್ಮಜ್ಞಾನೋದಯಾತ್ ಪರಮ್ ।<br />ಸರ್ವಾತ್ಮಭಾವಸಂಪತ್ತಿಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮಜ್ಞಾನೋದಯವಾದ ಮೇಲೆ ಮೋಹವು ತೊಲಗುತ್ತದೆ. ಅನಂತರ ಸರ್ವಾತ್ಮಭಾವವೂ ಉಂಟಾಗುತ್ತದೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೨೦</span><br /><span class="num">೩೫೫.</span> ಜ್ಞಾನದಿಂದ ಮೋಹನಿವೃತ್ತಿ</h1>
<p class="bhashya-verse">ಯಜ್ಜ್ಞಾತ್ವಾ ನ ಪುನರ್ಮೋಹಮ್ ಏವಂ ಯಾಸ್ಯಸಿ ಪಾಂಡವ ।<br />ಯೇನ ಭೂತಾನ್ಯಶೇಷೇಣ ದ್ರಕ್ಷ್ಯಸ್ಯಾತ್ಮನ್ಯಥೋ ಮಯಿ ॥</p>
<p class="bhashya-verse-source">ಭಗವದ್ಗೀತಾ ೪-೩೫</p>
<p class="bhashya-verse-meaning">ಪರಬ್ರಹ್ಮವನ್ನು ತಿಳಿದಮೇಲೆ, ಪಾಂಡವನೆ, ನೀನು ಈಗಿನಂತೆ ಮೋಹಕ್ಕೆ ವಶನಾಗುವುದಿಲ್ಲ. ಈ ಬ್ರಹ್ಮಜ್ಞಾನದಿಂದ ನೀನು ಸಮಸ್ತ ಭೂತಗಳನ್ನೂ ನಿನ್ನಲ್ಲಿ ಕಾಣುತ್ತೀಯೆ, ಅನಂತರ ನನ್ನಲ್ಲಿ ವಿಶ್ವವೆಲ್ಲವನ್ನೂ ನೀನು ಕಾಣುತ್ತೀಯೆ.</p>
<p class="description">ಆತ್ಮಜ್ಞಾನಿಗಳಾದ ಸದ್ಗುರುಗಳು ಯೋಗ್ಯರಾದ ಜಿಜ್ಞಾಸುಗಳಿಗೆ ಪರಬ್ರಹ್ಮದ ಸ್ವರೂಪವನ್ನು ತಿಳಿಸುತ್ತಾರೆ. ಇಂಥ ಜ್ಞಾನಕ್ಕೆ ಆತ್ಮಜ್ಞಾನವೆಂದೂ, ಬ್ರಹ್ಮಜ್ಞಾನವೆಂದೂ ಹೆಸರು. ಆತ್ಮಜ್ಞಾನವು ಸದ್ಗುರುಗಳ ಕೃಪೆಯಿಂದ ಮಾತ್ರವೇ ಉಂಟಾಗಬೇಕೇ ಹೊರತು ಪುಸ್ತಕರಾಶಿಯನ್ನು ಓದಿ ಮಸ್ತಕದಲ್ಲಿ ತುಂಬಿಕೊಳ್ಳುವುದರಿಂದ ಅಲ್ಲ. ಈ ಆತ್ಮಜ್ಞಾನದಿಂದ ಉಂಟಾಗುವ ಫಲವೇನು? ಎಂದರೆ, ಮೋಹನಾಶ. ಮೋಹವೆಂದರೆ ಅವಿದ್ಯಾ ಅಥವಾ ಅಜ್ಞಾನ. ಇದರ ನಾಶವೇ ಆತ್ಮಜ್ಞಾನದ ಫಲ. ಶ್ರೀಕೃಷ್ಣಪರಮಾತ್ಮನ ಉಪದೇಶವನ್ನು ಕೇಳಿದ ಮೇಲೆ ಅರ್ಜುನನು “ನನ್ನ ಮೋಹವು ಇದೀಗ ನಾಶವಾಯಿತು” ಎಂದು ಗೀತೆಯಲ್ಲಿ (೧೮-೭೩ ರಲ್ಲಿ) ಹೇಳಿರುತ್ತಾನೆ.</p>
<p class="description">ಈ ಜ್ಞಾನದ ಬಲದಿಂದ ಇಡೀ ಸಮಸ್ತಭೂತಗಳನ್ನು ಜ್ಞಾನಿಯು ತನ್ನಲ್ಲಿ ಕಾಣುತ್ತಾನೆ. ತನ್ನಲ್ಲಿಯೇ ಈ ವಿಶ್ವವೆಲ್ಲವೂ ತೋರುತ್ತಿದೆಯೆಂದೂ ತಾನೇ ಸರ್ವಭೂತಗಳಿಗೂ ಪ್ರತ್ಯಗಾತ್ಮನಾಗಿದ್ದೇನೆಂದೂ ಆತ್ಮಜ್ಞಾನಿಯು ಸಹಜವಾಗಿ ತಿಳಿಯುತ್ತಾನೆ. ತಾನೇ ಪರಬ್ರಹ್ಮವೆಂದೂ ಪರಬ್ರಹ್ಮವೇ ತಾನೆಂದೂ ಜ್ಞಾನಿಯು ತಿಳಿದಿರುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.21">
<p class="intro-shloka">॥ ಓಂ ಸುಖಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ಯುಕ್ತಸ್ಯೈವ ವಿವೇಕೋಽಯಂ ಶಾಂತಿಶ್ಚಾಪಿ ವಿವೇಕಿನಃ ।<br />ಶಾಂತಸ್ಯೈವ ಸುಖಪ್ರಾಪ್ತಿಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯುಕ್ತನಿಗೇ ವಿವೇಕವು, ವಿವೇಕಿಗೇ ಶಾಂತಿಯು, ಶಾಂತನಿಗೇ ಸುಖಪ್ರಾಪ್ತಿಯು.</p>
<h1 class="level1-title" epub:type="title"><span class="date">ಡಿಸೆಂಬರ್ ೨೧</span><br /><span class="num">೩೫೬.</span> ಇಂಥವನಿಗೇ ಸುಖ</h1>
<p class="bhashya-verse">ನಾಸ್ತಿ ಬುದ್ಧಿರಯುಕ್ತಸ್ಯ ನ ಚಾಯುಕ್ತಸ್ಯ ಭಾವನಾ ।<br />ನ ಚಾಭಾವಯತಃ ಶಾಂತಿಃ ಅಶಾಂತಸ್ಯ ಕುತಃ ಸುಖಮ್ ॥</p>
<p class="bhashya-verse-source">ಭಗವದ್ಗೀತಾ ೨-೬೬</p>
<p class="bhashya-verse-meaning">ಯುಕ್ತನಲ್ಲದವನಿಗೆ ನಿಶ್ಚಯರೂಪವಾದ ಬುದ್ಧಿಯು ಉಂಟಾಗಲಾರದು, ಇಂಥವನಿಗೆ ಆತ್ಮನನ್ನು ಅರಿಯಬೇಕೆಂಬ ತೀವ್ರತೆಯೂ ಉಂಟಾಗಲಾರದು. ಇನ್ನು ಆತ್ಮಜ್ಞಾನದಲ್ಲಿ ರುಚಿಯೇ ಇಲ್ಲದಿರುವ ಇಂಥವನಿಗೆ ಶಾಂತಿಯೆಂಬುದು ಇರಲಾರದು, ಇನ್ನು ಶಾಂತಿಯಿಲ್ಲದವನಿಗೆ ಸುಖವೆಂಬುದು ಎಲ್ಲಿಂದ ಬರಬೇಕು?</p>
<p class="description">ಪ್ರತಿಯೊಬ್ಬ ಮಾನವನಿಗೂ ಬೇಕಾದದ್ದು ಸುಖ. ಸುಖಕ್ಕಾಗಿಯೇ ಮಾನವನ ಸಕಲ ಪ್ರಯತ್ನಗಳೂ ನಡೆಯುತ್ತಿವೆ. ಅಧ್ಯಾತ್ಮಸಾಧಕರಂತೂ ಸಾಂಸಾರಿಕ ವ್ಯವಹಾರವನ್ನೆಲ್ಲ ಬಿಟ್ಟು ಜಪತಪಾದ್ಯನುಷ್ಠಾನಗಳನ್ನು ಮಾಡು ತ್ತಿರುವುದು ಸುಖಪ್ರಾಪ್ತಿಗಾಗಿಯೇ ಅಲ್ಲವೆ? ಸರಿ, ಈ ಸುಖ ಬರುವುದು ಹೇಗೆ? ಶಾಂತಿಯಿಂದ. ಶಾಂತಿಯೆಂದರೆ ನೆಮ್ಮದಿಯಾದ ಮನಸ್ಸಿನ ಸ್ಥಿತಿ. ಶಾಂತಿಯೇ ಇಲ್ಲದಿದ್ದರೆ ಅಂಥವನಿಗೆ ಸುಖವು ದೊರಕುವುದು ಹೇಗೆ?</p>
<p class="description">ಈ ಶಾಂತಿಯೆಂಬುದು ಆತ್ಮಜ್ಞಾನದ ಫಲವು. ಆತ್ಮಜ್ಞಾನಿಗೆ ಶಾಂತಿ ಸುಖಗಳು ಅಕ್ಷಯವಾಗಿರುತ್ತವೆ. ಆತ್ಮಜ್ಞಾನದಲ್ಲಿ ಆಸಕ್ತಿಯೇ ಇಲ್ಲದವನಿಗೆ ಶಾಂತಿಯು ಹೇಗೆ ದೊರಕೀತು? ಜೀವನದಲ್ಲಿ ಗುರಿಯನ್ನು ಇಟ್ಟುಕೊಳ್ಳದವನಿಗೆ ಆತ್ಮಜ್ಞಾನದಲ್ಲಿ ಆಸಕ್ತಿಯೆಂಬುದು ಸಾಧ್ಯವಿಲ್ಲ. ಯುಕ್ತನಲ್ಲದವನಿಗೆ ನಿಶ್ಚಯಬುದ್ಧಿಯೂ ಇರಲಾರದು. ಅಂತೂ ಸುಖಶಾಂತಿಗಳನ್ನು ಬಯಸುವ ಮಾನವನು ಮೊದಲಿಗೆ ಮನಸ್ಸನ್ನು ಶುದ್ಧಗೊಳಿಸಿಕೊಳ್ಳಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.22">
<p class="intro-shloka">॥ ಓಂ ಸರ್ವಸಾಕ್ಷಿಣೇ ವಾಸುದೇವಾಯ ನಮಃ ॥</p>
<p class="shloka">ನ ಹಿ ಕಸ್ಯಾಪಿ ಕರ್ತೃತ್ವಂ ಪರಮಾತ್ಮಾ ಕರೋತಿ ವೈ ।<br />ಅವಿದ್ಯಾಯಾಃ ಸ್ವಭಾವೋಽಯಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯಾವನೊಬ್ಬನಿಗೂ ಕರ್ತೃತ್ವವನ್ನು ಪರಮಾತ್ಮನು ಮಾಡಿರುವುದಿಲ್ಲ. ಅವಿದ್ಯೆಯ ಸ್ವಭಾವದಿಂದ ಇದು ನಡೆಯುತ್ತಿದೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೨೨</span><br /><span class="num">೩೫೭.</span> ಅವಿದ್ಯಾಸ್ವಭಾವವಿದು</h1>
<p class="bhashya-verse">ನ ಕರ್ತೃತ್ವಂ ನ ಕರ್ಮಾಣಿ ಲೋಕಸ್ಯ ಸೃಜತಿ ಪ್ರಭುಃ ।<br />ನ ಕರ್ಮಫಲಸಂಯೋಗಂ ಸ್ವಭಾವಸ್ತು ಪ್ರವರ್ತತೇ ॥</p>
<p class="bhashya-verse-source">ಭಗವದ್ಗೀತಾ ೫-೧೪</p>
<p class="bhashya-verse-meaning">ಪರಮಾತ್ಮನು ಯಾರಿಗೂ ಕರ್ತೃತ್ವವನ್ನಾಗಲಿ ಕರ್ಮಗಳನ್ನಾಗಲಿ ಅಥವಾ ಕರ್ಮಗಳಿಗೂ ಫಲಗಳಿಗೂ ಸಂಬಂಧವನ್ನಾಗಲಿ ಸ್ವತಃ ಸೃಷ್ಟಿಸಿರುವುದಿಲ್ಲ. ಮತ್ತೇನೆಂದರೆ ಪ್ರಕೃತಿಯೇ ಇದೆಲ್ಲವನ್ನೂ ಮಾಡುತ್ತಿದೆ.</p>
<p class="description">ಪ್ರತಿಯೊಬ್ಬ ಮಾನವನೂ ತನ್ನನ್ನು ಕರ್ತೃವೆಂದು ತಿಳಿದುಕೊಂಡು, ತನಗೆ ಬೇಕಾದ ಭೋಗ್ಯವಸ್ತುಗಳನ್ನು ಸೃಷ್ಟಿಸಿಕೊಳ್ಳುತ್ತಾ, ಆ ವಸ್ತುಗಳನ್ನು ತಾನು ಅನುಭವಿಸುತ್ತಾ, ಅದರಿಂದ ಸುಖವನ್ನೋ ದುಃಖವನ್ನೋ ಅನುಭವಿಸುತ್ತಾ ಇದ್ದಾನಲ್ಲವೆ? ಇದೆಲ್ಲವನ್ನೂ ಮನುಷ್ಯನು ತನ್ನ ಅವಿದ್ಯೆ ಯಿಂದ ಪ್ರಕೃತಿಯಿಂದ ತಾನೇ ಸೃಷ್ಟಿಸಿಕೊಂಡಿರುತ್ತಾನೆಯೇ ಹೊರತು ಭಗವಂತನಿಗೂ ಇದಕ್ಕೂ ಯಾವ ಯಾವ ಸಂಬಂಧವೂ ಇರುವುದಿಲ್ಲ.</p>
<p class="description">ಪರಮಾತ್ಮನು ಕರ್ತೃತ್ವವನ್ನು ಯಾರಿಗೂ ಸೃಷ್ಟಿಮಾಡಿಕೊಟ್ಟಿರುವುದಿಲ್ಲ. ನೀನು ಈ ಕರ್ಮಗಳನ್ನು ಮಾಡಬೇಕೆಂದೂ, ಈ ಕರ್ಮಗಳನ್ನು ಮಾಡಬಾರದೆಂದೂ ಯಾರಿಗೂ ಭಗವಂತನು ಅಪ್ಪಣೆ ಮಾಡಿರುವುದಿಲ್ಲ. ಅಜ್ಞಾನಿಗಳಾದ ಸಂಸಾರಿಗಳ ಕರ್ತೃತ್ವಕ್ಕೂ ಭಗವಂತನಿಗೂ ಯಾವ ಯಾವ ಸಂಬಂಧವೂ ಇರುವುದಿಲ್ಲ. ಹಾಗಾದರೆ ಇದೆಲ್ಲಕ್ಕೂ ಯಾರು ಕಾರಣ? ಎಂದರೆ, ಸ್ವಭಾವವು. ಸ್ವಭಾವವೆಂದರೆ ಅವಿದ್ಯಾಸ್ವಭಾವ. ಅವಿದ್ಯಾಕಲ್ಪಿತವಾದ ಮಾಯಾಸ್ವಭಾವದಿಂದಲೇ ಮಾನವರಿಗೆ ಕರ್ತೃತ್ವ ಭೋಕ್ತೃತ್ವ, ಸುಖದುಃಖಾದಿ ಸಂಸಾರಾನುಭವಗಳು ತೋರುತ್ತಿವೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.23">
<p class="intro-shloka">॥ ಓಂ ಯೋಗೇಶ್ವರಾಯ ವಾಸುದೇವಾಯ ನಮಃ ॥</p>
<p class="shloka">ಯತ್ರ ಯೋಗೇಶ್ವರಃ ಕೃಷ್ಣೋ ಯತ್ರ ಪಾರ್ಥೋ ಧನುರ್ಧರಃ ।<br />ತತ್ರ ಶ್ರೀರ್ವಿಜಯೋ ಭೂತಿಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಎಲ್ಲಿ ಯೋಗೇಶ್ವರ ಶ್ರೀಕೃಷ್ಣನೂ ಧನುರ್ಧಾರಿ ಅರ್ಜುನನೂ ಇರುತ್ತಾರೆಯೋ, ಅಲ್ಲಿ ಸಂಪತ್ತು ವಿಜಯ ಐಶ್ವರ್ಯಗಳು ಸಮೃದ್ಧವಾಗಿರುತ್ತವೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೨೩</span><br /><span class="num">೩೫೮.</span> ಸಂಪತ್ತುಗಳ ಸಂಗಮವಿಲ್ಲಿ</h1>
<p class="bhashya-verse">ಯತ್ರ ಯೋಗೇಶ್ವರಃ ಕೃಷ್ಣಃ ಯತ್ರ ಪಾರ್ಥೋ ಧನುರ್ಧರಃ ।<br />ತತ್ರ ಶ್ರೀರ್ವಿಜಯೋ ಭೂತಿಃ ಧ್ರುವಾ ನೀತಿರ್ಮತಿರ್ಮಮ ॥</p>
<p class="bhashya-verse-source">ಭಗವದ್ಗೀತಾ ೧೮-೭೮</p>
<p class="bhashya-verse-meaning">ಎಲ್ಲಿ ಯೋಗೇಶ್ವರನಾದ ಶ್ರೀಕೃಷ್ಣನೂ ಹಾಗೂ ಧನುರ್ಧಾರಿಯಾದ ಅರ್ಜುನನೂ ಇರುತ್ತಾರೆಯೋ ಅಲ್ಲಿ ಸಂಪತ್ತು, ವಿಜಯ, ಐಶ್ವರ್ಯ ಮತ್ತು ಶಾಶ್ವತವಾದ ನೀತಿಯು ಸ್ಥಿರವಾಗಿರುತ್ತವೆ ಎಂಬುದು ನನ್ನ ಅಭಿಪ್ರಾಯವು.</p>
<p class="description">ಇದು ಭಗವದ್ಗೀತೆಯಲ್ಲಿ ಕಟ್ಟಕಡೆಯ ಮಂಗಳಶ್ಲೋಕ.ಈ ಮಂಗಳ ಶ್ಲೋಕದೊಂದಿಗೇ ಭಗವದ್ಗೀತೆಯು ಮುಕ್ತಾಯಗೊಳ್ಳುತ್ತದೆ. ಸಂಜಯನು ಧೃತರಾಷ್ಟ್ರನಿಗೆ ಹೇಳಿದ ಅರ್ಥಗರ್ಭಿತವಾದ ವಾಕ್ಯವಿದು. ಗೀತಾಚಾರ್ಯನಾದ ಶ್ರೀಕೃಷ್ಣಭಗವಂತನ ಹಾಗೂ ನರಪುಂಗವನಾದ ಅರ್ಜುನನ, ಮತ್ತು ಅವರಿಬ್ಬರ ಪರಸ್ಪರ ಸಂಬಂಧದ ಮಹತ್ತ್ವವನ್ನು ಉಪದೇಶಿಸುವ ಪರಮಪವಿತ್ರ, ಪರಮಮಂಗಳ ಶ್ಲೋಕ ವಿದು. ಸಕಲಸಂಪತ್ಪ್ರದವಾದ ಶ್ಲೋಕವಿದು.</p>
<p class="description">ಯಾವ ಸ್ಥಳದಲ್ಲಿ, ಯಾವ ಮನೆಯಲ್ಲಿ, ಯಾರ ಪಕ್ಷದಲ್ಲಿ, ಯಾವ ರಾಷ್ಟ್ರದಲ್ಲಿ ಯೋಗೇಶ್ವರನಾದ ಶ್ರೀಕೃಷ್ಣಪರಮಾತ್ಮನು ಹಾಗೂ ನರಶ್ರೇಷ್ಠನಾದ ಅರ್ಜುನನು ಇರುತ್ತಾರೆಯೋ ಅಲ್ಲಿ ಸಂಪತ್ತು, ವಿಜಯ, ಶಾಂತಿ, ಧರ್ಮ, ನ್ಯಾಯ, ಆಯುಷ್ಯ, ಆರೋಗ್ಯಾದಿ ಸಕಲ ಸೌಭಾಗ್ಯಗಳೂ ನೆಲೆಸುತ್ತವೆ. ಇವರಿಬ್ಬರ ಸ್ಮರಣೆಯಿಂದಲೇ ಪಾಪತಾಪದಾರಿದ್ರ್ಯಗಳು ಪರಿಹಾರವಾಗಿ ಸಕಲಸಂಪತ್ತುಗಳೂ ಪ್ರಾಪ್ತವಾಗುತ್ತವೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.24">
<p class="intro-shloka">॥ ಓಂ ಬ್ರಾಹ್ಮೀಸ್ಥಿತಿನಿಷ್ಠಾಯ ವಾಸುದೇವಾಯ ನಮಃ ॥</p>
<p class="shloka">ಲಭತೇ ಬ್ರಹ್ಮವಿಜ್ಞಾನಂ ಬ್ರಹ್ಮನಿರ್ವಾಣಮೃಚ್ಛತಿ ।<br />ಅಂತಕಾಲೇಽಪಿ ಚೇಜ್ಜೀವಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಜೀವನು ಅಂತಕಾಲದಲ್ಲಿಯಾದರೂ ಬ್ರಹ್ಮಜ್ಞಾನವನ್ನು ಪಡೆದವನಾದರೆ ಅದರಿಂದ ಅವನು ಬ್ರಹ್ಮನಿರ್ವಾಣವನ್ನು ಹೊಂದುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೨೪</span><br /><span class="num">೩೫೯.</span> ಅಂತಕಾಲದಲ್ಲೂ ಫಲಕಾರಿ</h1>
<p class="bhashya-verse">ಏಷಾ ಬ್ರಾಹ್ಮೀ ಸ್ಥಿತಿಃ ಪಾರ್ಥ ನೈನಾಂ ಪ್ರಾಪ್ಯ ವಿಮುಹ್ಯತಿ ।<br />ಸ್ಥಿತ್ವಾಽಸ್ಯಾಮಂತಕಾಲೇಽಪಿ ಬ್ರಹ್ಮನಿರ್ವಾಣಮೃಚ್ಛತಿ ॥</p>
<p class="bhashya-verse-source">ಭಗವದ್ಗೀತಾ ೨-೭೨</p>
<p class="bhashya-verse-meaning">ಎಲೈ ಪಾರ್ಥನೆ, <strong>ಬ್ರಾಹ್ಮೀಸ್ಥಿತಿ</strong> ಯೆಂದರೆ ಇದೇ. ಇದನ್ನು ಹೊಂದಿದವನು ಮೋಹಕ್ಕೆ ವಶನಾಗುವುದಿಲ್ಲ. ಅಂತಕಾಲದಲ್ಲಿಯಾದರೂ ಈ ಬ್ರಾಹ್ಮೀಸ್ಥಿತಿಯನ್ನು ಪಡೆದವನಾದರೆ ಅಂಥವನು ಬ್ರಹ್ಮನಿರ್ವಾಣವನ್ನೇ ಹೊಂದಿಬಿಡುತ್ತಾನೆ.</p>
<p class="description">ಬ್ರಾಹ್ಮೀಸ್ಥಿತಿಯೆಂದರೆ (<strong>ಬ್ರಹ್ಮಣಿ ಭವಾ ಇಯಂ ಸ್ಥಿತಿಃ</strong>), ಬ್ರಹ್ಮದಲ್ಲಿ ಬ್ರಹ್ಮಸ್ವರೂಪನಾಗಿ ಇರುವ ಸ್ವಭಾವವು. ಇದಕ್ಕೇ ಜ್ಞಾನನಿಷ್ಠೆಯೆಂದೂ ಜೀವನ್ಮುಕ್ತಿಯೆಂದೂ ಹೆಸರು. ಈ ಸ್ಥಿತಿಯನ್ನು ಪಡೆದವನಿಗೆ ಮೋಹವು ಸಂಪೂರ್ಣವಾಗಿ ನಾಶವಾಗಿಬಿಟ್ಟಿರುತ್ತದೆ. ಮೋಹವೆಂದರೆ ಭ್ರಾಂತಿಜ್ಞಾನವು. ಬ್ರಹ್ಮಾತ್ಮಜ್ಞಾನವುಂಟಾದ ಬಳಿಕ ಮೋಹವು ಇರಲಾರದಷ್ಟೆ?</p>
<p class="description">ಸಹಜವಾದ ಈ ಬ್ರಾಹ್ಮೀಸ್ಥಿತಿಯೆಂಬ ಮೋಕ್ಷವನ್ನು ಯಾವಾಗ ಬೇಕಾದರೂ ಸಾಧಕನು ಪಡೆದುಕೊಳ್ಳಬಹುದು. ಬಾಲ್ಯದಲ್ಲಿಯೋ ಕೌಮಾರದಲ್ಲಿಯೋ ಅಥವಾ ಯೌವನದಲ್ಲಿಯೋ ಅವನವನ ಸಂಸ್ಕಾರಕ್ಕೆ ತಕ್ಕಂತೆ ಈ ಬ್ರಾಹ್ಮೀಸ್ಥಿತಿಯು ಪ್ರಾಪ್ತವಾಗಬಹುದು. ಆದರೆ ಮೊದಲೇ ಈ ಸ್ಥಿತಿಯು ಪ್ರಾಪ್ತವಾಗದೆ ಮರಣಕಾಲದಲ್ಲಿಯೂ ಪ್ರಾಪ್ತವಾಗಬಹುದು. ಆಗಲೂ ಮೋಕ್ಷವನ್ನೇ ಹೊಂದಿಬಿಡುತ್ತಾನೆ. ಯೌವನ, ವಾರ್ಧಕ್ಯ, ಮರಣಕಾಲಗಳು ಇಲ್ಲಿ ಮುಖ್ಯವಲ್ಲ. ಯಾವಾಗ ಆತ್ಮಜ್ಞಾನೋದಯವಾಯಿತೋ ಆಗಲೇ ಬ್ರಾಹ್ಮೀಸ್ಥಿತಿಯು. ಬ್ರಾಹ್ಮೀಸ್ಥಿತಿಯೆಂದರೆ ಮೋಕ್ಷ. ಜ್ಞಾನಕ್ಕೂ ಬ್ರಹ್ಮನಿರ್ವಾಣಕ್ಕೂ ನಿತ್ಯಸಂಬಂಧ.</p>
<p class="shanti">॥ ಓಂ ತತ್ ಸತ್ ಶ್ರೀ ಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.25">
<p class="intro-shloka">॥ ಓಂ ಕರ್ಮಬಂಧನರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ಜ್ಞಾನಸಂನ್ಯಸ್ತಕರ್ಮಾಣಂ ನಿತ್ಯತೃಪ್ತಂ ನಿರಂಜನಮ್ ।<br />ನೈವ ಬಧ್ನಂತಿ ಕರ್ಮಾಣಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಜ್ಞಾನದ ಬಲದಿಂದ ಕರ್ಮಗಳನ್ನೆಲ್ಲ ಬಿಟ್ಟಿರುವಂಥ ನಿತ್ಯತೃಪ್ತನೂ ನಿರಂಜನನೂ ಆದಂಥ ಜ್ಞಾನಿಯನ್ನು ಕರ್ಮಗಳು ಲೇಪಿಸುವುದಿಲ್ಲ.</p>
<h1 class="level1-title" epub:type="title"><span class="date">ಡಿಸೆಂಬರ್ ೨೫</span><br /><span class="num">೩೬೦.</span> ಜ್ಞಾನಿಗೆ ಬಂಧನವಿಲ್ಲ</h1>
<p class="bhashya-verse">ಯೋಗಸಂನ್ಯಸ್ತಕರ್ಮಾಣಂ ಜ್ಞಾನಸಂಛಿನ್ನಸಂಶಯಮ್ ।<br />ಆತ್ಮವಂತಂ ನ ಕರ್ಮಾಣಿ ನಿಬಧ್ನಂತಿ ಧನಂಜಯ ॥</p>
<p class="bhashya-verse-source">ಭಗವದ್ಗೀತಾ ೪-೪೧</p>
<p class="bhashya-verse-meaning">ಯೋಗದಿಂದ ಕರ್ಮಗಳನ್ನೆಲ್ಲ ಸಂನ್ಯಾಸಮಾಡಿರುವಂಥ, ಆತ್ಮಜ್ಞಾನದಿಂದ ಸಂಪೂರ್ಣವಾಗಿ ಸಂಶಯಗಳನ್ನು ಕತ್ತರಿಸಿಕೊಂಡಿರುವಂಥ, ಮನಸ್ಸನ್ನು ಸ್ವಾಧೀನಮಾಡಿಕೊಂಡಿರುವಂಥ ಜ್ಞಾನಿಯನ್ನು ಕರ್ಮಗಳು ಎಂದೆಂದಿಗೂ ಬಂಧಿಸುವುದಿಲ್ಲ.</p>
<p class="description">ಆತ್ಮಜ್ಞಾನಿಗೆ ಇಲ್ಲಿ ಎರಡು ವಿಶೇಷಣಗಳನ್ನು ಕೊಟ್ಟಿರುತ್ತದೆ.</p>
<p class="description">೧. <strong>ಯೋಗಸಂನ್ಯಸ್ತಕರ್ಮಾಣಮ್</strong> —ಯೋಗದಿಂದ ಎಂದರೆ ಪರಮಾರ್ಥ ದರ್ಶನರೂಪವಾದ ಜ್ಞಾನದಿಂದ ಕರ್ಮಗಳನ್ನೆಲ್ಲ ಬಿಟ್ಟಿರುವವನು. ಧರ್ಮ ಅಧರ್ಮರೂಪವಾದ ಕರ್ಮಗಳನ್ನು ಅವಿವೇಕಿಗಳು ಅಧ್ಯಾಸದಿಂದ ಮಾಡುತ್ತಾರಲ್ಲವೆ? ಜ್ಞಾನಿಯು ಜ್ಞಾನದ ಬಲದಿಂದ ಅವಿದ್ಯೆಯನ್ನೇ ಕಳೆದುಕೊಂಡವನಾಗಿ ಕರ್ಮಗಳನ್ನೆಲ್ಲ ಬಿಟ್ಟುಬಿಟ್ಟಿರುತ್ತಾನೆ.</p>
<p class="description">೨. <strong>ಜ್ಞಾನಸಂಛಿನ್ನಸಂಶಯಮ್</strong> —ಆತ್ಮಜ್ಞಾನದಿಂದ ಸಂಶಯಗಳನ್ನು ಕತ್ತರಿಸಿಕೊಂಡಿರುವವನೇ ಆತ್ಮವಂತನು. ಆತ್ಮನೆಂದರೆ ಯಾರು? ದೇಹಾದಿಗಳ ಸಂಬಂಧವು ಆತ್ಮನಿಗೆ ಇದೆಯೋ ಇಲ್ಲವೋ? ಜ್ಞಾನದ ಸ್ವರೂಪವೇನು? ಮುಂತಾದ ಸಂಶಯಗಳು ಅಜ್ಞಾನಿಗಳನ್ನು ಸದಾ ಕಾಡುತ್ತಿರುತ್ತವೆಯಲ್ಲವೆ? ಈ ಸಂಶಯಗಳು ಜ್ಞಾನಿಗೆ ಇರುವುದಿಲ್ಲ. ಇವನೇ ವಿವೇಕಿ, ಇವನೇ ಪ್ರಜ್ಞಾವಂತ, ಇವನೇ ಬುದ್ಧಿವಂತ; ಇವನಿಗೆ ಕರ್ಮಗಳಾಗಲಿ, ಸಂಸಾರಬಂಧನವಾಗಲಿ, ಜನ್ಮಮರಣಗಳಾಗಲಿ ಇರಲಾರವು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.26">
<p class="intro-shloka">॥ ಓಂ ಗುಹ್ಯತಮವಿದೇ ವಾಸುದೇವಾಯ ನಮಃ ॥</p>
<p class="shloka">ಸರ್ವಗುಹ್ಯತಮಂ ಶಾಸ್ತ್ರಮ್ ಆತ್ಮಜ್ಞಾನಂ ಪರಂ ಮತಮ್ ।<br />ಏತದ್ಬುದ್ಧ್ವಾ ಕೃತಾರ್ಥಸ್ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮಜ್ಞಾನವೆಂಬ ಶಾಸ್ತ್ರವು ಸರ್ವಗುಹ್ಯತಮವಾದದ್ದು. ಇದನ್ನು ತಿಳಿದವನು ಕೃತಾರ್ಥನಾಗಿಬಿಡುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೨೬</span><br /><span class="num">೩೬೧.</span> ಕೃತಕೃತ್ಯನಿವನು!</h1>
<p class="bhashya-verse">ಇತಿ ಗುಹ್ಯತಮಂ ಶಾಸ್ತ್ರಮ್ ಇದಮುಕ್ತಂ ಮಯಾನಘ ।<br />ಏತದ್ಬುದ್ಧ್ವಾ ಬುದ್ಧಿಮಾನ್ ಸ್ಯಾತ್ ಕೃತಕೃತ್ಯಶ್ಚ ಭಾರತ ॥</p>
<p class="bhashya-verse-source">ಭಗವದ್ಗೀತಾ ೧೫-೨೦</p>
<p class="bhashya-verse-meaning">ಅನಘನೆ (ಪಾಪರಹಿತನೆ), ನಾನು ನಿನಗೆ ಇಂಥ ಗುಹ್ಯತಮವಾದ ಆತ್ಮಜ್ಞಾನದ ಶಾಸ್ತ್ರವನ್ನು ಹೇಳಿರುತ್ತೇನೆ. ಎಲೈ ಭಾರತನೆ, ಇದನ್ನು ತಿಳಿದವನು ಬುದ್ಧಿವಂತನೂ ಮತ್ತು ಕೃತಕೃತ್ಯನೂ ಆಗಿಬಿಡುತ್ತಾನೆ.</p>
<p class="description">ಈ ಹದಿನೈದನೆಯ ಅಧ್ಯಾಯಕ್ಕೆ <strong>ಪುರುಷೋತ್ತಮಪ್ರಾಪ್ತಿಯೋಗ</strong> ವೆಂದು ಹೆಸರು. ಕ್ಷರ, ಅಕ್ಷರಗಳಿಗಿಂತ ವಿಲಕ್ಷಣನಾದ ಪುರುಷೋತ್ತಮನ ಸ್ವರೂಪವನ್ನೂ, ಅವನ ಜ್ಞಾನವನ್ನೂ, ಫಲವಾದ ಮೋಕ್ಷವನ್ನೂ ಇಲ್ಲಿ ತಿಳಿಸಿರುತ್ತದೆ. ಇದಕ್ಕೆ ಆತ್ಮಜ್ಞಾನಶಾಸ್ತ್ರವೆಂದು ಹೆಸರು. ಇದು ಅತ್ಯಂತ ಗೋಪ್ಯವೂ ಶ್ರೇಷ್ಠವೂ ಆದ ಶಾಸ್ತ್ರವು. ಈ ಆತ್ಮಜ್ಞಾನದ ರಹಸ್ಯವನ್ನು ತಿಳಿದವನು ಬುದ್ಧಿವಂತನೂ ಕೃತಕೃತ್ಯನೂ ಆಗಿಬಿಡುತ್ತಾನೆ.</p>
<p class="description">ಬುದ್ಧಿವಂತನೆಂದರೆ ವಿವೇಕಿ, ಜಾಣ, ಚತುರ, ಪ್ರಾಜ್ಞ ಎಂದರ್ಥ. ಭಗವಂತನು ಮಾನವರಿಗೆ ಕೊಟ್ಟಿರುವ ಸಂಪತ್ತೆಂದರೆ ಬುದ್ಧಿಯು. ಈ ಬುದ್ಧಿಗೆ ಸಾರ್ಥಕತೆ ಬರುವುದು ಆತ್ಮಜ್ಞಾನದಿಂದಲೇ. ಆತ್ಮಜ್ಞಾನವಾಗದೇ ಹೋದರೆ ಈ ಬುದ್ಧಿಗೆ ಬೆಲೆಯೇ ಇರುವುದಿಲ್ಲ. ಆತ್ಮಜ್ಞಾನವನ್ನು ಪಡೆದರೆ ಅಂಥವನು ಕೃತಕೃತ್ಯನೂ ಆಗಿಬಿಡುತ್ತಾನೆ. <strong>ಕೃತಕೃತ್ಯ!</strong> ಈ ಪದವೇ ಮಹತ್ತ್ವವುಳ್ಳದ್ದು. <strong>ಕೃತಂ ಕೃತ್ಯಂ ಯೇನ ಸಃ</strong> <strong>ಕೃತಕೃತ್ಯಃ</strong>. ಬ್ರಹ್ಮಜ್ಞಾನವು ಪ್ರಾಪ್ತವಾಯಿತೆಂದರೆ ಅಂಥವನು ಕೃತಕೃತ್ಯನೇ. ಆತ್ಮಜ್ಞಾನಿಗೆ ಮಾಡ ಬೇಕಾದದ್ದಾಗಲೀ ಪಡೆಯಬೇಕಾದದ್ದಾಗಲೀ ಏನೂ ಇರುವುದಿಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.27">
<p class="intro-shloka">॥ ಓಂ ಭಕ್ತಿಮುಕ್ತಿವಿದೇ ವಾಸುದೇವಾಯ ನಮಃ ॥</p>
<p class="shloka">ಸಮ್ಯಗ್ದರ್ಶನರೂಪಿಣ್ಯಾ ಭಕ್ತ್ಯಾ ಜಾನಾತಿ ಸಾಧಕಃ ।<br />ಆತ್ಮಾನಂ ಯಾದೃಶಂ ಯಂ ಚ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸಮ್ಯಗ್ದರ್ಶನವೆಂಬ ಭಕ್ತಿಯಿಂದ ಸಾಧಕನು ಆತ್ಮನನ್ನು ಎಂಥವನೆಂದೂ ಯಾರೆಂದೂ ಸರಿಯಾಗಿ ತಿಳಿಯುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೨೭</span><br /><span class="num">೩೬೨.</span> ಭಕ್ತಿಯಿಂದ ಮುಕ್ತಿ</h1>
<p class="bhashya-verse">ಭಕ್ತ್ಯಾ ಮಾಮಭಿಜಾನಾತಿ ಯಾವಾನ್ ಯಶ್ಚಾಸ್ಮಿ ತತ್ತ್ವತಃ ।<br />ತತೋ ಮಾಂ ತತ್ತ್ವತೋ ಜ್ಞಾತ್ವಾ ವಿಶತೇ ತದನಂತರಮ್ ॥</p>
<p class="bhashya-verse-source">ಭಗವದ್ಗೀತಾ ೧೮-೫೫</p>
<p class="bhashya-verse-meaning">ಅರ್ಜುನನೆ, ಜಿಜ್ಞಾಸು ಸಾಧಕನು ನನ್ನನ್ನು, ನಾನು ಎಷ್ಟಿದ್ದೇನೆ? ಎಂದೂ, ನನ್ನ ಸ್ವರೂಪವು ಏನೆಂದೂ, ಭಕ್ತಿಯಿಂದ ಸರಿಯಾಗಿ ತಿಳಿಯುತ್ತಾನೆ. ಅನಂತರ ನನ್ನನ್ನು ಸರಿಯಾಗಿ ತಿಳಿದುಕೊಂಡು ಅವನು ನನ್ನನ್ನೇ ಬಂದು ಸೇರಿಕೊಂಡುಬಿಡುತ್ತಾನೆ.</p>
<p class="description">ಇಲ್ಲಿ ಭಕ್ತ್ಯಾ ಎಂದರೆ <strong>ಜ್ಞಾನಲಕ್ಷಣಯಾ</strong> ಎಂದು ಶ್ರೀಶಂಕರರ ಭಾಷ್ಯ. ಜ್ಞಾನಕ್ಕೇ ಭಕ್ತಿ ಎಂದು ಹೆಸರು. ಇದೇ ಪರಾಭಕ್ತಿ. <strong>ಸಮ್ಯಗ್ದರ್ಶ ನಕ್ಕೇ ಇಲ್ಲಿ ಭಕ್ತಿ ಎಂದು ಹೆಸರು</strong>. ಇಂಥ ಭಕ್ತಿಯಿಂದ ಜಿಜ್ಞಾಸುವಾದ ಸಾಧಕನು ಭಗವಂತನ ಸ್ವರೂಪವನ್ನು ಸರಿಯಾಗಿ ತಿಳಿಯುತ್ತಾನೆ. ಭಗ ವಂತನೆಂದರೆ ಇಡೀ ವಿಶ್ವವಾಗಿ ತೋರುವವನೆಂದೂ, ಇಡೀ ಸಂಪೂರ್ಣ ಜಗತ್ತೇ ಭಗವಂತನೆಂದೂ ಜ್ಞಾನದಿಂದ ಸಾಧಕನು ತಿಳಿಯುತ್ತಾನೆ. ಭಗವಂತನ ಮಹಿಮೆಯನ್ನೂ ವಿಭೂತಿಗಳನ್ನೂ ಭಕ್ತನು ಅರಿಯುತ್ತಾನೆ.</p>
<p class="description">ನಿಜವಾಗಿ ನೋಡಿದರೆ ಭಗವಂತನು ಸ್ವತಃ ಅಜ, ಅವ್ಯಯ, ಅಮೃತಸ್ವರೂಪನೇ ಆಗಿದ್ದಾನೆ ಎಂಬುದನ್ನೂ ಭಕ್ತಿಯಿಂದಲೇ ತಿಳಿಯಬಹುದು. ಹೀಗೆ ಭಗವಂತನ ಸ್ವರೂಪವು ಸರಿಯಾಗಿ ತಿಳಿದುಬಿಟ್ಟರೆ, ಅನಂತರ ಆ ಜ್ಞಾನಿಯು ಭಗವಂತನಲ್ಲಿಯೇ ಸೇರಿಹೋಗಿಬಿಡುತ್ತಾನೆ. ಭಗವಂತನೇ ತಾನೆಂದೂ ತಾನೇ ಭಗವಂತನೆಂದೂ ಅರ್ಥವಾಗಿಬಿಡುತ್ತದೆ. ಭಗವಂತನಿಗೂ ತನಗೂ ಇದ್ದ ಅವಿದ್ಯಾಕಲ್ಪಿತವಾದ ಉಪಾಧಿಸಂಬಂಧವು ನಾಶವಾಗಿಬಿಡುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.28">
<p class="intro-shloka">॥ ಓಂ ಮಹಾತ್ಮನೇ ವಾಸುದೇವಾಯ ನಮಃ ॥</p>
<p class="shloka">ಲಬ್ಧಜ್ಞಾನಾ ಮಹಾತ್ಮಾನಃ ಬ್ರಹ್ಮನಿಷ್ಠಾಸ್ತಪಸ್ವಿನಃ ।<br />ದೇಹಾಂತರಂ ನ ಗೃಹ್ಣಂತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮಜ್ಞಾನವನ್ನು ಪಡೆದಿರುವ ಬ್ರಹ್ಮನಿಷ್ಠರಾದ ತಪಸ್ವಿಗಳಾದ ಮಹಾತ್ಮರುಗಳು ದೇಹಾಂತರವನ್ನು ಹೊಂದುವುದಿಲ್ಲ.</p>
<h1 class="level1-title" epub:type="title"><span class="date">ಡಿಸೆಂಬರ್ ೨೮</span><br /><span class="num">೩೬೩.</span> ಮಹಾತ್ಮರಿಗೆ ಜನ್ಮವಿಲ್ಲ</h1>
<p class="bhashya-verse">ಮಾಮುಪೇತ್ಯ ಪುನರ್ಜನ್ಮ ದುಃಖಾಲಯಮಶಾಶ್ವತಮ್ ।<br />ನಾಪ್ನುವಂತಿ ಮಹಾತ್ಮಾನಃ ಸಂಸಿದ್ಧಿಂ ಪರಮಾಂ ಗತಾಃ ॥</p>
<p class="bhashya-verse-source">ಭಗವದ್ಗೀತಾ ೮-೧೫</p>
<p class="description">ಮಹಾತ್ಮರಾದ ಬ್ರಹ್ಮಾತ್ಮಜ್ಞಾನಿಗಳು, ಎಲೈ ಅರ್ಜುನನೆ, ನನ್ನನ್ನೇ ಹೊಂದಿದವರಾಗಿ ಅಶಾಶ್ವತವೂ ದುಃಖಾಲಯವೂ ಆದ ಪುನರ್ಜನ್ಮವನ್ನು ಪಡೆಯುವುದಿಲ್ಲ. ಇವರು ಮೋಕ್ಷವೆಂಬ ಪರಮವಾದ ಸಂಸಿದ್ಧಿಯನ್ನು ಹೊಂದಿರುತ್ತಾರೆ.</p>
<p class="description"><strong>ಜ್ಞಾನಿಗಳೇ ಮಹಾತ್ಮರು</strong>. ಜಾತಿ ವರ್ಣ ಆಶ್ರಮ ಲಿಂಗ ಮತ ಪಂಥಾದಿ ಭೇದಗಳನ್ನು ದಾಟಿದವರಾಗಿ ಸರ್ವರಲ್ಲಿಯೂ ಸಮನಾದ ಆತ್ಮನನ್ನು ಕಾಣುತ್ತಿರುವ ಇವರೇ ನಿಜವಾದ ಅರ್ಥದಲ್ಲಿ <strong>ಮಹಾತ್ಮರು</strong>. ಇಂಥವರು ಈಗಲೇ ಈ ಜನ್ಮದಲ್ಲಿಯೇ ಭಗವಂತನನ್ನೇ ಹೊಂದಿಬಿಟ್ಟಿರುತ್ತಾರೆ. ಭಗವಂತನ ಅಸಂಸಾರಿ ಸ್ವರೂಪವನ್ನೇ ಪಡೆದವರಾಗಿರುತ್ತಾರೆ. ಬ್ರಹ್ಮವನ್ನು ತಿಳಿದವರು ಬ್ರಹ್ಮವೇ ಆಗಿರುತ್ತಾರಲ್ಲವೆ?</p>
<p class="description">ಇನ್ನು ಇಂಥವರಿಗೆ ಜನ್ಮಾಂತರವಂತೂ ಇರುವುದೇ ಇಲ್ಲ. ಪುನರ್ಜನ್ಮವೆಂಬುದು ದುಃಖಾಲಯವೂ ಅಶಾಶ್ವತವೂ ಆದದ್ದು. ದುಃಖಗಳಿಗೆಲ್ಲ ಆಶ್ರಯವಾದದ್ದು ಪುನರ್ಜನ್ಮವೆಂಬುದು. ಜನ್ಮಾಂತರವು ಅಶಾಶ್ವತವೂ ಆಗಿರುತ್ತದೆ. ಇಂಥ ಜನ್ಮಾಂತರವನ್ನು ಎಂದರೆ ಶರೀರಾಂತರವನ್ನು ಮಹಾತ್ಮರಾದ ಬ್ರಹ್ಮಜ್ಞಾನಿಗಳು ಹೊಂದುವುದಿಲ್ಲ. ಜ್ಞಾನಿಗಳಿಗೆ ಈ ದೇಹದ ತ್ಯಾಗವಾಯಿತೆಂದರೆ ಅವರ ಅಧ್ಯಾಯವು ಮುಗಿದಂತೆಯೇ. ಇಂಥವರು ಮೋಕ್ಷವನ್ನು ಹೊಂದುತ್ತಾರೆ. ಇವರು ಬ್ರಹ್ಮವೇ ಆಗಿರುತ್ತಾರೆ. ಇದಕ್ಕೇ <strong>ಪರಮ ಸಂಸಿದ್ಧಿ</strong> ಎಂದೂ <strong>ಕೈವಲ್ಯ</strong> ಎಂದೂ ಹೆಸರು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.29">
<p class="intro-shloka">॥ ಓಂ ಜ್ಞಾನಯೋಗಸಂಸ್ತುತಾಯ ವಾಸುದೇವಾಯ ನಮಃ ॥</p>
<p class="shloka">ಗೀತಾಧ್ಯಯನಶೀಲಶ್ಚೇತ್ ಗೀತಾಚಾರ್ಯಂ ಸ್ಮರನ್ ನರಃ ।<br />ಜ್ಞಾನಯಜ್ಞಪರೋ ನೂನಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಗೀತಾಚಾರ್ಯನನ್ನು ಸ್ಮರಿಸುತ್ತಾ ಗೀತಾಧ್ಯಯನಶೀಲನಾದ ಮಾನವನು ಜ್ಞಾನಯಜ್ಞಾನುಷ್ಠಾನಪರನೇ ಆಗುತ್ತಾನೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೨೯</span><br /><span class="num">೩೬೪.</span> ಜ್ಞಾನಯಜ್ಞದ ಪ್ರಸಾರ</h1>
<p class="bhashya-verse">ಅಧ್ಯೇಷ್ಯತೇ ಚ ಯ ಇಮಂ ಧರ್ಮ್ಯಂ ಸಂವಾದಮಾವಯೋಃ ।<br />ಜ್ಞಾನಯಜ್ಞೇನ ತೇನಾಹಮ್ ಇಷ್ಟಃ ಸ್ಯಾಮಿತಿ ಮೇ ಮತಿಃ ॥</p>
<p class="bhashya-verse-source">ಭಗವದ್ಗೀತಾ ೧೮-೭೦</p>
<p class="bhashya-verse-meaning">ಎಲೈ ಅರ್ಜುನನೆ, ನಮ್ಮಿಬ್ಬರ ಧರ್ಮ್ಯವಾದ ಈ ಸಂವಾದವನ್ನು ಯಾವ ಮನುಷ್ಯನು ಅಧ್ಯಯನ ಮಾಡುತ್ತಾನೆಯೋ, ಅವನಿಂದ ನಾನು ಜ್ಞಾನಯಜ್ಞದಿಂದ ಸಂತೋಷಿಸಲ್ಪಟ್ಟವನಾಗುತ್ತೇನೆ, ಪೂಜಿಸಲ್ಪಟ್ಟವನಾಗುತ್ತೇನೆ. ಇದು ನನ್ನ ಅಭಿಪ್ರಾಯವೆಂದು ನೀನು ತಿಳಿದುಕೊ.</p>
<p class="description">ಶ್ರೀಕೃಷ್ಣಾರ್ಜುನರ ಸಂವಾದರೂಪವಾದ ಈ ಗೀತಾಶಾಸ್ತ್ರದ ಮಹತ್ತ್ವವನ್ನು ಶ್ರೀಕೃಷ್ಣನೇ ತಾನೇ ತನ್ನ ಮಾತಿನಿಂದಲೇ ತನ್ನ ಅತ್ಯಂತ ಪ್ರಿಯಶಿಷ್ಯನೂ ಸದ್ಗುರುಭಕ್ತನೂ ಆಗಿರುವ ಅರ್ಜುನನಿಗೆ ಹೇಳುತ್ತಿದ್ದಾನೆ:</p>
<p class="description">ಈ ಗೀತಾಶಾಸ್ತ್ರವನ್ನು ಶ್ರದ್ಧಾಭಕ್ತಿಯಿಂದ ಯಾವನು ಅಧ್ಯಯನಮಾಡುತ್ತಾನೆಯೋ ಅಂಥವನು ನನ್ನನ್ನು ಜ್ಞಾನಯಜ್ಞದಿಂದ ಪೂಜಿಸಿದವನಾಗುತ್ತಾನೆ. ಜ್ಞಾನವೇ ಯಜ್ಞ; ಆತ್ಮಜ್ಞಾನವು ಯಜ್ಞದಷ್ಟೇ ಪವಿತ್ರವಾದದ್ದು ಹಾಗೂ ಮಂಗಳವಾದದ್ದು. ವಿಧಿಯಜ್ಞ, ಜಪಯಜ್ಞ, ಉಪಾಂಶುಯಜ್ಞ, ಮಾನಸಯಜ್ಞಗಳೆಲ್ಲಕ್ಕಿಂತಲೂ <strong>ಜ್ಞಾನಯಜ್ಞ</strong> ವು ಅತ್ಯಂತ ಶ್ರೇಷ್ಠವಾದದ್ದು.</p>
<p class="description">ಗೀತಾಶಾಸ್ತ್ರವೆಂದರೆ ಜ್ಞಾನಯಜ್ಞವೆಂದೇ ತಿಳಿಯಬೇಕು. ಗೀತೆಯ ಅಧ್ಯಯನ, ಅಧ್ಯಾಪನ, ಪ್ರಚಾರ ಪ್ರವಚನಗಳಿಂದ ಗೀತಾಚಾರ್ಯನಾದ ಶ್ರೀಕೃಷ್ಣಭಗವಂತನಿಗೆ ಅತ್ಯಂತ ಆನಂದವುಂಟಾಗುತ್ತದೆ. ಅಂಥ ತನ್ನ ಪ್ರಿಯಭಕ್ತರಿಗೆ ಭಗವಂತನು ಆತ್ಮಜ್ಞಾನವನ್ನೇ ಅನುಗ್ರಹಿಸುತ್ತಾನೆ. ಹೀಗೆಂಬುದು ಅವರ ಇವರ ಮಾತಲ್ಲ, ಸಾಕ್ಷಾತ್ <strong>ಗೀತಾಚಾರ್ಯನ</strong> ಮಾತು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.30">
<p class="intro-shloka">॥ ಓಂ ಪುನರ್ಜನ್ಮರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ಅನಿತ್ಯಾ ಬ್ರಹ್ಮಲೋಕಾಂತಾಃ ಪುಣ್ಯಲೋಕಾಸ್ತಪಸ್ವಿನಾಮ್ ।<br />ನಿತ್ಯ ಏವ ತು ಮೋಕ್ಷಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಬ್ರಹ್ಮಲೋಕದ ವರೆಗಿನ ಎಲ್ಲ ಪುಣ್ಯಲೋಕಗಳೂ ಅನಿತ್ಯವೇ ಆಗಿರುತ್ತವೆ. ಆದರೆ ಮೋಕ್ಷವು ಮಾತ್ರ ನಿತ್ಯವೂ ಸ್ವಾಭಾವಿಕವೂ ಆಗಿರುತ್ತದೆ.</p>
<h1 class="level1-title" epub:type="title"><span class="date">ಡಿಸೆಂಬರ್ ೩೦</span><br /><span class="num">೩೬೫.</span> ಪುಣ್ಯಲೋಕಗಳೂ ಮೋಕ್ಷವೂ</h1>
<p class="bhashya-verse">ಆ ಬ್ರಹ್ಮಭುವನಾಲ್ಲೋಕಾಃ ಪುನರಾವರ್ತಿನೋಽಜುರ್ನ ।<br />ಮಾಮುಪೇತ್ಯ ತು ಕೌಂತೇಯ ಪುನರ್ಜನ್ಮ ನ ವಿದ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೮-೧೬</p>
<p class="bhashya-verse-meaning">ಎಲೈ ಅರ್ಜುನನೆ, ಬ್ರಹ್ಮಲೋಕದ ವರೆಗಿನ ಎಲ್ಲ ಲೋಕಗಳೂ ಹಿಂತಿರುಗಿ ಬರುವಂಥವುಗಳೇ. ಆದರೆ ಕೌಂತೇಯನೆ, ನನ್ನನ್ನು ಹೊಂದಿದರೆ ಮಾತ್ರ ಅಂಥವನಿಗೆ ಪುನರ್ಜನ್ಮವು ಇರುವುದಿಲ್ಲ.</p>
<p class="description">ಗೀತಾಚಾರ್ಯನ ವೀರ ಧೀರ ಸಂದೇಶವಿದು! ಸ್ವರ್ಗಾದಿಫಲಗಳಿಗೂ ಮೋಕ್ಷಫಲಕ್ಕೂ ಇರುವ ವ್ಯತ್ಯಾಸವನ್ನು ಇಲ್ಲಿ ತಿಳಿಸಿದೆ.</p>
<p class="description">ಪಿತೃಲೋಕ, ಗಂಧರ್ವಲೋಕ, ಸ್ವರ್ಗಲೋಕ, ವೈಕುಂಠಲೋಕ, ಬ್ರಹ್ಮಲೋಕಗಳು ಕರ್ಮೋಪಾಸನೆಗಳಿಂದ ದೊರಕಬಹುದಾದ ಶ್ರೇಷ್ಠವಾದ ಲೋಕಗಳೇ ಸರಿ. ಬ್ರಹ್ಮಲೋಕವೆಂದರೆ ಹಿರಣ್ಯಗರ್ಭನ ಲೋಕ. ಇದೇ ಅತ್ಯಂತ ಶ್ರೇಷ್ಠವಾದ ಲೋಕ. ಸಕಲ ದಿವ್ಯ ಭೋಗಗಳಿಂದ ಕೂಡಿರುವ ಶ್ರೇಷ್ಠಲೋಕವಿದು. ಇದೇ ಸತ್ಯಲೋಕವು.</p>
<p class="description">ಆದರೆ ನೆನಪಿರಲಿ, ಇದೂ ಅನಿತ್ಯವಾದದ್ದೇ; ಇಲ್ಲಿಂದ ಬ್ರಹ್ಮಲೋಕಕ್ಕೆ ಹೋದವರು ಕರ್ಮಗಳ ಫಲಗಳು ಸವೆದ ಕೂಡಲೇ ಅಲ್ಲಿಂದ ಜಾರಿಬೀಳಲೇ ಬೇಕು. ಕರ್ಮಗಳ ಫಲಗಳೆಲ್ಲವೂ ಅಸ್ಥಿರ, ಅಶಾಶ್ವತ, ಅನಿತ್ಯ. ಆದರೆ ಭಗವಂತನನ್ನು ಹೊಂದಿಬಿಟ್ಟರೆ ಮಾತ್ರ ಅಂಥವರಿಗೆ ಜನ್ಮಾಂತರವು ಇರುವುದಿಲ್ಲ. ಇದಕ್ಕೇ ಮುಕ್ತಿ, ಕೈವಲ್ಯ, ಅಮೃತತ್ವ ಎಂದೆಲ್ಲ ಹೆಸರುಗಳು. ಅಂತೂ ಹೀಗೆ, ಬ್ರಹ್ಮಲೋಕವೂ ಅನಿತ್ಯವಾದದ್ದೇ. ಮುಕ್ತಿಯು ಮಾತ್ರ ಶಾಶ್ವತವಾದದ್ದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-012.31">
<p class="intro-shloka">॥ ಓಂ ಸಾಕ್ಷಿಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ಆತ್ಮಾನಂ ಸಾಕ್ಷಿಣಂ ಚೈವ ಪ್ರಕೃತಿಂ ವೇತ್ತಿ ಕಲ್ಪಿತಾಮ್ ।<br />ನ ಪುನರ್ಜಾಯತೇ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮನನ್ನು ಸರ್ವಸಾಕ್ಷಿಯೆಂದೂ, ಪ್ರಕೃತಿಯನ್ನು ಹುಸಿತೋರಿಕೆಯೆಂದೂ ತಿಳಿದ ಜ್ಞಾನಿಯು ಪುನಃ ಹುಟ್ಟುವುದಿಲ್ಲ.</p>
<h1 class="level1-title" epub:type="title"><span class="date">ಡಿಸೆಂಬರ್ ೩೧</span><br /><span class="num">೩೬೬.</span> ಜ್ಞಾನಿಗೆ ಪುನರ್ಜನ್ಮವಿಲ್ಲ !</h1>
<p class="bhashya-verse">ಯ ಏವಂ ವೇತ್ತಿ ಪುರುಷಂ ಪ್ರಕೃತಿಂ ಚ ಗುಣೈಃ ಸಹ ।<br />ಸರ್ವಥಾ ವರ್ತಮಾನೋಽಪಿ ನ ಸ ಭೂಯೋಽಭಿಜಾಯತೇ ॥</p>
<p class="bhashya-verse-source">ಭಗವದ್ಗೀತಾ ೧೩-೨೩</p>
<p class="bhashya-verse-meaning">ಯಾವ ಆತ್ಮಜ್ಞಾನಿಯು ಪುರುಷನನ್ನೂ ಮತ್ತು ಗುಣಗಳಿಂದೊಡಗೂಡಿದ ಪ್ರಕೃತಿಯನ್ನೂ ಇರುವಂತೆ ತಿಳಿಯುತ್ತಾನೆಯೋ, ಅಂಥವನು ಹೇಗೆ ಜೀವನವನ್ನು ನಡೆಸುತ್ತಿದ್ದರೂ ಮತ್ತೆ ಹುಟ್ಟುವುದಿಲ್ಲ, ಅಂಥವನು ಜೀವನ್ಮುಕ್ತನಾಗಿಬಿಡುತ್ತಾನೆ.</p>
<p class="description">ಸಕಲವೇದಾಂತಗಳ ಸಾರವೆಲ್ಲ ಇಷ್ಟೇ! ಆತ್ಮಜ್ಞಾನಿಯು ಜೀವಂತನಾಗಿರುವಾಗಲೇ ಮುಕ್ತನಾಗಿಬಿಡುತ್ತಾನೆ, ಆತ್ಮಜ್ಞಾನಿಯು ಕೃತಕೃತ್ಯನಾಗಿಬಿಡುತ್ತಾನೆ, ಆತ್ಮಜ್ಞಾನಿಯು ಪರಬ್ರಹ್ಮವೇ ಆಗಿಬಿಡುತ್ತಾನೆ. ಆತ್ಮಜ್ಞಾನಿಗೆ ಜನ್ಮಾಂತರವಾಗಲಿ ದೇಹಾಂತರವಾಗಲಿ ಇರುವುದಿಲ್ಲ. ಬ್ರಹ್ಮನಿಷ್ಠನಾಗಿ ಬ್ರಹ್ಮ ಸ್ವರೂಪನೇ ಆಗಿರುವ ಆತ್ಮಜ್ಞಾನಿಗೆ ಯಾವ ಸಂಸಾರಬಂಧನಗಳೂ ಇರುವುದಿಲ್ಲ. ಜ್ಞಾನಿಯೆಂದರೆ ಪರಬ್ರಹ್ಮವೇ.</p>
<p class="description">ಸರಿ, ಸಂತೋಷ; ಆತ್ಮಜ್ಞಾನಿಯೆಂದರೆ ಯಾರು? ಅವನ ಜೀವನಕ್ರಮವು ಹೇಗಿರಬೇಕು? ಎಂಬ ಪ್ರಶ್ನೆಗಳಿಗೆ ಇಲ್ಲಿ ಸುಂದರವಾದ ಉತ್ತರಗಳಿವೆ: ಪುರುಷನನ್ನೂ ಪ್ರಕೃತಿಯನ್ನೂ ಇರುವಂತೆ ಸರಿಯಾಗಿ ತಿಳಿದವನೇ ಜ್ಞಾನಿಯು. ಅಸಂಸಾರಿಯಾದ ಸಚ್ಚಿದಾನಂದಸ್ವರೂಪನಾದ ಪುರುಷನೇ ತಾನೆಂದೂ, ತ್ರಿಗುಣಾತ್ಮಕವಾದ ಪ್ರಕೃತಿಯು ಅವಿದ್ಯಾಕಲ್ಪಿತವಾಗಿದ್ದು ಬರೀ ಹುಸಿತೋರಿಕೆಯೆಂದೂ ತಿಳಿದವನೇ ಆತ್ಮಜ್ಞಾನಿಯು. ಇಂಥ ಆತ್ಮಜ್ಞಾನಿಯು ಧನ್ಯ, ಕೃತಕೃತ್ಯ, ಜೀವನ್ಮುಕ್ತನೇ. ಜ್ಞಾನಿಗೆ ಜನ್ಮಾಂತರವಿಲ್ಲ.</p>
<p class="description"><strong>ಬ್ರಹ್ಮೈವ ಸನ್ ಬ್ರಹ್ಮಾಪ್ಯೇತಿ</strong>. ಇತಿ ಶಮ್.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
</body>
</html>
