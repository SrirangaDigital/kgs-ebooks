<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಗೀತಾ ಸಂವತ್ಸರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-003.01">
<p class="intro-shloka">॥ ಓಂ ದುರ್ಗಸಂಸಾರತಾರಕಾಯ ವಾಸುದೇವಾಯ ನಮಃ ॥</p>
<p class="shloka">ಈಶ್ವರಾನುಗ್ರಹಾದೇವ ಮುಕ್ತೋ ಭವತಿ ಸಾಧಕಃ ।<br />ತಚ್ಚಿತ್ತೇನ ತತೋ ಭಾವ್ಯಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಈಶ್ವರಾನುಗ್ರಹದಿಂದಲೇ ಸಾಧಕನು ಮುಕ್ತನಾಗುತ್ತಾನೆ. ಆದ್ದರಿಂದ ಸಾಧಕನು ಈಶ್ವರನಲ್ಲಿಯೇ ಸದಾ ತನ್ನ ಚಿತ್ತವನ್ನಿಡಬೇಕು.</p>
<h1 class="level1-title" epub:type="title"><span class="date">ಮಾರ್ಚ್ ೧</span><br /><span class="num">೬೧.</span> ಈಶಾನುಗ್ರಹದಿಂದ ಮುಕ್ತಿ</h1>
<p class="bhashya-verse">ಮಚ್ಚಿತ್ತಃ ಸರ್ವದುರ್ಗಾಣಿ ಮತ್ ಪ್ರಸಾದಾತ್ತರಿಷ್ಯಸಿ ।<br />ಅಥ ಚೇತ್ ತ್ವಮಹಂಕಾರಾತ್ ನ ಶ್ರೋಷ್ಯಸಿ ವಿನಂಕ್ಷ್ಯಸಿ ॥</p>
<p class="bhashya-verse-source">ಭಗವದ್ಗೀತಾ ೧೮-೫೮</p>
<p class="bhashya-verse-meaning">ನನ್ನಲ್ಲಿಯೇ ಚಿತ್ತವನ್ನು ಸಮರ್ಪಿಸಿದರೆ ನೀನು ನನ್ನ ಅನುಗ್ರಹದಿಂದ ಎಲ್ಲ ದುಃಖಗಳನ್ನೂ ದಾಟಿಹೋಗುತ್ತೀಯೆ, ಇದು ಸತ್ಯ. ಇನ್ನು ನೀನೇನಾದರೂ ಅಹಂಕಾರದಿಂದ ನನ್ನ ಮಾತನ್ನು ಪಾಲಿಸದೇ ಹೋದರೆ ನೀನು ಚೂರುಚೂರಾಗಿ ಪೂರಾ ಹಾಳಾಗಿ ಹೋಗಿಬಿಡುತ್ತೀಯೆ. ಎಚ್ಚರಿಕೆ, ಅರ್ಜುನ, ಎಚ್ಚರಿಕೆ!!</p>
<p class="description">ಸಾಧಕನು ಈ ಭವಸಾಗರವನ್ನು ಸುಲಭವಾಗಿ ದಾಟಬೇಕಾದರೆ ಅಂಥವನಿಗೆ ಭಗವಂತನು ಅತ್ಯಂತ ಸುಲಭವಾದ ಉಪಾಯವನ್ನಿಲ್ಲಿ ತಿಳಿಸುತ್ತಿದ್ದಾನೆ; ಅದೇ ಭಗವಂತನ ನಿರಂತರ ಧ್ಯಾನ. ನಮ್ಮ ತನುಮನಧನಗಳನ್ನೂ, ಲೌಕಿಕ ವೈದಿಕ ವ್ಯವಹಾರಗಳನ್ನೂ, ಮಾನ ಅಪಮಾನಗಳನ್ನೂ ಭಗವಂತನಿಗೇ ಅರ್ಪಿಸಿಬಿಟ್ಟರೆ ಭವಸಾಗರವನ್ನು ದಾಟಲು ಅದಕ್ಕಿಂತ ಸುಲಭವಾದ ಉಪಾಯವು ಬೇರೊಂದು ಉಂಟೇ?</p>
<p class="description">ನಾನು, ನನ್ನದು ಎಂಬ ಅಹಂಕಾರಬುದ್ಧಿಯನ್ನು ಬಿಟ್ಟು, ಎಲ್ಲವೂ ಭಗವಂತನದೇ ಎಂದು ತಿಳಿದು ಸರ್ವವ್ಯವಹಾರಗಳನ್ನೂ ಮಾಡುವವನಿಗೆ ಏನಾದರೂ, ಎಲ್ಲವೂ ಭಗವಂತನೇ ಅಲ್ಲವೆ? ಅಂಥವನಿಗೆ ಆತ್ಮಜ್ಞಾನವು ಉಂಟಾಗಿ ಅವನು ಮುಕ್ತನಾಗಿಬಿಡುತ್ತಾನೆ. ಹಾಗಿಲ್ಲದೆ ‘ನಾನು’ ಎಂಬುದು ಬಂದರೆ ಅಂಥವನು ಹಾಳಾಗಿ ಹೋಗಿಬಿಡುತ್ತಾನೆ. ಈಶ್ವರಾನುಗ್ರಹದಿಂದ ಮುಕ್ತಿಯು ಸುಲಭವಾಗಿ ದೊರಕುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.02">
<p class="intro-shloka">॥ ಓಂ ಪರಮಾರ್ಥತತ್ತ್ವವಿದೇ ವಾಸುದೇವಾಯ ನಮಃ ॥</p>
<p class="shloka">ಸ್ವವ್ಯಾಪಾರಾನ್ ಪ್ರಕುರ್ವಂತಿ ಹೀಂದ್ರಿಯಾಣೀತಿ ಮನ್ಯತೇ ।<br />ನಾಹಂ ಕಿಂಚಿತ್ ಕರೋಮ್ಯೇವ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆಯಾ ಇಂದ್ರಿಯಗಳು ತಮ್ಮ ತಮ್ಮ ಕೆಲಸಗಳನ್ನು ಮಾಡುತ್ತಿವೆಯೇ ಹೊರತು ನಾನೇನನ್ನೂ ಮಾಡುತ್ತಿಲ್ಲ ಎಂದು ತಿಳಿದವನೇ <strong>ಜ್ಞಾನಿಯು</strong>.</p>
<h1 class="level1-title" epub:type="title"><span class="date">ಮಾರ್ಚ್ ೨</span><br /><span class="num">೬೨.</span> ಜ್ಞಾನಿಗಳ ನಿಶ್ಚಯವಿದು</h1>
<p class="bhashya-verse">ಪ್ರಲಪನ್ ವಿಸೃಜನ್ ಗೃಹ್ಣನ್ ಉನ್ಮಿಷನ್ ನಿಮಿಷನ್ನಪಿ ।<br />ಇಂದ್ರಿಯಾಣೀಂದ್ರಿಯಾರ್ಥೇಷು ವರ್ತಂತ ಇತಿ ಧಾರಯನ್ ॥</p>
<p class="bhashya-verse-source">ಭಗವದ್ಗೀತಾ ೫-೯</p>
<p class="bhashya-verse-meaning">ಮಾತಾಡುತ್ತಿದ್ದರೂ, ಬಿಡುತ್ತಿದ್ದರೂ, ತೆಗೆದುಕೊಳ್ಳುತ್ತಿದ್ದರೂ, ಕಣ್ಣುಗಳನ್ನು ತೆರೆಯುತ್ತಿದ್ದರೂ, ಕಣ್ಣುಗಳನ್ನು ಮುಚ್ಚುತ್ತಿದ್ದರೂ, <strong>ಆತ್ಮಜ್ಞಾನಿಯು</strong> ಆಯಾ ಇಂದ್ರಿಯಗಳು ತಮ್ಮ ತಮ್ಮ ವಿಷಯಗಳಲ್ಲಿ ಇರುತ್ತಿವೆ ಎಂದು ತಿಳಿದಿರುತ್ತಾನೆ.</p>
<p class="description">ಇದೊಂದು ಪ್ರಸಿದ್ಧವಾದ ಶ್ಲೋಕವು. ‘<strong>ಗುಣಾ ಗುಣೇಷು ವರ್ತಂತೇ</strong>’ ಎಂಬುದು ಎಂಥ ಸುಂದರವಾದ ಸಂದೇಶ! ಆಯಾ ಇಂದ್ರಿಯಗಳು ತಮ್ಮ ತಮ್ಮ ವಿಷಯಗಳಲ್ಲಿ ಇರುತ್ತವೆ ಎಂದು ಜ್ಞಾನಿಗಳು ತಿಳಿದಿರುತ್ತಾರೆ. ಅಜ್ಞಾನಿಗಳಂತೆಯೇ ಬ್ರಹ್ಮಜ್ಞಾನಿಗಳೂ ಸಕಲವ್ಯವಹಾರಗಳನ್ನೂ ಸದಾ ಮಾಡುವವರಂತೆಯೇ ನಮಗೆ ಕಾಣುತ್ತಾರೆ. ಆದರೆ ಅವರ ತಿಳಿವಳಿಕೆಯ ನಿಲುಮೆಯೇ ಬೇರೆಯಾಗಿರುತ್ತದೆ.</p>
<p class="description">ಅಜ್ಞಾನಿಗಳು, ಇಂದ್ರಿಯಗಳು ಮಾಡಿದ್ದನ್ನೆಲ್ಲ ‘ನಾನೇ ಮಾಡುತ್ತೇನೆ’ ಎಂದು ತಿಳಿಯುತ್ತಾರೆ. ಏಕೆಂದರೆ ಇವರು ಇಂದ್ರಿಯಗಳನ್ನೇ ತಾನೆಂದು ತಪ್ಪಾಗಿ ತಿಳಿದಿರುತ್ತಾರೆ. ಆದರೆ ಬ್ರಹ್ಮಜ್ಞಾನಿಗಳು ಮಾತ್ರ ಇಂದ್ರಿಯವ್ಯಾಪಾರಗಳನ್ನು ತಮ್ಮ ವ್ಯಾಪಾರಗಳೆಂದು ಎಂದೆಂದಿಗೂ ತಿಳಿಯುವುದಿಲ್ಲ. ಕಣ್ಣುಗಳು ನೋಡುತ್ತವೆ, ಕಿವಿಗಳು ಕೇಳುತ್ತವೆ, ಮನಸ್ಸು ವಿಚಾರಮಾಡುತ್ತದೆ; ಆದರೆ ತಾನು ಮಾತ್ರ ಯಾವ ವ್ಯಾಪಾರವನ್ನೂ ಮಾಡು ತ್ತಿಲ್ಲ, ಸಾಕ್ಷಿಸ್ವರೂಪನೇ ತಾನೆಂದು ತಿಳಿದಿರುವವನೇ ಬ್ರಹ್ಮಜ್ಞಾನಿಯು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.03">
<p class="intro-shloka">॥ ಓಂ ರಜೋಗುಣಾತೀತಾಯ ವಾಸುದೇವಾಯ ನಮಃ ॥</p>
<p class="shloka">ರಜೋಗುಣಃ ಕ್ರಿಯಾಶೀಲಃ ಕಾಮಸಂಕಲ್ಪಸಂಭವಃ ।<br />ಕರ್ಮಪಾಶೇನ ಬಧ್ನಾತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಕಾಮಸಂಕಲ್ಪಗಳಿಂದ ಹುಟ್ಟಿರುವ ರಜೋಗುಣವು ಕ್ರಿಯಾಸ್ವಭಾವದ್ದು. ಈ ರಜೋಗುಣವು ಸಾಧಕರನ್ನು ಕರ್ಮಪಾಶದಿಂದ ಕಟ್ಟಿಹಾಕುತ್ತದೆ.</p>
<h1 class="level1-title" epub:type="title"><span class="date">ಮಾರ್ಚ್ ೩</span><br /><span class="num">೬೩.</span> ರಜೋಗುಣದ ಸ್ವಭಾವವಿದು</h1>
<p class="bhashya-verse">ರಜೋ ರಾಗಾತ್ಮಕಂ ವಿದ್ಧಿ ತೃಷ್ಣಾಸಂಗಸಮುದ್ಭವಮ್ ।<br />ತನ್ನಿಬಧ್ನಾತಿ ಕೌಂತೇಯ ಕರ್ಮಸಂಗೇನ ದೇಹಿನಮ್ ॥</p>
<p class="bhashya-verse-source">ಭಗವದ್ಗೀತಾ ೧೪-೭</p>
<p class="bhashya-verse-meaning">ರಾಗಾತ್ಮಕವಾದದ್ದೇ ರಜೋಗುಣ, ಇದು ತೃಷ್ಣಾ ಮತ್ತು ಆಸಂಗದಿಂದ ಉಂಟಾಗುತ್ತದೆ. ಎಲೈ ಕೌಂತೇಯನೆ, ಈ ರಜೋಗುಣವು ಕರ್ಮಸಂಗದಿಂದ ಜೀವಾತ್ಮನನ್ನು ಕಟ್ಟಿಹಾಕಿಬಿಡುತ್ತದೆ.</p>
<p class="description">ರಜೋಗುಣದ ಸ್ವಭಾವವೆಂದರೆ ರಾಗ. ರಾಗವೆಂದರೆ ಅಂಟಿಕೊಳ್ಳುವ ಸ್ವಭಾವ. ಯಾವುದೇ ಇಷ್ಟವಾದ ವಸ್ತು ಕಂಡಿತೆಂದರೆ ಅದರಲ್ಲಿ ಅಂಟಿಕೊಳ್ಳುತ್ತದೆಯಲ್ಲ, ಅದೇ ರಜೋಗುಣ. ಇದು ತೃಷ್ಣೆಯಿಂದ ಅಂದರೆ ಆಶೆಯಿಂದ ಹುಟ್ಟುತ್ತದೆ. ಕಾಮದಿಂದ ಆಸಕ್ತಿಯೂ, ಆಸಕ್ತಿಯಿಂದ ಕಾಮವೂ ಬೆಳೆಯುತ್ತದೆ. ಹೀಗೆ ಈ ಕಾಮವೂ ಆಸಕ್ತಿಯೂ ಉಂಟಾಗುವುದಕ್ಕೆ ರಜೋಗುಣವೇ ಕಾರಣವು. ರಜೋಗುಣವುಳ್ಳವರ ಮನಸ್ಸು ಯಾವಾಗಲೂ ಅನಾತ್ಮವಸ್ತುಗಳ ಚಿಂತನೆಯಲ್ಲಿಯೇ ಮುಳುಗಿರುತ್ತದೆ. ‘ಬೇಕು’ ಎಂಬುದು ಉಂಟಾದ ಕೂಡಲೇ ಅದರಲ್ಲಿ ರಾಗವು ಏಳುತ್ತದೆಯಲ್ಲವೆ? ಅದೇ ರಜೋಗುಣ.</p>
<p class="description">ಈ ರಜೋಗುಣವು ಪ್ರತಿಯೊಬ್ಬನನ್ನೂ ಕರ್ಮಸಂಗದಿಂದ ಕಟ್ಟಿಹಾಕುತ್ತದೆ. ಒಮ್ಮೆ ಮನಸ್ಸಿಗೆ ‘ಇದು ಬೇಕು’ ಎಂಬ ಬುದ್ಧಿಯು ಉಂಟಾಯಿತು ಎಂದರೆ, ಅಷ್ಟೇ ಸಾಕು, ಆ ಮನುಷ್ಯನನ್ನು ರಾಗಾತ್ಮಕವಾದ ರಜೋಗುಣವು ಆ ಕ್ರಿಯೆಯಲ್ಲಿ ಬಂಧಿಸಿಬಿಡುತ್ತದೆ. ಕರ್ಮಕೂಪದಲ್ಲಿ ಸಾಧಕನನ್ನು ತಳ್ಳಿರುವುದೇ ರಜೋಗುಣವು. ಅಧ್ಯಾತ್ಮಸಾಧಕರು ಈ ರಜೋಗುಣವನ್ನು ಸತ್ತ್ವಗುಣದಿಂದ ಮೆಲ್ಲ ಮೆಲ್ಲಗೆ ಗೆಲ್ಲಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.04">
<p class="intro-shloka">॥ ಓಂ ವಿಜಿತಮನಸೇ ವಾಸುದೇವಾಯ ನಮಃ ॥</p>
<p class="shloka">ಚಂಚಲಂ ಹಿ ಮನೋ ನೂನಂ ಗೃಹ್ಯತೇ ತಪಸಾ ಸದಾ ।<br />ವೈರಾಗ್ಯಾಭ್ಯಾಸರೂಪೇಣ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಮನಸ್ಸೆಂಬುದು ಚಂಚಲ, ದಿಟ; ಆದರೆ ವೈರಾಗ್ಯ ಮತ್ತು ಸತತ ಅಭ್ಯಾಸವೆಂಬ ತಪಸ್ಸಿನಿಂದ ಈ ಮನಸ್ಸನ್ನು ಸ್ವಾಧೀನಮಾಡಿಕೊಳ್ಳಬಹುದು.</p>
<h1 class="level1-title" epub:type="title"><span class="date">ಮಾರ್ಚ್ ೪</span><br /><span class="num">೬೪.</span> ತಪಸ್ಸಿನ ಫಲವಿದು!</h1>
<p class="bhashya-verse">ಅಸಂಶಯಂ ಮಹಾಬಾಹೋ ಮನೋ ದುರ್ನಿಗ್ರಹಂ ಚಲಮ್ ।<br />ಅಭ್ಯಾಸೇನ ತು ಕೌಂತೇಯ ವೈರಾಗ್ಯೇಣ ಚ ಗೃಹ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೬-೩೫</p>
<p class="bhashya-verse-meaning">ಮಹಾಬಾಹುವಾದ ಅರ್ಜುನನೇ, ಮನಸ್ಸೆಂಬುದು ನಿಗ್ರಹಕ್ಕೆ ಒಳಪಡದಿರುವ ಚಂಚಲವಾದ ಕರಣವೆಂಬುದು ದಿಟ, ಆದರೆ ಇಂಥ ಮನಸ್ಸನ್ನು ಅಭ್ಯಾಸದಿಂದಲೂ ಮತ್ತು ವೈರಾಗ್ಯದಿಂದಲೂ ಸ್ವಾಧೀನ ಮಾಡಿಕೊಳ್ಳಬಹುದು.</p>
<p class="bhashya-verse"><strong>ಮನೋ</strong> ಮಧುಕರೋ ಮೇಘೋ ಮಾನಿನೀ ಮದನೋ ಮರುತ್ ।<br />ಮಾ ಮದೋ ಮರ್ಕಟೋ ಮತ್ಸ್ಯಃ ಮಕಾರಾ ದಶ ಚಂಚಲಾಃ ॥</p>
<p class="bhashya-verse-meaning">ಹತ್ತು <strong>ಮ</strong> ಕಾರಗಳೂ ಚಂಚಲವೇ. ಇವುಗಳಲ್ಲಿ ರಾಜನೆಂದರೆ <strong>ಮ</strong> ನಸ್ಸು.</p>
<p class="description">ಈ ಮನಸ್ಸು ಅತ್ಯಂತ ಚಂಚಲವಾದ ಕರಣವೇ ಹೌದು, ಇದನ್ನು ಅಷ್ಟೊಂದು ಸುಲಭವಾಗಿ ವಶಮಾಡಿಕೊಳ್ಳುವುದೆಂಬುದೂ ಕಷ್ಟಕರವೇ ಆದದ್ದು. ಆದರೆ ಸರ್ವಥಾ ಅಸಾಧ್ಯವೇನೂ ಅಲ್ಲ. ಈ ತುಂಟಮನಸ್ಸನ್ನು ಎರಡು ಸಾಧನಗಳಿಂದ ವಶಮಾಡಿಕೊಳ್ಳಬಹುದು.</p>
<p class="description">ಅವುಗಳು ಯಾವುವೆಂದರೆ, <strong>ಅಭ್ಯಾಸ</strong> ಮತ್ತು <strong>ವೈರಾಗ್ಯ</strong>. ಅಭ್ಯಾಸವೆಂದರೆ ಮತ್ತೆ ಮತ್ತೆ ಮಾಡುವ ಸತತವಾದ ಪ್ರಯತ್ನ. ಪ್ರತಿಕ್ಷಣದಲ್ಲಿಯೂ ಈ ಮನಸ್ಸನ್ನು ಅಂತರ್ಮುಖವನ್ನಾಗಿಸುವ ಪ್ರಯತ್ನವೇ <strong>ಅಭ್ಯಾಸ</strong>. <strong>ವೈರಾಗ್ಯ</strong> ವೆಂದರೆ ಈ ಅನಾತ್ಮಭೋಗ್ಯವಿಷಯಗಳಲ್ಲಿರುವ ದೋಷವನ್ನು ಕಂಡು ಅದರಲ್ಲಿ ರಾಗವನ್ನು ಬಿಡುವುದು. ಹೀಗೆ ಈ ಎರಡು ಸಾಧನಗಳಿಂದ ಮನಸ್ಸನ್ನು ನಿಗ್ರಹಿಸಬಹುದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.05">
<p class="intro-shloka">॥ ಓಂ ಸರ್ವಾತ್ಮಭೂತಾಯ ವಾಸುದೇವಾಯ ನಮಃ ॥</p>
<p class="shloka">ಸರ್ವಭೂತಾತ್ಮಭೂತೋಽಸೌ ಕೃಷ್ಣಸ್ತು ಭಗವಾನ್ ಸ್ವಯಮ್ ।<br />ಆದಿಮಧ್ಯಾಂತಹೀನೋಽಯಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಶ್ರೀಕೃಷ್ಣನೆಂದರೆ ಸರ್ವಭೂತಗಳಿಗೂ ಅಂತರಾತ್ಮನಾದ ಸಾಕ್ಷಾತ್ ಭಗವಂತನೇ. ಆದಿಮಧ್ಯಾಂತರಹಿತನಿವನು.</p>
<h1 class="level1-title" epub:type="title"><span class="date">ಮಾರ್ಚ್ ೫</span><br /><span class="num">೬೫.</span> ಭಗವಂತನ ಸ್ವರೂಪವಿದು</h1>
<p class="bhashya-verse">ಅಹಮಾತ್ಮಾ ಗುಡಾಕೇಶ ಸರ್ವಭೂತಾಶಯಸ್ಥಿತಃ ।<br />ಅಹಮಾದಿಶ್ಚ ಮಧ್ಯಂ ಚ ಭೂತಾನಾಮಂತ ಏವ ಚ ॥</p>
<p class="bhashya-verse-source">ಭಗವದ್ಗೀತಾ ೧೦-೨೦</p>
<p class="bhashya-verse-meaning">ಗುಡಾಕೇಶನಾದ ಅರ್ಜುನನೆ, ಎಲ್ಲ ಭೂತಗಳಲ್ಲಿಯೂ ವಾಸಮಾಡುತ್ತಿರುವ ಆತ್ಮನು ನಾನೇ; ಎಲ್ಲ ಭೂತಗಳಿಗೂ ಆದಿಯೂ ಮಧ್ಯವೂ ಅಂತವೂ ನಾನೇ ಆಗಿರುತ್ತೇನೆ.</p>
<p class="description">‘ಗುಡಾಕೇಶ’ ನೆಂದರೆ ‘<strong>ಗುಡಾಕಾಯಾಃ ಈಶಃ</strong>’, ನಿದ್ರೆಯನ್ನು ಗೆದ್ದವನು ಎಂದರ್ಥ; ಅರ್ಜುನನು ತಪಸ್ಸನ್ನು ಅನುಷ್ಠಾನಮಾಡುವಾಗ ನಿದ್ರೆಯನ್ನು ಮಾಡುತ್ತಿರಲಿಲ್ಲ. ಆದ್ದರಿಂದ <strong>‘ಜಿತನಿದ್ರ’</strong> ನಿವನು. ಇಂಥವನಿಗೆ ಭಗವಂತನು ಉಪದೇಶವನ್ನು ಮಾಡುತ್ತಿದ್ದಾನೆ. ಗೀತೋಪದೇಶವನ್ನು ಮಾಡುತ್ತಿರುವ ಶ್ರೀಕೃಷ್ಣನು ಕೇವಲ ಒಬ್ಬ ಮನುಷ್ಯನಲ್ಲ. ವಸುದೇವ ದೇವಕಿಯರ ಪುತ್ರನಷ್ಟೇ ಅಲ್ಲ. ಶ್ರೀಕೃಷ್ಣನೆಂದರೆ ಭಗವಂತನೆಂದೇ ತಿಳಿಯಬೇಕು. ಇದನ್ನು ಶ್ರೀಕೃಷ್ಣನೇ ಇಲ್ಲಿ ಬಾಯಿಬಿಟ್ಟು ಹೇಳಿರುತ್ತಾನೆ.</p>
<p class="description">ಎಲೈ ಅರ್ಜುನನೆ, ನಾನೇ ಸರ್ವಪ್ರಾಣಿಗಳಲ್ಲಿಯೂ ಆತ್ಮನಾಗಿರುತ್ತೇನೆ. ಭಗವಂತನೆಂದರೆ ಒಬ್ಬ ಮನುಷ್ಯನ, ಒಬ್ಬ ಸಂನ್ಯಾಸಿಯ, ಒಬ್ಬ ಜ್ಞಾನಿಯ ಆಸ್ತಿಯಲ್ಲ; ಇಡೀ ವಿಶ್ವದಲ್ಲಿರುವ ಸಮಸ್ತಪ್ರಾಣಿಗಳ ಆಸ್ತಿ. ಭಗವಂತನೇ ಎಲ್ಲವೂ, ಎಲ್ಲರೂ ಆಗಿರುತ್ತಾನೆ. ಈ ಭಗವಂತನು ಒಂದು ಗೊಂಬೆಯಲ್ಲ, ಒಬ್ಬ ದೇವತೆಯಲ್ಲ, ಒಬ್ಬ ವ್ಯಕ್ತಿಯೂ ಅಲ್ಲ. ಭಗವಂತನೆಂದರೆ ಸರ್ವರ ಪ್ರತ್ಯಗಾತ್ಮ. ನಾಮರೂಪಧರ್ಮಕ್ರಿಯಾಗುಣಗಳಿಲ್ಲದ ಸಚ್ಚಿದಾನಂದ ಸ್ವರೂಪನೇ ಆತ್ಮ. ಆದಿ ಮಧ್ಯ ಅಂತಗಳನ್ನು ಮೀರಿರುವ ಸಚ್ಚಿದಾನಂದಸ್ವರೂಪನೇ ಆತ್ಮನು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.06">
<p class="intro-shloka">॥ ಓಂ ಕಾಮಾತೀತಾಯ ವಾಸುದೇವಾಯ ನಮಃ ॥</p>
<p class="shloka">ಅಯಮೇವ ಹಿ ಕಾಮಶ್ಚ ಕ್ರೋಧಶ್ಚಾಪಿ ಮಹಾನ್ ರಿಪುಃ ।<br />ಮಹಾಶನೋ ಮಹಾಪಾಪೀ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಮಹಾಶನನೂ ಮಹಾಪಾಪಿಯೂ ಆಗಿರುವ ಈ <strong>ಕಾಮವೇ</strong>, ಹಾಗೂ ಈ <strong>ಕ್ರೋಧವೇ</strong> ಸಾಧಕರಿಗೆ ದೊಡ್ಡ ಶತ್ರುವಾಗಿದೆ.</p>
<h1 class="level1-title" epub:type="title"><span class="date">ಮಾರ್ಚ್ ೬</span><br /><span class="num">೬೬.</span> ಕಾಮವೇ ದೊಡ್ಡ ಶತ್ರು</h1>
<p class="bhashya-verse">ಕಾಮ ಏಷ ಕ್ರೋಧ ಏಷಃ ರಜೋಗುಣಸಮುದ್ಭವಃ ।<br />ಮಹಾಶನೋ ಮಹಾಪಾಪ್ಮಾ ವಿದ್ಧ್ಯೇನಮಿಹ ವೈರಿಣಮ್ ॥</p>
<p class="bhashya-verse-source">ಭಗವದ್ಗೀತಾ ೩-೩೭</p>
<p class="bhashya-verse-meaning">ರಜೋಗುಣದಿಂದ ಹುಟ್ಟಿರುವ ಈ ಶತ್ರುವೆಂದರೆ ಕಾಮವು, ಅದೇ ಕ್ರೋಧವು. ಅರ್ಜುನನೆ, ಮಹಾಶನನೂ ಮಹಾಪಾಪಿಯೂ ಆದ ಈ ಕಾಮವೇ ಅಧ್ಯಾತ್ಮಸಾಧಕರಿಗೆ ಶತ್ರುವೆಂದು ತಿಳಿ.</p>
<p class="description">ಸಕಲ ಮಾನವರಿಗೂ ಏಕೈಕ ಶತ್ರುವೆಂದರೆ ಈ <strong>ಕಾಮವೇ</strong>. ಇದರಿಂದಲೇ ಸರ್ವವಿಧವಾದ ದುಃಖಗಳೂ ಮಾನವರಿಗೆ ಉಂಟಾಗುತ್ತಿವೆ. ಇದು ಹೊರಗಡೆಯ ಚರ್ಮದ ಕಣ್ಣುಗಳಿಗೆ ಕಾಣಿಸುವ ಶತ್ರುವಲ್ಲ. ಒಳಗೇ ಇದ್ದು ಸರ್ವನಾಶವನ್ನು ಮಾಡುವ ಅಂತಶ್ಶತ್ರು. ಈ ಕಾಮಕ್ಕೇ ಮತ್ತೊಂದು ರೂಪ ಕ್ರೋಧ. ಕಾಮಕ್ಕೆ ಅಡ್ಡಿಯಾದರೆ ಅದೇ ಕ್ರೋಧವಾಗಿ ಪರಿಣಮಿಸುತ್ತದೆ. ಕಾಮಕ್ರೋಧಗಳೆರಡೂ ಒಂದೇ ನಾಣ್ಯದ ಎರಡು ಮುಖಗಳಿದ್ದಂತೆ. ಒಂದಿದ್ದರೆ ಮತ್ತೊಂದೂ ತಾನಾಗಿಯೇ ಬರುತ್ತದೆ.</p>
<p class="description">ಈ ಕಾಮಕ್ಕೆ ಎರಡು ಹೆಸರುಗಳಿವೆ: ಒಂದು, <strong>ಮಹಾಶನ</strong>. <strong>ಮಹತ್ ಅಶನಂ</strong> <strong>ಯಸ್ಯ</strong>, ತುಂಬಾ ಆಹಾರವನ್ನು ತಿನ್ನುವವನು ಕಾಮ. ಅಂದರೆ ಎಷ್ಟಿದ್ದರೂ ಇವನಿಗೆ ತೃಪ್ತಿಯಿಲ್ಲ; ಇನ್ನೊಂದು ವಿಶೇಷಣವೆಂದರೆ <strong>ಮಹಾಪಾಪಿ</strong>. ಪಾಪಾಚರಣೆಯನ್ನು ಮಾಡಿಸುವವನೇ ಇವನು. ಕಾಮಕ್ಕೆ ದಾಸನಾದವನಿಗೆ ತೃಪ್ತಿಯೂ ಇಲ್ಲ ವಿವೇಕವೂ ಇಲ್ಲ, ಸದಾಚಾರವೂ ಇಲ್ಲ, ಸಾತ್ತ್ವಿಕ ಜೀವನವೂ ಇಲ್ಲ. <strong>ಅಧ್ಯಾತ್ಮಸಾಧಕರಿಗೆ ಕಾಮವೇ ದೊಡ್ಡ ಶತ್ರು</strong>. ಆದ್ದರಿಂದ ಈ ಶತ್ರುವನ್ನು ಸಾಧಕರು ಗೆಲ್ಲಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ</p>
</section>
<section class="level1 numbered" epub:type="chapter" role="doc-chapter" id="id-003.07">
<p class="intro-shloka">॥ ಓಮ್ ಆತ್ಮದರ್ಶನಮಾರ್ಗೋಪದೇಶಕಾಯ ವಾಸುದೇವಾಯ ನಮಃ ॥</p>
<p class="shloka">ಯೋಗಾನುಷ್ಠಾನಶಾಂತಂ ಸತ್ ಚಿತ್ತಂ ಯತ್ರೋಪಶಾಮ್ಯತಿ ।<br />ಆತ್ಮಾನಂ ಹೀಕ್ಷತೇ ತತ್ರ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯೋಗಾನುಷ್ಠಾನದಿಂದ ಯಾವಾಗ ಚಿತ್ತವು ಶಾಂತವಾಗುತ್ತದೆಯೋ ಆಗ ಅಲ್ಲಿ ಸಾಧಕನು ಆತ್ಮನನ್ನು ಕಾಣುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೭</span><br /><span class="num">೬೭.</span> ಆತ್ಮದರ್ಶನವು ಯಾವಾಗ?</h1>
<p class="bhashya-verse">ಯತ್ರೋಪರಮತೇ ಚಿತ್ತಂ ನಿರುದ್ಧಂ ಯೋಗಸೇವಯಾ ।<br />ಯತ್ರ ಚೈವಾತ್ಮನಾಽಽತ್ಮಾನಂ ಪಶ್ಯನ್ನಾತ್ಮನಿ ತುಷ್ಯತಿ ॥</p>
<p class="bhashya-verse-source">ಭಗವದ್ಗೀತಾ ೬-೨೦</p>
<p class="bhashya-verse-source">ಯೋಗಾನುಷ್ಠಾನದಿಂದ ನಿರುದ್ಧವಾದ ಚಿತ್ತವು ಯಾವಾಗ ಶಾಂತವಾಗುತ್ತದೆಯೋ, ಶುದ್ಧವಾದ ಮನಸ್ಸಿನಿಂದ ಆತ್ಮನನ್ನು ಸಾಧಕನು ಯಾವಾಗ ಕಾಣುತ್ತಾನೆಯೋ, ಆಗ ಸಾಧಕನು ಆತ್ಮನಿಷ್ಠನಾಗುತ್ತಾನೆ.</p>
<p class="description">ಯೋಗಾಭ್ಯಾಸವನ್ನು ಸತತವಾಗಿ ಮಾಡುತ್ತಿರುವ ಯೋಗಿಯ ಮನಸ್ಸು ಶಾಂತವಾಗುತ್ತದೆ, ಏಕಾಗ್ರವೂ ಆಗುತ್ತದೆ, ತಿಳಿಯೂ, ಶುದ್ಧವೂ ಆಗುತ್ತದೆ. ಯೋಗಾನುಷ್ಠಾನವೆಂದರೆ ಶಮದಮಾದಿಗಳಿಂದ ಮನಸ್ಸನ್ನು ಶಾಂತವನ್ನಾಗಿ ಮಾಡಿಕೊಳ್ಳುವ ತಪಸ್ಸು. ಯಮ, ನಿಯಮ, ಆಸನ, ಪ್ರಾಣಾಯಾಮ, ಪ್ರತ್ಯಾಹಾರ, ಧ್ಯಾನ, ಧಾರಣ, ಸಮಾಧಿಗಳೆಂಬ ಎಂಟು ಅಂಗಗಳಿಂದ ಕೂಡಿಕೊಂಡು ಮಾಡುವ ಮನೋನಿಗ್ರಹವೇ ಯೋಗಾನುಷ್ಠಾನವು. ವಿಷಯಾನುಚಿಂತನೆಯಿಂದ ಮಲಿನವಾಗಿರುವ ಮನಸ್ಸಿನಿಂದ ಆತ್ಮನನ್ನು ಕಾಣಲಾದೀತೇ? ಸಾಧ್ಯವಿಲ್ಲ. ಯೋಗಾನುಷ್ಠಾನದಿಂದ ಮನಸ್ಸು ಶುದ್ಧವಾಗುತ್ತದೆ. ರಾಗದ್ವೇಷ, ಭಯಶೋಕ, ಕಾಮಕ್ರೋಧಾದಿ ದೋಷಗಳಿಲ್ಲದಿರುವುದೇ ಮನಸ್ಸಿನ ಶುದ್ಧಿಯು. ಮನಸ್ಸು ಶುದ್ಧವಾಯಿತೆಂದರೆ ಅದರಿಂದ ಆತ್ಮನನ್ನು ಕಾಣುತ್ತಾನೆ. ಶುದ್ಧವಾದ ಅಂತಃಕರಣದಿಂದ ಮಾತ್ರವೇ ಆತ್ಮನ ದರ್ಶನವಾಗುತ್ತದೆ. ಆತ್ಮನು ಚೈತನ್ಯಜ್ಯೋತಿಃಸ್ವರೂಪನಾಗಿರುತ್ತಾನೆ. ಹೀಗೆ ಯೋಗಾನುಷ್ಠಾನದಿಂದ ಇಂಥ ಆತ್ಮನನ್ನು ಕಾಣುತ್ತಾ ಆ ಸಾಧಕನು ಆತ್ಮನಿಷ್ಠನೇ ಆಗಿಬಿಡುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.08">
<p class="intro-shloka">॥ ಓಂ ಶಕ್ತಿಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ಪ್ರಕೃತಿರ್ಹಿ ಮದೀಯಾಽಸೌ ಜಗತ್ಕಾರಣಮುಚ್ಯತೇ ।<br />ತಸ್ಯಾಂ ಶಕ್ತಿಂ ತು ಧಾಸ್ಯಾಮಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ನನ್ನ ಅಧೀನವಾಗಿರುವ ಪ್ರಕೃತಿಯೇ ಜಗತ್ಕಾರಣವಾಗಿರುತ್ತದೆ, ನಾನು ಅದರಲ್ಲಿ ಶಕ್ತಿಯನ್ನು ತುಂಬುತ್ತೇನೆ.</p>
<h1 class="level1-title" epub:type="title"><span class="date">ಮಾರ್ಚ್ ೮</span><br /><span class="num">೬೮.</span> ಪ್ರಕೃತಿಗೆ ಶಕ್ತಿ ಎಲ್ಲಿಂದ?</h1>
<p class="bhashya-verse">ಮಮ ಯೋನಿರ್ಮಹದ್ ಬ್ರಹ್ಮ ತಸ್ಮಿನ್ ಗರ್ಭಂ ದಧಾಮ್ಯಹಮ್ ।<br />ಸಂಭವಃ ಸರ್ವಭೂತಾನಾಂ ತತೋ ಭವತಿ ಭಾರತ ॥</p>
<p class="bhashya-verse-source">ಭಗವದ್ಗೀತಾ ೧೪-೩</p>
<p class="bhashya-verse-meaning">ನನ್ನ ಅಧೀನವಾಗಿರುವ ಮಹತ್ತಾದ ದೊಡ್ಡದಾದ ಪ್ರಕೃತಿಯೇ ಈ ಜಗತ್ತಿಗೆ ಯೋನಿಯಾಗಿರುತ್ತದೆ. ಆ ಯೋನಿಯಲ್ಲಿ ನಾನು ಗರ್ಭವನ್ನು ಇಡುತ್ತೇನೆ.</p>
<p class="description">ಈ ವಿಶ್ವಕ್ಕೆಲ್ಲ ಕಾರಣವಾದದ್ದು ಭಗವಂತನ ಅಧೀನವಾಗಿರುವ ಮಾಯೆಯು. ಇದಕ್ಕೇ ಪ್ರಕೃತಿ, ಪ್ರಧಾನ, ಮೂಲಕಾರಣ, ಅಕ್ಷರ ಎಂದೆಲ್ಲ ಹೆಸರುಗಳು. ತ್ರಿಗುಣಾತ್ಮಕವಾದ ಈ ಪ್ರಕೃತಿಯು ಜಡವಾಗಿದೆ, ಅಚೇತನವಾಗಿರುತ್ತದೆ. ಈ ಪ್ರಕೃತಿಯು ಪರಬ್ರಹ್ಮದಲ್ಲಿ ಅವಿದ್ಯಾಕಲ್ಪಿತವಾಗಿ ತೋರುತ್ತಿದೆ. ಇದಕ್ಕೆ ಚೇತನವನ್ನು ತುಂಬುವವನೇ ಭಗವಂತ. ಭಗವಂತನೇ ಈ ಪ್ರಕೃತಿಗೆ ಬಂಡವಾಳ. ಭಗವಂತನಿಂದಲೇ ಹುಟ್ಟಿ, ಭಗವಂತನಲ್ಲಿಯೇ ಇದ್ದು ಭಗವಂತನಲ್ಲಿಯೇ ಈ ಪ್ರಕೃತಿಯು ಲೀನವಾಗುತ್ತದೆ. ಈ ಪ್ರಕೃತಿಗೆ ಶಕ್ತಿಯೂ ಭಗವಂತನಿಂದಲೇ ಬಂದಿರುತ್ತದೆ. ಈ ಭಗವಂತನಿಗೇ “ಈಶ್ವರ” ಎಂದೂ ಹೆಸರು.</p>
<p class="description">ಭಗವಂತನು ಸರ್ವತಂತ್ರಸ್ವತಂತ್ರನು. ಭಗವಂತನು ಮಾಯೆಗೆ ಅಧೀನನಲ್ಲ, ಮಾಯೆಯು ಭಗವಂತನಿಗೆ ಅಧೀನವಾಗಿರುತ್ತದೆ. ಮಾಯೆಗೆ ಅಸ್ತಿತ್ವ ಬಂದಿರುವುದು ಭಗವಂತನಿಂದಲೇ, ಈ ಮಾಯೆಯು ಅವಿದ್ಯೆಯಿಂದ ತೋರುತ್ತಿರುವ ಹುಸಿ ತೋರಿಕೆಯಾಗಿದೆ. ಭಗವಂತನೇ ಈ ತೋರಿಕೆಗೆ ಆಸ್ಪದನಾಗಿರುವ ಪರಮಾರ್ಥತತ್ತ್ವ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.09">
<p class="intro-shloka">॥ ಓಂ ಜ್ಞಾತೃಜ್ಞಾನಜ್ಞೇಯಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ಶ್ರೀಕೃಷ್ಣೋ ಭಗವಾನೇವ ಜಗತ್ ಕಾರಣಕಾರಣಮ್ ।<br />ವೇತ್ತಾ ವೇದ್ಯಂ ಸ್ವಯಂಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಭಗವಂತನಾದ ಶ್ರೀಕೃಷ್ಣನೇ ಜಗತ್ಕಾರಣಗಳಿಗೂ ಕಾರಣವಾಗಿದ್ದಾನೆ. ಇವನೇ ವೇತ್ತಾ, ವೇದ್ಯ, ಪರಬ್ರಹ್ಮ—ಎಲ್ಲವೂ ಆಗಿರುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೯</span><br /><span class="num">೬೯.</span> ಎಲ್ಲವೂ ಭಗವಂತನೇ</h1>
<p class="bhashya-verse">ತ್ವಮಾದಿದೇವಃ ಪುರುಷಃ ಪುರಾಣಃ<br />ತ್ವಮಸ್ಯ ವಿಶ್ವಸ್ಯ ಪರಂ ನಿಧಾನಮ್ ।<br />ವೇತ್ತಾಽಸಿ ವೇದ್ಯಂ ಚ ಪರಂ ಚ ಧಾಮ<br />ತ್ವಯಾ ತತಂ ವಿಶ್ವಮನಂತರೂಪ ॥</p>
<p class="bhashya-verse-source">ಭಗವದ್ಗೀತಾ ೧೧-೩೮</p>
<p class="bhashya-verse-meaning">ಎಲೈ ಭಗವಂತನೆ, ನೀನೇ ಆದಿದೇವನೂ, ಪುರಾಣಪುರುಷನೂ, ಈ ವಿಶ್ವಕ್ಕೆ ಮೂಲಕಾರಣವೂ ಆಗಿರುತ್ತೀಯೆ. ನೀನೇ ಸರ್ವಜ್ಞನೂ, ವೇದ್ಯನೂ, ಪರಂಧಾಮವೂ ಆಗಿರುತ್ತೀಯೆ. ಅನಂತರೂಪನಾದ ಭಗವಂತನೇ, ನಿನ್ನಿಂದಲೇ ಈ ಸಮಸ್ತವಿಶ್ವವೂ ವ್ಯಾಪಿಸಲ್ಪಟ್ಟಿರುತ್ತದೆ.</p>
<p class="description">ಶ್ರೀಕೃಷ್ಣಭಗವಂತನ ಪರಮಾರ್ಥಸ್ವರೂಪವನ್ನು ಅರ್ಜುನನು ಇಲ್ಲಿ ಭಕ್ತಿಯಿಂದ ವರ್ಣಿಸಿರುತ್ತಾನೆ. ಶ್ರೀಕೃಷ್ಣನೆಂದರೆ, ಅವನೇ ಆದಿದೇವನೂ ಪುರಾಣಪುರುಷನೂ ಆಗಿರುತ್ತಾನೆ. ಈ ಪ್ರಪಂಚಕ್ಕೆಲ್ಲ ಅವನೇ ಉಪಾದಾನಕಾರಣವೂ ನಿಮಿತ್ತಕಾರಣವೂ ಆಗಿರುತ್ತಾನೆ. ಇವನೇ ಪರಬ್ರಹ್ಮವೂ ಆಗಿರುತ್ತಾನೆ; ಇವನಿಗಿಂತ ಭಿನ್ನವಾಗಿ ಪ್ರಪಂಚವೆಂಬುದು ಇಲ್ಲವೇ ಇಲ್ಲ.</p>
<p class="description">ಭಗವಂತನು ಸರ್ವಜ್ಞನೂ ಸರ್ವಶಕ್ತನೂ ಆಗಿರುತ್ತಾನೆ. ಭಗ ವಂತನೇ ಜ್ಞಾತೃಜ್ಞಾನಜ್ಞೇಯಗಳಾಗಿಯೂ ತೋರುತ್ತಿದ್ದಾನೆ. ಉಪನಿಷತ್ ಪ್ರತಿಪಾದ್ಯವಾದ ಮೋಕ್ಷವೆಂಬ ವೈಷ್ಣವಪರಮಪದವೂ ಆ ಭಗವಂತನೇ ಆಗಿರುತ್ತಾನೆ. ಈ ಪ್ರಪಂಚವನ್ನೆಲ್ಲ ತುಂಬಿಕೊಂಡಿರುವವನೂ ಆ ಭಗವಂತನೇ. ಅವನೇ ಶ್ರೀಕೃಷ್ಣನು. ಸರ್ವವ್ಯಾಪಕನಾದ ಭಗವಂತನಿಗೆ ಈ ಪ್ರಪಂಚವೇ ಸಮಷ್ಟಿಯಾದ ಸ್ವರೂಪವಾಗಿರುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.10">
<p class="intro-shloka">॥ ಓಂ ತ್ರಿಗುಣಸ್ವಭಾವವಿದೇ ವಾಸುದೇವಾಯ ನಮಃ ॥</p>
<p class="shloka">ಅಜ್ಞಾನೀ ಕಾರ್ಯತೇ ಕರ್ಮ ತ್ರಿಗುಣೈರವಶಃ ಸದಾ ।<br />ಗುಣಾತೀತಸ್ತ್ವಯಂ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಅಜ್ಞಾನಿಯು ತ್ರಿಗುಣಗಳಿಗೆ ದಾಸನಾಗಿ ಕರ್ಮಗಳನ್ನು ಮಾಡುತ್ತಾನೆ. ಆದರೆ ಬ್ರಹ್ಮಜ್ಞಾನಿಯು ಮಾತ್ರ ಸ್ವಯಂ ಗುಣಾತೀತನಾಗಿರುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೧೦</span><br /><span class="num">೭೦.</span> ಅಜ್ಞನು ಪ್ರಕೃತಿಗೆ ವಶನು</h1>
<p class="bhashya-verse">ನ ಹಿ ಕಶ್ಚಿತ್ ಕ್ಷಣಮಪಿ ಜಾತು ತಿಷ್ಠತ್ಯಕರ್ಮಕೃತ್ ।<br />ಕಾರ್ಯತೇ ಹ್ಯವಶಃ ಕರ್ಮ ಸರ್ವಃ ಪ್ರಕೃತಿಜೈರ್ಗುಣೈಃ ॥</p>
<p class="bhashya-verse-source">ಭಗವದ್ಗೀತಾ ೩-೫</p>
<p class="bhashya-verse-meaning">ಯಾವನೊಬ್ಬ ಅಜ್ಞನೂ ಏನೂ ಕೆಲಸವನ್ನು ಮಾಡದೆ ಒಂದು ಕ್ಷಣವೂ ಸುಮ್ಮನೆ ಕುಳಿತಿರಲಾರ. ಅವನವನ ಸ್ವಭಾವದಿಂದ ಹುಟ್ಟಿರುವ ಗುಣಗಳಿಂದ ಅಜ್ಞಾನಿಯು ಬಲಾತ್ಕಾರವಾಗಿ ಕರ್ಮದಲ್ಲಿ ತೊಡಗಿಸಲ್ಪಡುತ್ತಾನೆ.</p>
<p class="description">ಅಜ್ಞನೆಂದರೆ ತನ್ನನ್ನು ದೇಹವೆಂದು ತಿಳಿದಿರುವವನು. ತಾನು ಕರ್ತೃವೆಂದೂ, ಭೋಕ್ತೃವೆಂದೂ ತಿಳಿದಿರುವವನೇ ಅಜ್ಞನು. ಇಂಥವನು ಸುಮ್ಮನೆ ಕೂತಿರುವುದು ಖಂಡಿತಾ ಸಾಧ್ಯವಿಲ್ಲ. ಅಜ್ಞಾನಿಯು ಬೇಡಬೇಡವೆಂದರೂ ಏನಾದರೊಂದು ಕರ್ಮವನ್ನು ಮಾಡುತ್ತಲೇ ಇರುತ್ತಾನೆ.</p>
<p class="description">ಇದು ಏಕೆ? ಗೊತ್ತೆ? ಅವನು ಪ್ರಕೃತಿಗೆ ವಶನಾಗಿರುತ್ತಾನೆ. ಪ್ರಕೃತಿಯೆಂದರೆ ಭಗವಂತನ ಅಧೀನವಾದ ಅವಿದ್ಯಾಕಲ್ಪಿತವಾದ ಮಾಯಾಶಕ್ತಿಯು. ಸತ್ತ್ವಗುಣ, ರಜೋಗುಣ, ತಮೋಗುಣಗಳೆಂಬ ತ್ರಿಗುಣ ಗಳಿಂದ ಕೂಡಿರುವ ಶಕ್ತಿಯೇ ಪ್ರಕೃತಿಯು. ಈ ಪ್ರಕೃತಿಗೆ ಅಧೀನನಾಗಿರುವ ಜೀವಾತ್ಮನು ಸುಮ್ಮನೆ ಕೂರುವುದು ಸಾಧ್ಯವೇ? ಖಂಡಿತಾ ಸಾಧ್ಯವಿಲ್ಲ. ಕರ್ಮಗಳಲ್ಲಿ ತನ್ನನ್ನು ತೊಡಗಿಸಿಕೊಂಡಿರುತ್ತಾನೆಂದರೆ ಅವನು ‘ಅಜ್ಞ’ ಎಂದೇ ಅರ್ಥ. ಇದು ಎಲ್ಲ ಅಜ್ಞಾನಿಗಳ ಹಣೆಬರಹ. ಆತ್ಮಜ್ಞಾನಿಯಾದರೆ ಮಾತ್ರವೇ ಕರ್ಮಬಂಧನವನ್ನು ಮೀರಿಹೋಗಬಲ್ಲ. ಬ್ರಹ್ಮಜ್ಞಾನಿಯನ್ನು ತ್ರಿಗುಣಗಳಾಗಲೀ ಕರ್ಮಗಳಾಗಲೀ ಸ್ವಲ್ಪವೂ ಬಂಧಿಸಲಾರವು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.11">
<p class="intro-shloka">॥ ಓಂ ಶಾಂತಮಾನಸಾಯ ವಾಸುದೇವಾಯ ನಮಃ ॥</p>
<p class="shloka">ನಿವಾತಸ್ಥೋ ಯಥಾ ದೀಪೋ ನೇಂಗತೇ ಯೋಗಿಮಾನಸಮ್ ।<br />ನಿಶ್ಚಲಂ ನಿರ್ಮಲಂ ತದ್ವತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ನಿವಾತಸ್ಥಳದಲ್ಲಿರುವ ದೀಪದಂತೆ ಯೋಗಿಯ ನಿರ್ಮಲವಾದ ಮನಸ್ಸೂ ಅಲುಗಾಡದೆ ಶಾಂತವಾಗಿರುತ್ತದೆ.</p>
<h1 class="level1-title" epub:type="title"><span class="date">ಮಾರ್ಚ್ ೧೧</span><br /><span class="num">೭೧.</span> ಯೋಗಿಯ ಮನಸ್ಸಿಗೆ ದೃಷ್ಟಾಂತ</h1>
<p class="bhashya-verse">ಯಥಾ ದೀಪೋ ನಿವಾತಸ್ಥೋ ನೇಂಗತೇ ಸೋಪಮಾ ಸ್ಮೃತಾ ।<br />ಯೋಗಿನೋ ಯತಚಿತ್ತಸ್ಯ ಯುಂಜತೋ ಯೋಗಮಾತ್ಮನಃ ॥</p>
<p class="bhashya-verse-source">ಭಗವದ್ಗೀತಾ ೬-೧೯</p>
<p class="bhashya-verse-meaning">ಗಾಳಿಯಿಲ್ಲದಿರುವ ದೇಶದಲ್ಲಿ ಇರುವ ದೀಪವು ಹೇಗೆ ಅಲುಗಾಡದೆ ಸ್ಥಿರವಾಗಿ ಬೆಳಗುತ್ತದೆಯೋ, ಅದರಂತೆಯೇ ಯೋಗಾನುಷ್ಠಾನವನ್ನು ಮಾಡುತ್ತಿರುವ ಯತಚಿತ್ತನಾಗಿರುವ ಯೋಗಿಯ ಮನಸ್ಸೂ ಅಲುಗಾಡದೆ ಸ್ಥಿರವಾಗಿರುತ್ತದೆ.</p>
<p class="description">ಯೋಗವೆಂದರೆ ಮನಸ್ಸನ್ನು ಚಂಚಲರಹಿತವನ್ನಾಗಿ, ಸ್ಥಿರವನ್ನಾಗಿ ಮಾಡಿಕೊಳ್ಳುವ ಉಪಾಯವಿಶೇಷ. ಇಂಥ ಯೋಗವನ್ನು ಸಾಧನೆ ಮಾಡುತ್ತಾ ಇದ್ದರೆ ಅಂಥವನ ಮನಸ್ಸು ಶಾಂತವಾಗುತ್ತದೆ. ಅಂಥವನಿಗೆ ‘ಯೋಗಿ’ ಎಂದು ಹೆಸರು. ಯೋಗಿಗೆ ಅವನ ಮನಸ್ಸು ಸ್ವಾಧೀನವಾಗಿರುತ್ತದೆ. ಆದರೆ ಇತರ ಲೌಕಿಕಜನಗಳ ಮನಸ್ಸು ಕಪಿಯಂತೆ ಚಂಚಲವಾಗಿರುತ್ತದೆ. ಚಂಚಲಚಿತ್ತವುಳ್ಳವರಿಗೆ ಶಾಂತಿಯು ದೊರಕುವುದಿಲ್ಲ.</p>
<p class="description">ಸಮಾಹಿತಚಿತ್ತವುಳ್ಳ ಯೋಗಿಯ ಮನಸ್ಸು ಹೇಗೆ ಇರುತ್ತದೆ? ಎನ್ನುವುದಕ್ಕೆ ಇಲ್ಲಿ ದೀಪದ ಸುಂದರವಾದ ದೃಷ್ಟಾಂತವನ್ನು ಕೊಟ್ಟಿದೆ. ದೀಪವು ಗಾಳಿ ಬೀಸಿದಾಗ ಅಲುಗಾಡುತ್ತದೆ. ಗಾಳಿಯಿಲ್ಲದ ಸ್ಥಳದಲ್ಲಿ ಉರಿಯುವ ದೀಪವು ಅಲುಗಾಡದೆ ಇರುವಂತೆ ಯೋಗಿಯ ಚಿತ್ತವು ಶಾಂತವಾಗಿರುತ್ತದೆ. ಯೋಗಿಯ ಮನಸ್ಸು ಸದಾ ಭಗವಂತನಲ್ಲಿಯೇ ನೆಟ್ಟಿರುವುದರಿಂದ ನಿರ್ಮಲವೂ ನಿಶ್ಚಲವೂ ಶಾಂತವೂ ಶುದ್ಧವೂ ಆಗಿರುತ್ತದೆ. ಯೋಗಿಯ ಚಿತ್ತವು ಅನಾತ್ಮವಿಷಯಧ್ಯಾನದಲ್ಲಿ ಮುಳುಗಿರುವುದಿಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.12">
<p class="intro-shloka">॥ ಓಂ ಸಮ್ಯಗ್ದರ್ಶನನಿಷ್ಠಾಯ ವಾಸುದೇವಾಯ ನಮಃ ॥</p>
<p class="shloka">ಸರ್ವತ್ರಾಪಿ ಪರಾತ್ಮಾನಂ ಸರ್ವಮಾತ್ಮನಿ ಪಶ್ಯತಿ ।<br />ಸಮ್ಯಗ್ದರ್ಶನನಿಷ್ಠೋಽಯಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಎಲ್ಲರಲ್ಲಿ ತನ್ನನ್ನೂ, ತನ್ನಲ್ಲಿ ಎಲ್ಲರನ್ನೂ ಕಾಣುವವನೇ ಸಮ್ಯಗ್ದರ್ಶನನಿಷ್ಠನೆನಿಸುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೧೨</span><br /><span class="num">೭೨.</span> ಇವನೇ ಸಮ್ಯಗ್ದರ್ಶಿಯು</h1>
<p class="bhashya-verse">ಸರ್ವಭೂತಸ್ಥಮಾತ್ಮಾನಂ ಸರ್ವಭೂತಾನಿ ಚಾತ್ಮನಿ ।<br />ಈಕ್ಷತೇ ಯೋಗಯುಕ್ತಾತ್ಮಾ ಸರ್ವತ್ರಸಮದರ್ಶನಃ ॥</p>
<p class="bhashya-verse-source">ಭಗವದ್ಗೀತಾ ೬-೨೯</p>
<p class="bhashya-verse-meaning">ಯೋಗದಿಂದ ಯುಕ್ತವಾದ ಮನಸ್ಸುಳ್ಳ ಯೋಗಿಯು ಎಲ್ಲರಲ್ಲಿಯೂ ಸಮನಾದ ಆತ್ಮನನ್ನೇ ಕಾಣುತ್ತಾನೆ. ಇವನು ತನ್ನನ್ನು ಎಲ್ಲರಲ್ಲಿಯೂ, ಎಲ್ಲರನ್ನು ತನ್ನಲ್ಲಿಯೂ ಕಾಣುತ್ತಾನೆ.</p>
<p class="description">ಯೋಗಿಯ ಚಿತ್ತವು ಶಾಂತವಾಗಿರುವುದರಿಂದ ಅವನಿಗೆ ಭೇದಬುದ್ಧಿಯು ಅಳಿದುಹೋಗಿರುತ್ತದೆ. ಇವನು ಎಲ್ಲ ಪ್ರಾಣಿಗಳಲ್ಲಿಯೂ ತನ್ನನ್ನೇ ಕಾಣುತ್ತಾನೆ. ಎಂದರೆ ಉಪಾಧಿಗಳನ್ನು ಕೈಬಿಟ್ಟು ಪ್ರತ್ಯಗಾತ್ಮನನ್ನೇ ಕಾಣುತ್ತಾನೆ. ಹಿರಣ್ಯಗರ್ಭಬ್ರಹ್ಮನಿಂದ ಪ್ರಾರಂಭಗೊಂಡು ಇರುವೆಯವರೆಗೂ ನಿರುಪಾಧಿಕನಾದ ಒಬ್ಬನೇ ಆತ್ಮನನ್ನು ಕಾಣುವವನೇ ಮಹಾಯೋಗಿಯು.</p>
<p class="description">ವ್ಯಾವಹಾರಿಕದೃಷ್ಟಿಯಿಂದ ಯೋಗಿಯೂ ನಮ್ಮಂತೆಯೇ ಸಕಲ ವ್ಯವಹಾರಗಳನ್ನೂ ಮಾಡುವವನಂತೆ ತೋರಿದರೂ ಇವನ ದೃಷ್ಟಿಕೋನವೇ ಬೇರೆ. ಅಜ್ಞಾನಿಗಳು ಒಂದೊಂದು ಪ್ರಾಣಿಯನ್ನೂ ಭಿನ್ನವಿಭಿನ್ನವಾಗಿ ಕಾಣುತ್ತಾರೆ. ಆದರೆ ಈ ಜ್ಞಾನಿಯು ಸರ್ವತ್ರ ಸಮದರ್ಶನ ನಾಗಿರುತ್ತಾನೆ. <strong>ಸಮನಾದ ಆತ್ಮನನ್ನೇ ಕಾಣುವವನು ಜ್ಞಾನಿಯೆನಿಸುತ್ತಾನೆ</strong>. ಹೊರಗಿನ ನಾಮರೂಪ ಆಕಾರಗಳು ಕಲ್ಪಿತವೆಂದೂ, ಉಪಾಧಿಗಳೆಲ್ಲವೂ ಮಿಥ್ಯೆಯೆಂದೂ, ಆತ್ಮನೊಬ್ಬನೇ ಪರಮಾರ್ಥ ಸತ್ಯವೆಂದೂ, ಆ ಆತ್ಮನೇ ತಾನೆಂದೂ ತಿಳಿದವನೇ <strong>ಸಮ್ಯಗ್ದರ್ಶಿ</strong> ಯು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.13">
<p class="intro-shloka">॥ ಓಂ ಸಂನ್ಯಾಸರಹಸ್ಯಜ್ಞಾಯ ವಾಸುದೇವಾಯ ನಮಃ ॥</p>
<p class="shloka">ಸತ್ತ್ವಶುದ್ಧಿವಿಹೀನಾನಾಂ ಸಂನ್ಯಾಸಃ ಕಠಿನಃ ಸ್ಮೃತಃ ।<br />ಸುಲಭಃ ಕರ್ಮಯೋಗಸ್ತು <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸತ್ತ್ವಶುದ್ಧಿಯಿಲ್ಲದವರಿಗೆ ಸಂನ್ಯಾಸಮಾರ್ಗವು ಕಷ್ಟವಾಗಿರುತ್ತದೆ. ಇಂಥವರಿಗೆ ಕರ್ಮಯೋಗಮಾರ್ಗವೇ ಸುಲಭ.</p>
<h1 class="level1-title" epub:type="title"><span class="date">ಮಾರ್ಚ್ ೧೩</span><br /><span class="num">೭೩.</span> ಇಂಥವರಿಗೆ ಸಂನ್ಯಾಸವು ಕಷ್ಟ</h1>
<p class="bhashya-verse">ಸಂನ್ಯಾಸಸ್ತು ಮಹಾಬಾಹೋ ದುಃಖಮಾಪ್ತು ಮಯೋಗತಃ ।<br />ಯೋಗಯುಕ್ತೋ ಮುನಿರ್ಬ್ರಹ್ಮ ನ ಚಿರೇಣಾಧಿಗಚ್ಛತಿ ॥</p>
<p class="bhashya-verse-source">ಭಗವದ್ಗೀತಾ ೫-೬</p>
<p class="bhashya-verse-meaning">ಎಲೈ ಮಹಾಬಾಹುವೆ, ಕರ್ಮಯೋಗದ ಸಹಾಯವಿಲ್ಲದೆ ಸಂನ್ಯಾಸವನ್ನು ಅನುಷ್ಠಾನಮಾಡುವುದು ಎಲ್ಲರಿಗೂ ಸುಲಭವಲ್ಲ. ಆದರೆ ಯೋಗದಿಂದ ಕೂಡಿಕೊಂಡಿರುವ ಸಾಧಕನಾದ ಮುನಿಯು ಬೇಗನೆ ಪರಬ್ರಹ್ಮವನ್ನೇ ಹೊಂದಿಬಿಡುತ್ತಾನೆ.</p>
<p class="description">ಸಂನ್ಯಾಸ ಮತ್ತು ಕರ್ಮಯೋಗಗಳೆಂದು ಮುಕ್ತಿಗೆ ಎರಡು ಮಾರ್ಗಗಳಿರುತ್ತವೆ. ಸಂನ್ಯಾಸವು ಮುಕ್ತಿಗೆ ರಾಜಮಾರ್ಗ; ಸಂನ್ಯಾಸವು ವಿವೇಕಿಗಳಿಗೆ ಸುಲಭಮಾರ್ಗ. ವಿವೇಕದಿಂದ ಆತ್ಮನನ್ನು ಅರಿತುಕೊಂಡು ಅನಾತ್ಮವಸ್ತುಗಳನ್ನು ಕಲ್ಪಿತವೆಂದು ತಿಳಿದು ಆತ್ಮನಿಷ್ಠರಾಗುವುದೇ ಸಂನ್ಯಾಸವು. ಕರ್ತೃತ್ವ ಭೋಕ್ತೃತ್ವ ಅಧ್ಯಾಸವನ್ನು ಬಿಟ್ಟುಬಿಡುವುದೇ ಸಂನ್ಯಾಸವು.</p>
<p class="description">ಆದರೆ ಇದು ನೋಡುವವರಿಗೆ ಸುಲಭವಾಗಿರುವಂತೆ ತೋರಿದರೂ ಅಷ್ಟೇ ಕಠಿಣವಾದ ಮಾರ್ಗ. ಅಹಂಕಾರ ಮಮಕಾರಗಳಿಂದಲೂ ಕರ್ತೃತ್ವ ಭೋಕ್ತೃತ್ವಗಳಿಂದಲೂ ದೇಹಾಭಿಮಾನದಿಂದಲೂ ರಾಗದ್ವೇಷಾದಿದೋಷ ಗಳಿಂದಲೂ ಕೂಡಿರುವವರಿಗೆ ಈ ಸಂನ್ಯಾಸಮಾರ್ಗವು ತುಂಬಾ ಕಠಿಣವಾದದ್ದೇ. ಆದ್ದರಿಂದ ಪ್ರಾರಂಭದಲ್ಲಿ ಸಾಧಕರು ಕರ್ಮಯೋಗವನ್ನೇ ಮಾಡುತ್ತಿರಬೇಕು. ಚಿತ್ತಶುದ್ಧಿಯಾದವರಿಗೇ ಸಂನ್ಯಾಸದಲ್ಲಿ ಅಧಿಕಾರ. ಚಿತ್ತಶುದ್ಧಿಗಾಗಿ ಭಗವದರ್ಪಣಬುದ್ಧಿಯಿಂದ ಶ್ರದ್ಧೆಯಿಂದ ಕರ್ಮಯೋಗವನ್ನು ಮಾಡುವವರಿಗೆ ಕೊನೆಯಲ್ಲಿ ಬ್ರಹ್ಮಪ್ರಾಪ್ತಿಯೇ ಆಗಿಬಿಡುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.14">
<p class="intro-shloka">॥ ಓಂ ಸತ್ ಸ್ವರೂಪಾಯ <strong>ವಾಸುದೇವಾಯ ನಮಃ</strong> ॥</p>
<p class="shloka">ಸತೋ ನ ವಿದ್ಯತೇ ನಾಶಃ ಅಸತೋ ನಾಸ್ತಿ ಚಾಸ್ತಿತಾ ।<br />ಸದೇವ ಬ್ರಹ್ಮ ಪೂರ್ಣಂ ತು <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಇರುವ ವಸ್ತುವಿಗೆ ನಾಶವಿಲ್ಲ, ಇಲ್ಲದ ವಸ್ತುವಿಗೆ ಇರವೂ ಇಲ್ಲ; ಪೂರ್ಣವಾದ ಬ್ರಹ್ಮವೇ ನಿಜವಾಗಿ ಇರುವಂಥದ್ದು.</p>
<h1 class="level1-title" epub:type="title"><span class="date">ಮಾರ್ಚ್ ೧೪</span><br /><span class="num">೭೪.</span> ತತ್ತ್ವದರ್ಶಿಗಳಿವರು!</h1>
<p class="bhashya-verse">ನಾಸತೋ ವಿದ್ಯತೇ ಭಾವೋ ನಾಭಾವೋ ವಿದ್ಯತೇ ಸತಃ ।<br />ಉಭಯೋರಪಿ ದೃಷ್ಟೋಽಂತಃ ತ್ವನಯೋಸ್ತತ್ತ್ವದರ್ಶಿಭಿಃ ॥</p>
<p class="bhashya-verse-source">ಭಗವದ್ಗೀತಾ ೨-೧೬</p>
<p class="bhashya-verse-meaning">ಅಸತ್ತಿಗೆ ಇರುವಿಕೆಯಿಲ್ಲ, ಸತ್ತಿಗೆ ನಾಶವೂ ಇಲ್ಲ. ಹೀಗೆ ತತ್ತ್ವದರ್ಶಿಗಳು ಸತ್ ಅಸತ್ ವಸ್ತುಗಳ ಸ್ವರೂಪವನ್ನು ವಿವೇಕದಿಂದ ನಿರ್ಣಿಯಿಸಿರುತ್ತಾರೆ.</p>
<p class="description"><strong>ಅಸತ್</strong> ಎಂದರೆ ಇಲ್ಲದ ವಸ್ತು, <strong>ಸತ್</strong> ಎಂದರೆ ಇರುವ ವಸ್ತು; ಅಸದ್ವಸ್ತುಗಳು ಯಾವಾಗಲೂ ಹುಸಿತೋರಿಕೆಯ ಪದಾರ್ಥಗಳೇ. ದೇಹಾದಿಗಳು <strong>ಅಸದ್ವಸ್ತು</strong> ಗಳು. ನಿಜವಾಗಿ ವಿಚಾರಮಾಡಿ ನೋಡಿದರೆ ದೇಹಾದಿಗಳು ಆಭಾಸಮಾತ್ರವಾಗಿರುತ್ತವೆ. ಇವುಗಳು ಎಷ್ಟೇ ಸತ್ಯವಾಗಿರುವಂತೆ ತೋರಿದರೂ ಬರೀ ತೋರಿಕೆಯ ಪದಾರ್ಥಗಳು. ಈ <strong>ಅಸತ್</strong> ಪದಾರ್ಥಗಳಿಗೆ ಇರವು ಎಂದರೆ ಉಳಿವು ಇರುವುದಿಲ್ಲ.</p>
<p class="description">ಇನ್ನು <strong>ಸತ್</strong> ವಸ್ತುವೆಂದರೆ ಆತ್ಮನೇ. <strong>ಅಸ್ತಿ ಇತಿ ಸತ್</strong>. ದೇಶಕಾಲಗಳಿಂದ ಪರಿಚ್ಛಿನ್ನನಾಗದ ಆತ್ಮನೇ ಸತ್ ತತ್ತ್ವವು. ಆತ್ಮನಿಗೆ ನಾಶವೆಂಬುದನ್ನು ಕಲ್ಪಿಸುವುದಕ್ಕೂ ಸಾಧ್ಯವಿಲ್ಲ. ‘ತಾನು ಇಲ್ಲ’ ಎಂದು ಯಾವನೂ ಕಲ್ಪಿಸಿಕೊಳ್ಳಲಾರನಷ್ಟೆ? ಹಾಗೆ ಹೇಳುವವನೇ ಆತ್ಮನು. ಆದ್ದರಿಂದ ಆತ್ಮನಿಗೆ ಅಳಿವೆಂಬುದು ಇಲ್ಲವೇ ಇಲ್ಲ. ಈ ‘ಆತ್ಮನೇ ಬ್ರಹ್ಮ’ ವೆಂದು ಶ್ರುತಿಗಳು ಸಾರುತ್ತಿವೆ. ಹೀಗೆ ಈ ಸತ್ ಅಸತ್ ವಸ್ತುಗಳ ಸ್ವಭಾವವನ್ನು ತಿಳಿದವರೇ <strong>ತತ್ತ್ವದರ್ಶಿ</strong> ಗಳು. ತತ್ತ್ವದರ್ಶಿಗಳೇ ಸಮ್ಯಗ್ದರ್ಶಿಗಳು, ಇವರೇ ಪರ ಮಾರ್ಥದರ್ಶಿಗಳೂ ಆಗಿರುತ್ತಾರೆ. ಇವರ ಜ್ಞಾನವೇ ನಿಶ್ಚಿತವಾದ ಜ್ಞಾನ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.15">
<p class="intro-shloka">॥ ಓಂ ಪಂಡಿತೋತ್ತಮಾಯ ವಾಸುದೇವಾಯ ನಮಃ ॥</p>
<p class="shloka">ಯಸ್ಯ ಸರ್ವಾಣಿ ಕರ್ಮಾಣಿ ದಗ್ಧಾನಿ ಜ್ಞಾನವಹ್ನಿನಾ ।<br /><strong>ಪಂಡಿತಂ</strong> ಪರಮಂ ಪ್ರಾಹುಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಜ್ಞಾನವೆಂಬ ಬೆಂಕಿಯಿಂದ ಯಾವಾತನ ಕರ್ಮಗಳೆಲ್ಲವೂ ಸುಟ್ಟು ಹೋಗಿ ವೆಯೋ ಅವನನ್ನೇ ನಿಜವಾದ ಪಂಡಿತನೆಂದುಬುಧರು ಕರೆಯುತ್ತಾರೆ.</p>
<h1 class="level1-title" epub:type="title"><span class="date">ಮಾರ್ಚ್ ೧೫</span><br /><span class="num">೭೫.</span> ಇವನೇ ನಿಜವಾದ ಪಂಡಿತ</h1>
<p class="bhashya-verse">ಯಸ್ಯ ಸರ್ವೇ ಸಮಾರಂಭಾಃ ಕಾಮಸಂಕಲ್ಪವರ್ಜಿತಾಃ ।<br />ಜ್ಞಾನಾಗ್ನಿದಗ್ಧಕರ್ಮಾಣಂ ತಮಾಹುಃ ಪಂಡಿತಂ ಬುಧಾಃ ॥</p>
<p class="bhashya-verse-source">ಭಗವದ್ಗೀತಾ ೪-೧೯</p>
<p class="bhashya-verse-meaning">ಯಾವನ ಎಲ್ಲ ಕರ್ಮಗಳೂ ಕಾಮಸಂಕಲ್ಪರಹಿತವಾಗಿರುತ್ತವೆಯೋ, ಜ್ಞಾನಾಗ್ನಿಯಿಂದ ಯಾವಾತನು ಎಲ್ಲ ಕರ್ಮಗಳನ್ನೂ ಸುಟ್ಟು ಬೂದಿಮಾಡಿಕೊಂಡಿರುತ್ತಾನೆಯೋ ಅಂಥವನನ್ನು ಜ್ಞಾನಿಗಳು ‘<strong>ಪಂಡಿತ’</strong> ನೆಂದು ಕರೆಯುತ್ತಾರೆ.</p>‘
<p class="description"><strong>ಪಂಡಿತ</strong>’ ನ ಲಕ್ಷಣವನ್ನು ಇಲ್ಲಿ ಸುಂದರವಾಗಿ ತಿಳಿಸಿದೆ. ‘ಪಂಡಿತ್ ಪರೀಕ್ಷೆ’ ಯನ್ನು ಪಾಸ್ ಮಾಡಿದ ಮಾತ್ರಕ್ಕೆ ಅಂಥವನು ನಿಜವಾದ ಪಂಡಿತನಾಗಲಾರ. ಶಾಸ್ತ್ರಜ್ಞಾನವನ್ನು ಪಡೆದವರೆಲ್ಲರೂ <strong>ಪಂಡಿತ</strong> ರೆನಿಸಿಕೊಳ್ಳಲಾರರಷ್ಟೆ? ಹಾಗಾದರೆ ವೇದಾಂತದ ಪ್ರಕಾರ <strong>‘ಪಂಡಿತರು’</strong> ಎಂದರೆ ಯಾರು? ಎಂಬುದನ್ನು ಇಲ್ಲಿ ಹೇಳಲಾಗಿದೆ.</p>
<p class="description">ಯಾವಾತನ ಕರ್ಮಗಳೆಲ್ಲವೂ ಕಾಮಸಂಕಲ್ಪಗಳಿಂದ ವರ್ಜಿತವಾಗಿರುತ್ತವೆಯೋ ಅವನೇ <strong>ಪಂಡಿತ</strong> ನು. ಕರ್ಮಗಳನ್ನು ಮಾಡುತ್ತಿದ್ದರೂ ಆ ಕರ್ಮಗಳು ಯಾವಾತನನ್ನು ಬಂಧಿಸಲಾರವೋ ಅವನೇ <strong>ಪಂಡಿತನು</strong>. ಜ್ಞಾನಾಗ್ನಿಯಿಂದ ಯಾವಾತನ ಕರ್ಮಗಳೆಲ್ಲವೂ ಭಸ್ಮವಾಗಿಬಿಟ್ಟಿರುತ್ತವೆಯೋ ಅವನೇ <strong>ಪಂಡಿತೋತ್ತಮನು</strong>. ಯಾವಾತನ ಕರ್ಮಗಳು ಅವನಿಗೆ ಜನ್ಮಾಂತರವನ್ನು ಉಂಟುಮಾಡಲಾರವೋ ಅವನೇ <strong>ಪಂಡಿತನು</strong>. ಆತ್ಮನ ನಿಜಸ್ವರೂಪವನ್ನು ವಿವೇಕದಿಂದ ನಿಶ್ಚಿತವಾಗಿ ಅರಿತವನೇ <strong>ಪಂಡಿತನು</strong>. <strong>ಆತ್ಮಜ್ಞಾನಿಯೊಬ್ಬನೇ ನಿಜವಾದ</strong> <strong>ಪಂಡಿತನು</strong>.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.16">
<p class="intro-shloka">॥ ಓಂ ಕರ್ಮಯೋಗಮರ್ಮಜ್ಞಾಯ ವಾಸುದೇವಾಯ ನಮಃ ॥</p>
<p class="shloka">ಅಜ್ಞಾನೀ ಚೇತ್ ಸದಾ ಕುರ್ಯಾತ್ ಕರ್ಮಯೋಗಂ ಸಮಾಹಿತಃ ।<br />ತತಃ ಪ್ರಾಪ್ನೋತಿ ಮೋಕ್ಷಂ ಚ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಅಜ್ಞಾನಿಯಾದ ಸಾಧಕನು ಶ್ರದ್ಧೆಯಿಂದ ಕರ್ಮಯೋಗವನ್ನು ಮಾಡುತ್ತಿದ್ದರೆ ಅದರಿಂದ ಕೊನೆಯಲ್ಲಿ ಮೋಕ್ಷವನ್ನೇ ಹೊಂದುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೧೬</span><br /><span class="num">೭೬.</span> ಕರ್ಮಯೋಗದಿಂದ ಮೋಕ್ಷ</h1>
<p class="bhashya-verse">ತಸ್ಮಾದಸಕ್ತಃ ಸತತಂ ಕಾರ್ಯಂ ಕರ್ಮ ಸಮಾಚರ ।<br />ಅಸಕ್ತೋ ಹ್ಯಾಚರನ್ ಕರ್ಮ ಪರಮಾಪ್ನೋತಿ ಪೂರುಷಃ ॥</p>
<p class="bhashya-verse-source">ಭಗವದ್ಗೀತಾ ೩-೧೯</p>
<p class="bhashya-verse-meaning">ಅರ್ಜುನನೆ, ಆದ್ದರಿಂದ ನೀನು ಯಾವಾಗಲೂ ಕರ್ಮಯೋಗವನ್ನು ಅನುಷ್ಠಾನಮಾಡುತ್ತಿರು. ಹೀಗೆ ಈಶ್ವರನಿಗಾಗಿ ಕರ್ಮಗಳನ್ನು ಸಂಗವರ್ಜಿತನಾಗಿ ಮಾಡುತ್ತಿದ್ದರೆ ಅಂಥವನು ಚಿತ್ತಶುದ್ಧಿಯ ಮೂಲಕ ಮೋಕ್ಷವನ್ನೇ ಹೊಂದಿಬಿಡುತ್ತಾನೆ.</p>
<p class="description">ಆತ್ಮಜ್ಞಾನಿಯಾದವನಿಗೆ ಕರ್ಮಯೋಗಾನುಷ್ಠಾನವು ಬೇಕಾಗಿಲ್ಲ. ಕರ್ಮಯೋಗದ ಪರಮಪ್ರಯೋಜನವಾದ ಮುಕ್ತಿಯು ಜ್ಞಾನಿಗೆ ದೊರಕಿಬಿಟ್ಟಿರುತ್ತದೆ. ಜ್ಞಾನಿಯು ಕೃತಕೃತ್ಯನಾಗಿಬಿಟ್ಟಿರುತ್ತಾನೆ. ಆದರೆ ಅಜ್ಞಾನಿಯಾದವನು ಖಂಡಿತವಾಗಿಯೂ ಕರ್ಮಯೋಗವನ್ನು ಮಾಡಲೇಬೇಕು.</p>
<p class="description">ಈಶ್ವರನಿಗೆ ಸಂಬಂಧಪಡಿಸಿ ಪ್ರೀತಿಯಿಂದ ಕರ್ಮಗಳನ್ನು ಮಾಡುವುದೇ <strong>ಕರ್ಮಯೋಗವು</strong>. ಕರ್ಮದಲ್ಲಿ ಸಂಗವನ್ನು ಬಿಟ್ಟು, ಕರ್ತೃತ್ವಬುದ್ಧಿಯನ್ನೂ ಬಿಟ್ಟು ಈಶ್ವರನಿಗೋಸ್ಕರ ಮಾಡುವುದೇ <strong>ಕರ್ಮಯೋಗವು</strong>. ಬಂಧಕವಾದ ಕರ್ಮವೇ ಈಶ್ವರಾರ್ಪಿತವಾದಾಗ <strong>ಕರ್ಮಯೋಗ</strong> ವೆನಿಸುತ್ತದೆ. ಕರ್ಮಯೋಗವು ಸಾಧಕರಿಗೆ ಚಿತ್ತಶುದ್ಧಿಯೆಂಬ ಫಲವನ್ನು ಕೊಡು ತ್ತದೆ. ಚಿತ್ತದ ಕೊಳೆಗಳೆಲ್ಲವೂ ನಾಶವಾಗುವುದೇ ಚಿತ್ತಶುದ್ಧಿಯು. ಆತ್ಮ ಜ್ಞಾನಪ್ರಾಪ್ತಿಗೆ ಚಿತ್ತಶುದ್ಧಿಯು ತುಂಬಾ ಮುಖ್ಯವಾದ ಸಾಧನ. ಚಿತ್ತಶುದ್ಧಿಗಾಗಿಯೇ ಸಕಲಸಾಧನಗಳೂ ಬೇಕು. ಅನಂತರ ಚಿತ್ತಶುದ್ಧಿಯಿಂದ ಆತ್ಮಜ್ಞಾನವೇ ಉಂಟಾಗುತ್ತದೆ. ಆತ್ಮಜ್ಞಾನದಿಂದ ಮುಕ್ತಿಯೇ ದೊರಕುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.17">
<p class="intro-shloka">॥ ಓಂ ಪರಮಸುಖಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ಆತ್ಮದರ್ಶನಯೋಗೇನ ಪ್ರಾಪ್ಯತೇ ಪರಮಂ ಸುಖಮ್ ।<br />ಆತ್ಮಸ್ವರೂಪನಿಷ್ಠಾನಾಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮಸ್ವರೂಪನಿಷ್ಠರಾದ ಜ್ಞಾನಿಗಳಿಗೆ ಆತ್ಮದರ್ಶನರೂಪವಾದ ಯೋಗ ದಿಂದ ಪರಮಸುಖವೇ ಲಭಿಸುತ್ತದೆ.</p>
<h1 class="level1-title" epub:type="title"><span class="date">ಮಾರ್ಚ್ ೧೭</span><br /><span class="num">೭೭.</span> ಪರಮಸುಖವಿದು</h1>
<p class="bhashya-verse">ಸುಖಮಾತ್ಯಂತಿಕಂ ಯತ್ತತ್ ಬುದ್ಧಿಗ್ರಾಹ್ಯಮತೀಂದ್ರಿಯಮ್ ।<br />ವೇತ್ತಿ ಯತ್ರ ನ ಚೈವಾಯಂ ಸ್ಥಿತಶ್ಚಲತಿ ತತ್ತ್ವತಃ ॥</p>
<p class="bhashya-verse-source">ಭಗವದ್ಗೀತಾ ೬-೨೧</p>
<p class="bhashya-verse-meaning">ಯೋಗದಿಂದ ಮನಸ್ಸು ಶಾಂತವಾದರೆ ಆಗ ಸಾಧಕನು ಬುದ್ಧಿಗ್ರಾಹ್ಯವಾಗಿದ್ದರೂ ಅತೀಂದ್ರಿಯವಾದ ಹೆಚ್ಚಿನ ಸುಖವನ್ನು ಅನುಭವಿಸುತ್ತಾನೆ. ಆತ್ಮನಿಷ್ಠನಾದ ಈತನು ಆತ್ಮನಿಷ್ಠೆಯಿಂದ ಎಂದೆಂದಿಗೂ ಜಾರಿಬೀಳುವುದಿಲ್ಲ.</p>
<p class="description">ಯೋಗಿಯು ಶಾಶ್ವತವಾದ ಸುಖವನ್ನು ಅನುಭವಿಸುತ್ತಾನೆ. ಅಜ್ಞಾನಿಗಳಿಗೆ ಉಂಟಾಗುವ ದುಃಖಕ್ಕೆ ಅವರ ಅಶಾಂತವಾದ, ಅಸ್ಥಿರವಾದ, ಚಂಚಲವಾದ ಮನಸ್ಸೇ ಕಾರಣ. ಅಶಾಂತಮನಸ್ಸುಳ್ಳವರಿಗೆ ಸುಖವೆಂಬುದು ದೊರಕೀತೆ? ಇಲ್ಲ. ಸುಖವೆಂಬುದು ಹೊರಗಿನ ವಸ್ತುಗಳಿಂದ ಉಂಟಾಗುವ ಫಲವಲ್ಲ. ಬಾಹ್ಯ ವಿಷಯಭೋಗಗಳಲ್ಲಿಯೇ ಮುಳುಗಿರುವವರಿಗೆ ನಿಜವಾದ ಸುಖವು ದೊರಕುವುದಿಲ್ಲ.</p>
<p class="description">ಆದರೆ ನಿಜವಾದ ಯೋಗಿಯು ನಿಜವಾದ ಆನಂದವನ್ನು ಅನುಭವಿಸುತ್ತಾನೆ. ಈ ಆನಂದವೆಂಬುದು ಲೌಕಿಕವಿಷಯಗಳಿಂದ ಉಂಟಾದದ್ದಲ್ಲ. ಇದು ಇಂದ್ರಿಯಗಳಿಗೆ ಗೋಚರವಾದದ್ದೂ ಅಲ್ಲ, ಇದು ಅನುಭವಮಾತ್ರ ಗ್ರಾಹ್ಯವಾದದ್ದು. ಆತ್ಮಸ್ವರೂಪದಲ್ಲಿಯೇ ನೆಲೆಗೊಂಡಿರುವ ಜ್ಞಾನಿಗೆ ಉಂಟಾದ ಈ ಆನಂದವು ಆತ್ಮಾನಂದವೇ ಆಗಿರುತ್ತದೆ. ಈ ಆನಂದವು ಸಹಜವೂ ಸ್ವರೂಪವೂ ಆದದ್ದು. ಇದೇ ಪರಮಾನಂದ, ಇದೇ ಬ್ರಹ್ಮಾನಂದ. ಇದನ್ನು ಪಡೆದವನೇ ಧೀರನು ಹಾಗೂ ಮುಕ್ತನು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.18">
<p class="intro-shloka">॥ ಓಂ ಭಕ್ತಿಪ್ರಿಯಾಯ ವಾಸುದೇವಾಯ ನಮಃ ॥</p>
<p class="shloka">ಆತ್ಮಾರ್ಪಿತಮನೋಬುದ್ಧಿಃ ಆತ್ಮತುಷ್ಟಃ ಪ್ರಿಯಃ ಪರಃ ।<br />ಮದ್ಭಕ್ತಃ ಸತತಂ ಯೋಗೀ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ನನ್ನಲ್ಲಿ ಮನೋಬುದ್ಧಿಗಳನ್ನು ಅರ್ಪಿಸಿದವನಾಗಿ, ತನ್ನಲ್ಲಿಯೇ ಸಂತುಷ್ಟನಾದ ಯೋಗಿಯಾದ ನನ್ನ ಭಕ್ತನು ನನಗೆ ತುಂಬಾ ಪ್ರಿಯನಾಗಿರುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೧೮</span><br /><span class="num">೭೮.</span> ಇವನೇ ಭಕ್ತನಾದ ಯೋಗಿ</h1>
<p class="bhashya-verse">ಸಂತುಷ್ಟಃ ಸತತಂ ಯೋಗೀ ಯತಾತ್ಮಾ ದೃಢನಿಶ್ಚಯಃ ।<br />ಮಯ್ಯರ್ಪಿತಮನೋಬುದ್ಧಿಃ ಯೋ ಮದ್ಭಕ್ತಃ ಸ ಮೇ ಪ್ರಿಯಃ ॥</p>
<p class="bhashya-verse-source">ಭಗವದ್ಗೀತಾ ೧೨-೧೪</p>
<p class="bhashya-verse-meaning">ಮನಸ್ಸನ್ನು ಹಿಡಿತದಲ್ಲಿಟ್ಟುಕೊಂಡಿರುವ, ದೃಢವಾದ ನಿಶ್ಚಯವುಳ್ಳ ಯೋಗಿಯು ಸದಾ ಸಂತುಷ್ಟನಾಗಿ, ತನ್ನ ಮನಸ್ಸನ್ನೂ ಬುದ್ಧಿಯನ್ನೂ ನನ್ನಲ್ಲಿ ಸಮರ್ಪಿಸಿದವನಾಗಿ, ನನ್ನ ಪ್ರಿಯಭಕ್ತನಾಗಿರುತ್ತಾನೆ.</p>
<p class="description">ಭಕ್ತನ ಲಕ್ಷಣವನ್ನು ಈ ಶ್ಲೋಕದಲ್ಲಿ ತಿಳಿಸಿದೆ. ಭಕ್ತಿಯನ್ನು ಉಳ್ಳವನೇ ಭಕ್ತ. ಭಕ್ತಿಯೆಂಬುದು ಯಾರ ಕಣ್ಣಿಗೂ ಕಾಣಿಸದಿರುವ, ಅಂತಃಕರಣದೊಳಗೆ ಭಗವಂತನಲ್ಲಿ ಹರಿಯುತ್ತಿರುವ ಪ್ರೇಮಪ್ರವಾಹ. ಹೊರಗಿನ ಗಡ್ಡ, ಬಟ್ಟೆ, ಕುಂಕುಮ, ಶಿಖಾ ಇವುಗಳಲ್ಲಿ ಭಕ್ತಿಯೆಂಬುದು ಇರುವುದಿಲ್ಲ. ಭಕ್ತಿಯೆಂಬುದು ತನಗೂ ಭಗವಂತನಿಗೂ ಇರುವ ಪ್ರೀತಿಯೆಂಬ ಸೇತುವೆ. ಭಕ್ತನಿಗೆ ಭಗವಂತನೇ ಸರ್ವಸ್ವ. ಭಗವಂತನೇ ಪ್ರಪಂಚವಾಗಿ ತೋರುತ್ತಿದ್ದಾನೆ ಎಂದು ಭಕ್ತನು ನಂಬಿರುತ್ತಾನೆ.ಮನಸ್ಸನ್ನು ತನ್ನ ಅಧೀನದಲ್ಲಿಟ್ಟುಕೊಂಡು, ಭಗವಂತನನ್ನೇ ಧ್ಯಾನ ಮಾಡುವವನೇ ಭಕ್ತನು. ಇವನಿಗೆ ಯಾವ ಐಷಾರಾಮದ ಭೋಗಮಯವಾದ ಜೀವನದಲ್ಲಿಯೂ ಆಸಕ್ತಿಯು ಇರಲಾರದು. ಎಲ್ಲವನ್ನೂ ಭಗವಂತನಿಗೇ ಸಮರ್ಪಿಸಿ, ಭಗವಂತನ ಇಚ್ಛೆಯಂತೆ ಆನಂದವಾಗಿರುವವನೇ ಭಕ್ತನು. ತನ್ನ ಸಂಪೂರ್ಣ ಜೀವನವನ್ನೇ ಭಗವಂತನಿಗೆ ಸಮರ್ಪಿಸಿ, ಭಗವಂತನಿಗೆ ಸಂಪೂರ್ಣವಾಗಿ ಶರಣಾಗತನಾದ ಭಕ್ತನೇ ಭಗವಂತನಿಗೆ ಅತ್ಯಂತ ಪ್ರಿಯನಾಗಿರುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.19">
<p class="intro-shloka">॥ ಓಂ ವೇದಶಾಸ್ತ್ರವೇದ್ಯಾಯ ವಾಸುದೇವಾಯ ನಮಃ ॥</p>
<p class="shloka">ವೇದವೇದಾಂತವೇದ್ಯೋಽಯಂ ವೇದವೇದಾಂತಸಾರವಿತ್ ।<br />ಶ್ರೀಕೃಷ್ಣಃ ಪರಮಾಚಾರ್ಯಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಶ್ರೀಕೃಷ್ಣನೇ ವೇದವೇದಾಂತವೇದ್ಯನೂ ವೇದವೇದಾಂತಸಾರಜ್ಞನೂ ಬ್ರಹ್ಮವಿದ್ಯಾಚಾರ್ಯನೂ ಆಗಿರುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೧೯</span><br /><span class="num">೭೯.</span> ವೇದವೇದ್ಯನೂ ಶ್ರೀಕೃಷ್ಣನೇ</h1>
<p class="bhashya-verse">ಸರ್ವಸ್ಯ ಚಾಹಂ ಹೃದಿ ಸನ್ನಿವಿಷ್ಟಃ<br />ಮತ್ತಃ ಸ್ಮೃತಿರ್ಜ್ಞಾನಮಪೋಹನಂ ಚ ।<br />ವೇದೈಶ್ಚ ಸರ್ವೈರಹಮೇವ ವೇದ್ಯಃ<br />ವೇದಾಂತಕೃದ್ವೇದವಿದೇವ ಚಾಹಮ್ ॥</p>
<p class="bhashya-verse-source">ಭಗವದ್ಗೀತಾ ೧೫-೧೫</p>
<p class="bhashya-verse-meaning">ಅರ್ಜುನನೆ, ನಾನೇ ಎಲ್ಲರ ಹೃದಯದಲ್ಲೂ ವಾಸಮಾಡುತ್ತಿರುತ್ತೇನೆ. ನನ್ನಿಂದಲೇ ಎಲ್ಲ ಮಾನವರಿಗೂ ಸ್ಮೃತಿಯೂ ಜ್ಞಾನವೂ ಮರೆವೂ ಉಂಟಾಗುತ್ತಿದೆ. ಸರ್ವವೇದಗಳಿಂದಲೂ ವೇದ್ಯನಾಗಿರುವವನು ನಾನೇ, ನಾನೇ ವೇದಾಂತಗಳನ್ನು ಉಪದೇಶಿಸಿರುವವನೂ, ವೇದಗಳನ್ನು ಬಲ್ಲವನೂ ಆಗಿರುತ್ತೇನೆ.</p>
<p class="description">ಸಕಲ ಪ್ರಾಣಿಗಳ ಹೃದಯದಲ್ಲೂ ವಾಸವಾಗಿರುವವನು ಭಗವಂತನೊಬ್ಬನೇ. ಪ್ರತ್ಯಗಾತ್ಮರೂಪದಿಂದ ಚೈತನ್ಯ ಸ್ವರೂಪನಾಗಿ ಎಲ್ಲರಲ್ಲಿಯೂ ಇರುವವನು ಪರಮಾತ್ಮನೇ. ಮಾನವರಿಗೆ ಉಂಟಾಗುತ್ತಿರುವ ಸ್ಮೃತಿ ಎಂದರೆ ಸ್ಮರಣಶಕ್ತಿ, ಜ್ಞಾನ ಎಂದರೆ ತಿಳಿವಳಿಕೆ, ಮತ್ತು ಅಪೋಹನ ಎಂದರೆ ಮರೆವು; ಇವೆಲ್ಲವೂ ಭಗವಂತನ ಅನುಗ್ರಹದಿಂದಲೇ ಉಂಟಾಗುತ್ತಿವೆ. ಕೆಲವು ಸಂದರ್ಭದಲ್ಲಿ ಮರೆವೂ ವರವೇ ಆಗಿಬಿಡುತ್ತದೆ.</p>
<p class="description">ವೇದಗಳಿಂದ ಪ್ರತಿಪಾದ್ಯನಾದವನೂ ಶ್ರೀಕೃಷ್ಣನೇ. ಸಕಲ ವೇದಶಾಸ್ತ್ರಗಳೂ ಭಗವಂತನನ್ನೇ ಪ್ರತಿಪಾದನೆಮಾಡುತ್ತಿವೆ. ವೇದಾಂತಾಚಾರ್ಯನೂ ಪರಮಾತ್ಮನೇ, ವೇದಾಂತಾರ್ಥಸಂಪ್ರದಾಯಪ್ರವರ್ತಕನೂ ಭಗವಂತನೇ, ವೇದಾರ್ಥಗಳನ್ನು ಸರಿಯಾಗಿ ಬಲ್ಲವನೂ ಭಗವಂತನೇ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.20">
<p class="intro-shloka">॥ ಓಂ ದೇಹಾಂತರರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ಯದಾ ಜೀವಃ ಪ್ರಯಾತ್ಯೇಷಃ ದೇಹಾದ್ದೇಹಾಂತರಂ ತದಾ ।<br />ಇಂದ್ರಿಯಾಣಿ ಗೃಹೀತ್ವೈವ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಜೀವಾತ್ಮನು ಈ ಶರೀರವನ್ನು ಬಿಟ್ಟು ಮತ್ತೊಂದು ಶರೀರಕ್ಕೆ ಹೋಗುವಾಗ ಇಂದ್ರಿಯಗಳನ್ನು ತೆಗೆದುಕೊಂಡೇ ಹೋಗುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೨೦</span><br /><span class="num">೮೦.</span> ಅಜ್ಞನ ಹಣೆಬರಹವಿದು</h1>
<p class="bhashya-verse">ಶರೀರಂ ಯದವಾಪ್ನೋತಿ ಯಚ್ಚಾಪ್ಯುತ್ಕ್ರಾ ಮತೀಶ್ವರಃ ।<br />ಗೃಹೀತ್ವೈತಾನಿ ಸಂಯಾತಿ ವಾಯುರ್ಗಂಧಾನಿವಾಶಯಾತ್ ॥</p>
<p class="bhashya-verse-source">ಭಗವದ್ಗೀತಾ ೧೫-೮</p>
<p class="bhashya-verse-meaning">ಯಾವಾಗ ದೇಹಾದಿಸಂಘಾತಗಳಿಗೆ ಒಡೆಯನಾದ ಜೀವಾತ್ಮನು ಈ ಶರೀರವನ್ನು ಬಿಟ್ಟು ಇನ್ನೊಂದು ಶರೀರವನ್ನು ಹೊಂದುವುದಕ್ಕಾಗಿ ಹೋಗುತ್ತಾನೆಯೋ, ಆಗ ಅವನು ತನ್ನ ಜೊತೆಯಲ್ಲಿ ಇಂದ್ರಿಯಗಳನ್ನೂ ಮನಸ್ಸನ್ನೂ ತೆಗೆದುಕೊಂಡೇ—ಗಾಳಿಯು ಹೂವಿನಿಂದ ವಾಸನೆಯನ್ನು ತೆಗೆದುಕೊಂಡು ಹೋಗುವಂತೆ—ಹೋಗುತ್ತಾನೆ.</p>
<p class="description">ಜೀವಾತ್ಮನು ಈ ಶರೀರವನ್ನು ಬಿಟ್ಟು ಮತ್ತೊಂದು ಶರೀರವನ್ನು ಪ್ರವೇಶಿಸುತ್ತಾನಷ್ಟೆ? ಎಲ್ಲಿಯವರೆಗೆ ಜೀವಾತ್ಮನಿಗೆ ಅವಿದ್ಯೆಯು ಇರುತ್ತದೆಯೋ ಅಲ್ಲಿಯವರೆಗೂ ಅವನು ಕಾಮಕರ್ಮಗಳಿಗೆ ವಶನಾಗಿ ಫಲಗಳನ್ನು ಅನುಭವಿಸುತ್ತಲೇ ಇರಬೇಕು. ಜನ್ಮದಿಂದ ಮರಣ, ಮರಣದಿಂದ ಪುನಃ ಜನ್ಮ—ಹೀಗೆ ಸಂಸಾರಚಕ್ರದಲ್ಲಿ ಸಿಕ್ಕಿಕೊಂಡು ಸುತ್ತಾಡುವುದೇ <strong>ಅಜ್ಞನಾದ ಜೀವನ ಹಣೆಬರಹ</strong>.</p>
<p class="description">ಅವನು ಹಾಗೆ ಹೋಗುವಾಗ ತನ್ನ ಜೊತೆಯಲ್ಲಿ ಪಂಚಜ್ಞಾನೇಂದ್ರಿಯಗಳನ್ನೂ, ಸೂಕ್ಷ್ಮವಾದ ಮನಸ್ಸನ್ನೂ ತೆಗೆದುಕೊಂಡೇ ಹೋಗುತ್ತಾನೆ. ಇದು ಸೂಕ್ಷ್ಮರೂಪದಿಂದ ಎನ್ನುವುದನ್ನು ತಿಳಿಸಲು, ಗಾಳಿಯು ಹೂವಿನಿಂದ ವಾಸನೆಯನ್ನು ತೆಗೆದುಕೊಂಡುಹೋಗುವಂತೆ, ಎಂದು ದೃಷ್ಟಾಂತವನ್ನು ಕೊಟ್ಟಿರುತ್ತದೆ. ಅವಿದ್ಯಾಕಾಮ ವಾಸನೆಗಳಿಂದ ಕೂಡಿರುವ ಜೀವನಿಗೆ ಈ ಸಂಸಾರಗತಿಯು ತಪ್ಪಿದ್ದಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.21">
<p class="intro-shloka">॥ ಓಂ ಬ್ರಹ್ಮಣ್ಯಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ಶಾಂತೋ ದಾಂತಃ ಶುಚಿಶ್ಚೈವ ಕ್ಷಮಾರ್ಜವಗುಣಾನ್ವಿತಃ ।<br />ಜ್ಞಾನವಿಜ್ಞಾನವಾನ್ ವಿಪ್ರಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಶಾಂತನೂ ದಾಂತನೂ ಶುಚಿಯೂ ಕ್ಷಮಾ ಆರ್ಜವಸಂಪನ್ನನೂ ಜ್ಞಾನವಿಜ್ಞಾನಗಳುಳ್ಳವನೂ ಆದವನೇ <strong>ಬ್ರಾಹ್ಮಣನು</strong>.</p>
<h1 class="level1-title" epub:type="title"><span class="date">ಮಾರ್ಚ್ ೨೧</span><br /><span class="num">೮೧.</span> ಬ್ರಾಹ್ಮಣನ ಒಂಬತ್ತು ಗುಣಗಳು</h1>
<p class="bhashya-verse">ಶಮೋ ದಮಸ್ತಪಃ ಶೌಚಂ ಕ್ಷಾಂತಿರಾರ್ಜವಮೇವ ಚ ।<br />ಜ್ಞಾನಂ ವಿಜ್ಞಾನಮಾಸ್ತಿಕ್ಯಂ ಬ್ರಹ್ಮಕರ್ಮ ಸ್ವಭಾವಜಮ್ ॥</p>
<p class="bhashya-verse-source">ಭಗವದ್ಗೀತಾ ೧೮-೪೨</p>
<p class="bhashya-verse-meaning">ಶಮ, ದಮ, ತಪಸ್ಸು, ಶೌಚ, ಕ್ಷಾಂತಿ, ಆರ್ಜವ, ಜ್ಞಾನ, ವಿಜ್ಞಾನ ಮತ್ತು ಆಸ್ತಿಕ್ಯ—ಇವುಗಳು ಬ್ರಾಹ್ಮಣರಿಗೆ ಸಹಜ ಗುಣಗಳು.</p>
<p class="description">ಬ್ರಾಹ್ಮಣನೆಂದರೆ ಕೇವಲ ಶಿಖಾ, ವಿಭೂತಿ, ಜನಿವಾರಗಳನ್ನು ಹಾಕಿಕೊಂಡರೆ ಸಾಲದು. ಇವೆಲ್ಲವೂ ಬಾಹ್ಯ ಲಾಂಛನಗಳು. ಇವುಗಳಿಗಿಂತಲೂ ಮುಖ್ಯವಾಗಿ ಒಳಗಡೆಯಲ್ಲಿ ಬ್ರಾಹ್ಮಣ್ಯದ ಗುಣಗಳು ಇರಬೇಕು. ಇವುಗಳು ಒಂಬತ್ತು ಎಂದು ಈ ಶ್ಲೋಕದಲ್ಲಿ ಸೂಚಿಸಿದೆ.</p>
 <ul>
<li><strong>ಶಮ</strong> —ಅಂತರಿಂದ್ರಿಯವೆಂಬ ಮನಸ್ಸಿನ ನಿಗ್ರಹ</li>
<li><strong>ದಮ</strong> —ಜ್ಞಾನೇಂದ್ರಿಯ ಕರ್ಮೇಂದ್ರಿಯಗಳ ನಿಗ್ರಹ</li>
<li><strong>ತಪಸ್ಸು</strong> —ಸತ್ಯ, ಅಹಿಂಸಾ, ಬ್ರಹ್ಮಚರ್ಯೆಗಳು</li>
<li><strong>ಶೌಚ</strong> —ಮನಸ್ಸು ಶುದ್ಧವಾಗಿ ಪ್ರಸನ್ನವಾಗಿರುವುದು</li>
<li><strong>ಕ್ಷಾಂತಿ</strong> —ಇತರರ ತಪ್ಪುಗಳನ್ನು ಎಣಿಸದಿರುವಿಕೆ</li>
<li><strong>ಆರ್ಜವ</strong> —ಕಾಯೇನ ವಾಚಾ ಮನಸಾ ಋಜುಸ್ವಭಾವ</li>
<li><strong>ಜ್ಞಾನ</strong> —ವೇದವೇದಾಂತಾದಿಶಾಸ್ತ್ರಗಳ ಅರ್ಥಜ್ಞಾನ</li>
<li><strong>ವಿಜ್ಞಾನ</strong> —ವೇದಾಂತಾರ್ಥದ ಜೀವನಾನುಭವ</li>
<li><strong>ಆಸ್ತಿಕ್ಯ</strong> —ಧರ್ಮಾಧರ್ಮ, ಜನ್ಮಾಂತರ, ವೇದ, ದೇವರಲ್ಲಿ ನಂಬಿಕೆ.</li>
 </ul> 
<p class="description">ಈ ಒಂಬತ್ತು ಗುಣಗಳುಳ್ಳವನೇ <strong>ಬ್ರಾಹ್ಮಣನು</strong>.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.22">
<p class="intro-shloka">॥ ಓಂ ಯೋಗಾರೂಢವರಿಷ್ಠಾಯ ವಾಸುದೇವಾಯ ನಮಃ ॥</p>
<p class="shloka">ಸರ್ವಸಂಕಲ್ಪಸಂನ್ಯಾಸೀ ಕಾಮ್ಯಕರ್ಮವಿವರ್ಜಿತಃ ।<br />ಯೋಗಾರೂಢಸ್ತ್ವಯಂ ಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಎಲ್ಲ ಸಂಕಲ್ಪಗಳನ್ನೂ ಸಂನ್ಯಾಸಮಾಡಿರುವ, ಕಾಮ್ಯಕರ್ಮಗಳನ್ನು ಬಿಟ್ಟಿರುವ ಜ್ಞಾನಿಯೇ <strong>ಯೋಗಾರೂಢ</strong> ನೆನಿಸುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೨೨</span><br /><span class="num">೮೨.</span> ಇವನೇ ಯೋಗಾರೂಢನು</h1>
<p class="bhashya-verse">ಯದಾ ಹಿ ನೇಂದ್ರಿಯಾರ್ಥೇಷು ನ ಕರ್ಮಸ್ವನುಷಜ್ಜತೇ ।<br />ಸರ್ವಸಂಕಲ್ಪಸಂನ್ಯಾಸೀ ಯೋಗಾರೂಢಸ್ತದೋಚ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೬-೪</p>
<p class="bhashya-verse-meaning">ಇಂದ್ರಿಯಭೋಗಗಳಲ್ಲಿಯೂ ಶಾಸ್ತ್ರೀಯಕರ್ಮಗಳಲ್ಲಿಯೂ ಆಸಕ್ತನಾಗದೆ ಯಾವ ಸಾಧಕನು ಎಲ್ಲ ಸಂಕಲ್ಪಗಳನ್ನೂ ಸಂನ್ಯಾಸಮಾಡಿರುತ್ತಾನೆಯೋ, ಅವನೇ <strong>ಯೋಗಾರೂಢ</strong> ನೆನಿಸುತ್ತಾನೆ.</p>
<p class="description">ಸಾಧಕನೆಂದರೆ ಹೊರಗಿನ ಅನಾತ್ಮವಸ್ತುಗಳಲ್ಲಿ ಅನುರಕ್ತನಾಗದೆ, ಕಾಮ್ಯಕರ್ಮಗಳನ್ನು ಕೈಬಿಟ್ಟಿರುವ ಧೀರ. ಇವನಿಗೆ ಅನಿತ್ಯವಾದ ವೈಷಯಿಕ ಸುಖಗಳಲ್ಲಿ ಅನುರಾಗವು ಇರುವುದಿಲ್ಲವಷ್ಟೆ? ನಿಜಹೇಳಬೇಕೆಂದರೆ ಇವನಿಗೆ ನಿತ್ಯ ನೈಮಿತ್ತಿಕ ಕಾಮ್ಯ ಪ್ರತಿಷಿದ್ಧಗಳೆಂಬ ನಾಲ್ಕು ತರಹದ ಕರ್ಮಗಳಲ್ಲಿಯೂ ಪ್ರವೃತ್ತಿಯೇ ಇರಲಾರದು.</p>
<p class="description">ಇವನು ಯಾವ ಸಂಕಲ್ಪಗಳಲ್ಲೂ ಸಿಕ್ಕಿಕೊಳ್ಳುವುದಿಲ್ಲ. ಸಂಕಲ್ಪಗಳಿಂದ ಕಾಮಗಳು, ಕಾಮಗಳಿಂದ ಕರ್ಮಗಳು, ಕರ್ಮಗಳಿಂದ ಭೋಗ, ಭೋಗಕ್ಕಾಗಿ ಶರೀರ, ಶರೀರಪ್ರಾಪ್ತಿಗಾಗಿ ಪುನರ್ಜನ್ಮ; ಅನಂತರ ಸುಖದುಃಖಭೋಗಸಂಪ್ರಾಪ್ತಿ. ಹೀಗೆ ಈ ಸಂಸಾರಚಕ್ರಕ್ಕೆಲ್ಲ ಸಂಕಲ್ಪಗಳೇ ಮೂಲ. ಸಂಕಲ್ಪಗಳೇ ಸರ್ವಾನರ್ಥಗಳಿಗೂ ಹೇತು. ಸಂಕಲ್ಪಗಳೇ ಅಜ್ಞಾನಿಗಳ ಸಂಪತ್ತು. ಇಂಥ ಸಂಕಲ್ಪಗಳನ್ನು ವಿವೇಕದಿಂದ ಬಿಟ್ಟವನೇ <strong>ಯೋಗಾರೂಢನು</strong>. ಯೋಗಾರೂಢನ ಮನಸ್ಸು ಸದಾ ಜಾಗೃತವಾಗಿರುತ್ತದೆ. ಇವನ ಮನಸ್ಸು ಸದಾ ಶಾಂತವೂ ಆನಂದವೂ ಅಂತರ್ಮುಖಿಯೂ ಆಗಿರುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.23">
<p class="intro-shloka">॥ ಓಂ ನಿರ್ಗುಣಸ್ವರೂಪಾಯ ವಾಸುದೇವಾಯ ನಮಃ ॥</p>
<p class="shloka">ಸರ್ವೇಂದ್ರಿಯಗುಣೈರ್ಯುಕ್ತಃ ಸರ್ವಧರ್ಮವಿವರ್ಜಿತಃ ।<br />ನಿರ್ಗುಣಃ ಸಗುಣೋಽಪ್ಯಾತ್ಮಾ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮನು ಸರ್ವೇಂದ್ರಿಯಗುಣಗಳಿಂದ ಕೂಡಿಕೊಂಡಿರುವವನಂತೆ ತೋರುತ್ತಿದ್ದರೂ, ಆ ಗುಣಧರ್ಮಗಳಿಂದ ದೂರನಾಗಿರುತ್ತಾನೆ. ಗುಣಗಳುಳ್ಳವನಂತೆ ತೋರಿದರೂ ಆತ್ಮನು ನಿರ್ಗುಣನೇ ಆಗಿರುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೨೩</span><br /><span class="num">೮೩.</span> ಸಗುಣನಾಗಿದ್ದರೂ ನಿರ್ಗುಣನೇ!</h1>
<p class="bhashya-verse">ಸರ್ವೇಂದ್ರಿಯಗುಣಾಭಾಸಂ ಸರ್ವೇಂದ್ರಿಯವಿವರ್ಜಿತಮ್ ।<br />ಅಸಕ್ತಂ ಸರ್ವಭೃಚ್ಚೈವ ನಿರ್ಗುಣಂ ಗುಣಭೋಕ್ತೃ ಚ ॥</p>
<p class="bhashya-verse-source">ಭಗವದ್ಗೀತಾ ೧೩-೧೪</p>
<p class="bhashya-verse-meaning">ಆತ್ಮತತ್ತ್ವವು ಸರ್ವೇಂದ್ರಿಯಗುಣಾಭಾಸವೂ ಸರ್ವೇಂದ್ರಿಯವಿವರ್ಜಿತವೂ ಆಗಿರುತ್ತದೆ. ಆತ್ಮನು ಅಸಕ್ತನೂ ಸರ್ವಧಾರಿಯೂ ನಿರ್ಗುಣನೂ ಗುಣಭೋಕ್ತೃವೂ ಆಗಿರುತ್ತಾನೆ.</p>
<p class="description">ಆತ್ಮನು ಅಸಂಸಾರಿ ಎಂದಕೂಡಲೇ ಅವನನ್ನು ಶೂನ್ಯ ಎಂದು ತಿಳಿಯಬಾರದು. ಆತ್ಮನು ಎಲ್ಲ ಇಂದ್ರಿಯಗಳ ಗುಣಗಳಿಂದಲೂ ಕೂಡಿಕೊಂಡವನಂತೆ ತೋರುತ್ತಿರುತ್ತಾನೆ. ಕಣ್ಣುಗಳ ಸಂಬಂಧದಿಂದ ದ್ರಷ್ಟೃ ವಾಗಿ, ಕಿವಿಗಳ ಸಂಬಂಧದಿಂದ ಶ್ರೋತೃವಾಗಿ, ಕೈಗಳ ಸಂಬಂಧದಿಂದ ಕರ್ತೃವಾಗಿ ತೋರುತ್ತಿದ್ದಾನೆ. ಹಾಗಾದರೆ ಆತ್ಮನಿಗೆ ಈ ಇಂದ್ರಿಯಗಳ ಸಂಬಂಧದಿಂದ ಸಂಸಾರದ ಅಂಟು ಉಂಟೇ? ಎಂದರೆ, ಖಂಡಿತಾ ಇಲ್ಲ.</p>
<p class="description">ಆತ್ಮನು ಸ್ವತಃ ಇಂದ್ರಿಯಸಂಬಂಧರಹಿತನಾಗಿದ್ದಾನೆ. ಉಪಾಧಿ ಸಂಬಂಧದಿಂದ ಸಗುಣನಾಗಿರುವಂತೆ ತೋರುತ್ತಿದ್ದರೂ ಆತ್ಮನು ನಿರುಪಾಧಿಕನಾದ್ದರಿಂದ ನಿರ್ಗುಣನೇ ಆಗಿರುತ್ತಾನೆ. ಆತ್ಮನ ದೃಷ್ಟಿಯಿಂದ ಯಾವ ಇಂದ್ರಿಯಗಳ ಅಥವಾ ಗುಣಗಳ ಸಂಬಂಧವು ಸ್ವಲ್ಪವೂ ಇಲ್ಲವೇ ಇಲ್ಲ. ನಮ್ಮ ದೃಷ್ಟಿಯಿಂದ ಅಲೆ, ನೊರೆ, ತೊರೆಗಳು ಕಾಣುತ್ತಿದ್ದರೂ ಎಲ್ಲವೂ ನೀರೇ ಆಗಿರುತ್ತದೆಯಲ್ಲವೆ? ಯಾವ ಸಂಗವೂ ಇಲ್ಲದವನು ಆತ್ಮ. ಆತ್ಮನು ಸ್ವತಃ ನಿರ್ಗುಣನೂ ಅಸಂಸಾರಿಯೂ ಆಗಿದ್ದಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.24">
<p class="intro-shloka">॥ ಓಂ ಕ್ಷೇತ್ರವಿಸ್ತಾರವಿದೇ ವಾಸುದೇವಾಯ ನಮಃ ॥</p>
<p class="shloka">ಶರೀರೇಂದ್ರಿಯಸಂಘಾತಃ ಕ್ಷೇತ್ರಶಬ್ದೇನ ಕಥ್ಯತೇ ।<br />ಜ್ಞಾತಾ ಕ್ಷೇತ್ರಜ್ಞ ಇತ್ಯುಕ್ತಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಶರೀರೇಂದ್ರಿಯಸಂಘಾತಕ್ಕೆ <strong>ಕ್ಷೇತ್ರ</strong> ಎಂದು ಹೆಸರು. ಇದನ್ನು ಅರಿಯುವವನೇ <strong>ಕ್ಷೇತ್ರಜ್ಞ</strong> ನು ಎಂದು ಕರೆಯಲ್ಪಡುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೨೪</span><br /><span class="num">೮೪.</span> ಕ್ಷೇತ್ರ ಕ್ಷೇತ್ರಜ್ಞರ ಲಕ್ಷಣಗಳು</h1>
<p class="bhashya-verse">ಇದಂ ಶರೀರಂ ಕೌಂತೇಯ ಕ್ಷೇತ್ರಮಿತ್ಯಭಿಧೀಯತೇ ।<br />ಏತದ್ ಯೋ ವೇತ್ತಿ ತಂ ಪ್ರಾಹುಃ ಕ್ಷೇತ್ರಜ್ಞ ಇತಿ ತದ್ವಿದಃ ॥</p>
<p class="bhashya-verse-source">ಭಗವದ್ಗೀತಾ ೧೩-೧</p>
<p class="bhashya-verse-meaning">ಎಲೈ ಕೌಂತೇಯನೆ, ಈ ಶರೀರವೇ <strong>ಕ್ಷೇತ್ರ</strong> ವೆಂದು ಕರೆಯಲ್ಪಡುತ್ತದೆ. ಇದನ್ನು ತಿಳಿಯುವಾತನೇ <strong>ಕ್ಷೇತ್ರಜ್ಞ</strong> ಎಂದು ತಿಳಿದವರು ಹೇಳುತ್ತಾರೆ.</p>
<p class="description">ವೇದಾಂತದಲ್ಲಿ ಕ್ಷೇತ್ರ, ಕ್ಷೇತ್ರಜ್ಞ ಎಂದು ಎರಡು ಶಬ್ದಗಳನ್ನು ಮತ್ತೆ ಮತ್ತೆ ಬಳಸುತ್ತಾರೆ. ಇದನ್ನೇ ಕಾಪಿಲಸಾಂಖ್ಯದರ್ಶನದಲ್ಲಿ ಪ್ರಕೃತಿ ಪುರುಷ ಎಂದು ಕರೆಯುತ್ತಾರೆ. ತ್ರಿಗುಣಾತ್ಮಕವಾದ ಪ್ರಕೃತಿಯೇ ಶರೀರೇಂದ್ರಿಯರೂಪವಾಗಿ ಪರಿಣಮಿಸಿರುತ್ತದೆ. ಶರೀರವು ಜೀವಾತ್ಮನಿಗೆ ಸುಖದುಃಖ ಭೋಗಗಳನ್ನು ಅನುಭವಿಸಲು ಇರುವುದರಿಂದ <strong>ಕ್ಷೇತ್ರ</strong> ಎನಿಸುತ್ತದೆ. ಕ್ಷೇತ್ರ, ಪ್ರಕೃತಿ, ದೇಹಾದಿಸಂಘಾತ, ವಿಷಯ—ಇವೆಲ್ಲವೂ ಪರ್ಯಾಯಪದ ಗಳು. ಇದೆಲ್ಲವೂ ಅನಾತ್ಮವೇ ಆಗಿರುತ್ತದೆ.</p>
<p class="description">ಇನ್ನು <strong>ಕ್ಷೇತ್ರಜ್ಞ</strong> ಎಂದರೆ ಚೇತನನಾದ ಆತ್ಮನು. ಈ ಅನಾತ್ಮವಾದ ಶರೀರವನ್ನು ತಾನೆಂದು ಮಾಡಿಕೊಂಡಿರುವ ಸಂಸಾರಿಯಾದ ಜೀವಾತ್ಮನೇ <strong>ಕ್ಷೇತ್ರಜ್ಞ</strong> ನು. ಆತ್ಮನು ನಿಜವಾಗಿ ನಿರ್ಲಿಪ್ತನಾಗಿ ಅಸಂಸಾರಿಸ್ವರೂಪನೇ ಆಗಿದ್ದರೂ, ಅವಿದ್ಯೆಯಿಂದ ಆತ್ಮನಿಗೆ ಸಂಸಾರಿತ್ವವಿರುವಂತೆ ತೋರುತ್ತಿದೆ. ಇಡೀ ವಿಶ್ವವನ್ನು ಕ್ಷೇತ್ರ ಮತ್ತು ಕ್ಷೇತ್ರಜ್ಞ, ಪ್ರಕೃತಿ ಮತ್ತು ಪುರುಷರೆಂದು ಜ್ಞಾನಿಗಳು ವಿಂಗಡಿಸಿರುತ್ತಾರೆ. ಅಚೇತನ ವಸ್ತುಗಳೆಲ್ಲವೂ <strong>ಕ್ಷೇತ್ರ</strong> ವೇ, ಇದು ಪ್ರಕೃತಿಯ ಕಾರ್ಯ; ಚೇತನರಾದ ಜೀವರೆಲ್ಲರೂ <strong>ಕ್ಷೇತ್ರಜ್ಞ</strong> ರು. ಈ ಕ್ಷೇತ್ರಜ್ಞರಾದ ಜೀವರು ನಿಜವಾಗಿ ಪರಮಾತ್ಮನೇ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.25">
<p class="intro-shloka">॥ ಓಂ ವಾಚಿಕತಪೋಮೂರ್ತಯೇ ವಾಸುದೇವಾಯ ನಮಃ ॥</p>
<p class="shloka">ಪ್ರೀತಿಯುಕ್ತಂ ಶುಭಂ ಸತ್ಯಂ ವಾಕ್ಯಂ ಸುಖಕರಂ ಹಿತಮ್ ।<br />ವಾಚಿಕಂ ತಪ ಇತ್ಯಾಹುಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಪ್ರೀತಿಯಿಂದ ಕೂಡಿದ, ಮನೋಹರವೂ ಶುಭವೂ ಸುಖಕರವೂ ಹಿತವೂ ಸತ್ಯವೂ ಆದ ಮಾತುಗಳನ್ನು ಆಡುವುದೇ <strong>ವಾಚಿಕತಪಸ್ಸು</strong>.</p>
<h1 class="level1-title" epub:type="title"><span class="date">ಮಾರ್ಚ್ ೨೫</span><br /><span class="num">೮೫.</span> ಇದು ವಾಙ್ಮಯ ತಪಸ್ಸು</h1>
<p class="bhashya-verse">ಅನುದ್ವೇಗಕರಂ ವಾಕ್ಯಂ ಸತ್ಯಂ ಪ್ರಿಯಹಿತಂ ಚ ಯತ್ ।<br />ಸ್ವಾಧ್ಯಾಯಾಭ್ಯಸನಂ ಚೈವ ವಾಙ್ಮಯಂ ತಪ ಉಚ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೧೭-೧೫</p>
<p class="bhashya-verse-meaning">ಉದ್ವೇಗವನ್ನುಂಟುಮಾಡದ ಮಾತು, ಸತ್ಯವಾದ ಮಾತು, ಪ್ರಿಯ ಹಾಗೂ ಹಿತವಾದ ಮಾತು, ಮತ್ತು ಸ್ವಾಧ್ಯಾಯಾಭ್ಯಸನ—ಇವುಗಳು <strong>ವಾಙ್ಮಯ</strong> ತಪಸ್ಸು ಎನಿಸುತ್ತವೆ.</p>
<p class="description">ವಾಕ್ಕಿನಿಂದ ಮಾಡುವ ತಪಸ್ಸೇ <strong>ವಾಙ್ಮಯ</strong> ತಪಸ್ಸು. <strong>ಮಾತು ಮುತ್ತಾಗಿರಬೇಕೇ</strong> <strong>ಹೊರತು ಮೃತ್ಯುವಾಗಬಾರದು</strong>. ‘ಮಾತು ಆಡಿದರೆ ಹೋಯಿತು, ಮುತ್ತು ಒಡೆದರೆ ಹೋಯಿತು’ ಎಂದು ಗಾದೆಯೂ ಇದೆಯಲ್ಲವೆ? ಹತ್ತು ಸಲ ವಿಚಾರವನ್ನು ಮಾಡಿ ಒಂದು ಮಾತನ್ನಾಡಬೇಕು. ಭಗವಂತನು ಮಾನವನಿಗೆ ಅನುಗ್ರಹ ಮಾಡಿರುವ ಅದ್ಭುತ ಸಂಪತ್ತೆಂದರೆ ಮಾತು. ಮಾತು ಮಾಣಿಕ್ಯದಂತಿರಬೇಕು. ಇದೇ <strong>ವಾಙ್ಮಯ</strong> ತಪಸ್ಸು. ಇದರ ನಾಲ್ಕು ಲಕ್ಷಣಗಳನ್ನು ಇಲ್ಲಿ ಹೇಳಿದೆ.</p>
<p class="description">೧. <strong>ಅನುದ್ವೇಗಕರಂ</strong> : ಇತರರಿಗೆ ನೋವಾಗುವಂಥ ಮಾತನ್ನು ಆಡಲೇಬಾರದು. ನಮ್ಮ ಮಾತಿನಿಂದ ಎಲ್ಲರಿಗೂ ಆನಂದವಾಗಬೇಕು. ೨. <strong>ಸತ್ಯಂ</strong> : ಯಾವಾಗಲೂ ಸತ್ಯವನ್ನೇ ನುಡಿಯಬೇಕು, ಸುಳ್ಳನ್ನಂತೂ ಹೇಳಲೇಬಾರದು. ೩. <strong>ಪ್ರಿಯಹಿತಂ</strong> : ಪ್ರಿಯವಾಗಿ ಹಿತವಾಗಿ ಮಾತ ನಾಡಬೇಕು. ೪. <strong>ಸ್ವಾಧ್ಯಾಯಾಭ್ಯಸನಂ</strong> : ತನ್ನ ಧರ್ಮಗ್ರಂಥಗಳನ್ನು ಅಧ್ಯಯನಮಾಡುತ್ತಿರಬೇಕು.ಇವುಗಳಿಗೆ <strong>ವಾಙ್ಮಯತಪಸ್ಸು</strong> ಎಂದು ಹೆಸರು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.26">
<p class="intro-shloka">॥ ಓಂ ಪರಮಾತ್ಮನೇ ವಾಸುದೇವಾಯ ನಮಃ ॥</p>
<p class="shloka">ದೇಹಾದಿಬುದ್ಧಿಪರ್ಯಂತವ್ಯಾಪಾರಾಣಾಂ ಪ್ರಕಾಶಕಃ ।<br />ಅಸ್ಮಿನ್ ದೇಹೇಽಂತರಾತ್ಮಾಯಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ದೇಹದಿಂದ ಪ್ರಾರಂಭಿಸಿ ಬುದ್ಧಿಯವರೆಗಿನ ಸಕಲವ್ಯಾಪಾರಗಳಿಗೂ ಸಾಕ್ಷಿಯಾದ ಈ ಅಂತರಾತ್ಮನು ಈ ದೇಹದಲ್ಲಿಯೇ ಇರುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೨೬</span><br /><span class="num">೮೬.</span> ಈ ಆತ್ಮನಿಗೇ ಆರು ಗುಣಗಳು</h1>
<p class="bhashya-verse">ಉಪದ್ರಷ್ಟಾಽನುಮಂತಾ ಚ ಭರ್ತಾ ಭೋಕ್ತಾ ಮಹೇಶ್ವರಃ ।<br />ಪರಮಾತ್ಮೇತಿ ಚಾಪ್ಯುಕ್ತೋ ದೇಹೇಽಸ್ಮಿನ್ ಪುರುಷಃ ಪರಃ ॥</p>
<p class="bhashya-verse-source">ಭಗವದ್ಗೀತಾ ೧೩-೨೨</p>
<p class="bhashya-verse-meaning">ಈ ದೇಹದೊಳಗೇ ವಾಸಿಸುವ ಪರಮಾತ್ಮನು ಉಪದ್ರಷ್ಟೃವಾಗಿ ಅನುಮಂತೃವಾಗಿ ಭರ್ತೃವಾಗಿ ಭೋಕ್ತೃವಾಗಿ ಮಹೇಶ್ವರನೂ ಆಗಿ ಪರಮಾತ್ಮನೆಂದೂ ಕರೆಯಲ್ಪಡುತ್ತಿದ್ದಾನೆ.</p>
<p class="description">ಈ ದೇಹದೊಳಗೆ ಮಾಂಸ ಮೂಳೆ ರಕ್ತ ಕೀವು ಕೊಬ್ಬು ಮಲಮೂತ್ರಗಳಿವೆಯೆಂದು ಸಾಮಾನ್ಯವಾಗಿ ನಾವೆಲ್ಲರೂ ತಿಳಿದಿರುತ್ತೇವಲ್ಲವೆ? ಈ ಶರೀರದೊಳಗೆ ಒಬ್ಬ ಆತ್ಮನಿದ್ದಾನೆ ಎಂಬುದಾಗಲಿ, ಅವನು ಅಸಂಸಾರಿಯಾಗಿದ್ದಾನೆ ಎಂಬುದಾಗಲಿ ಸಾಮಾನ್ಯಲೌಕಿಕರಿಗೆ ಗೊತ್ತೇ ಇಲ್ಲ. ಇದಕ್ಕೆ ಕಾರಣ, ವಿಚಾರಮಾಡದಿರುವುದು. ಶಾಸ್ತ್ರದೃಷ್ಟಿಯಿಂದ ವಿಚಾರಮಾಡಿದಾಗ ಈ ಶರೀರದೊಳಗಿನ ಆತ್ಮನ ಸ್ವರೂಪವು ಹೀಗೆ ತಿಳಿಯುತ್ತದೆ.</p>
<p class="description">೧. <strong>ಉಪದ್ರಷ್ಟಾ</strong> —ಯಾವುದಕ್ಕೂ ಸ್ವತಃ ಅಂಟಿಕೊಳ್ಳದೇ ಹತ್ತಿರದಲ್ಲಿದ್ದು ಎಲ್ಲವನ್ನೂ ಬೆಳಗುತ್ತಿರುವವನು.</p>
<p class="description">೨. <strong>ಅನುಮಂತಾ</strong> —ದೇಹೇಂದ್ರಿಯಮನೋಬುದ್ಧಿವ್ಯಾಪಾರಗಳನ್ನೆಲ್ಲ ನೋಡುತ್ತಾ ಅವಿಕ್ರಿಯನಾಗಿರುವವನು.</p>
<p class="description">೩. <strong>ಭರ್ತಾ</strong> —ಸಂಘಾತವನ್ನು ಚೈತನ್ಯಸ್ವರೂಪದಿಂದ ಭರಿಸುವವನು.</p>
<p class="description">೪. <strong>ಭೋಕ್ತಾ</strong> —ಇಂದ್ರಿಯಾರ್ಥಗಳನ್ನು ಅನುಭವಿಸುವವನು.</p>
<p class="description">೫. <strong>ಮಹೇಶ್ವರಃ</strong> —ಸರ್ವಾತ್ಮನಾಗಿ ಸ್ವತಂತ್ರನಾಗಿ ಇರುವವನು.</p>
<p class="description">೬. <strong>ಪರಮಾತ್ಮಾ</strong> —ನಿಜವಾದ ಆತ್ಮನಾಗಿರುವವನು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.27">
<p class="intro-shloka">॥ ಓಂ ಸಮಾತ್ಮದರ್ಶನಾಯ ವಾಸುದೇವಾಯ ನಮಃ ॥</p>
<p class="shloka">ಸಮಂ ಸರ್ವತ್ರ ಸಂಪಶ್ಯನ್ ಹ್ಯಾತ್ಮಾನಂ ತು ವಿಮುಚ್ಯತೇ ।<br />ಜ್ಞಾನೀ ಹಿನಸ್ತಿ ನಾತ್ಮಾನಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸರ್ವರಲ್ಲಿಯೂ ಸಮನಾದ ಆತ್ಮನನ್ನೇ ಕಾಣುವ ಜ್ಞಾನಿಯು ಮುಕ್ತನಾಗಿ ಬಿಡುತ್ತಾನೆ. ಜ್ಞಾನಿಯು ಆತ್ಮಹತ್ಯೆಯನ್ನು ಎಂದಿಗೂ ಮಾಡಿಕೊಳ್ಳುವುದಿಲ್ಲ.</p>
<h1 class="level1-title" epub:type="title"><span class="date">ಮಾರ್ಚ್ ೨೭</span><br /><span class="num">೮೭.</span> ಸಮದರ್ಶನದ ಫಲ</h1>
<p class="bhashya-verse">ಸಮಂ ಪಶ್ಯನ್ ಹಿ ಸರ್ವತ್ರ ಸಮವಸ್ಥಿತಮೀಶ್ವರಮ್ ।<br />ನ ಹಿನಸ್ತ್ಯಾತ್ಮನಾತ್ಮಾನಂ ತತೋ ಯಾತಿ ಪರಾಂ ಗತಿಮ್ ॥</p>
<p class="bhashya-verse-source">ಭಗವದ್ಗೀತಾ ೧೩-೨೮</p>
<p class="bhashya-verse-meaning">ಎಲ್ಲ ಪ್ರಾಣಿಗಳಲ್ಲಿಯೂ ಸಮನಾಗಿ ಇರುವಂಥ ಈಶ್ವರನನ್ನು ಸರಿಯಾಗಿ ಕಾಣುವವನು ತನ್ನನ್ನು ತಾನು ತನ್ನಿಂದ ಹಿಂಸಿಸಿಕೊಳ್ಳುವುದಿಲ್ಲ. ಅದರಿಂದ ಸಮದರ್ಶಿಯು ಪರಮಗತಿಯನ್ನು ಹೊಂದುತ್ತಾನೆ.</p>
<p class="description">ಜ್ಞಾನಿಯ ನೋಟವೇ ನಿಜವಾದ ನೋಟ. ಇವನು ಸರ್ವರಲ್ಲಿಯೂ ಸಮನಾಗಿರುವ ಪರಮಾತ್ಮನನ್ನೇ ಕಾಣುತ್ತಾನೆ. ಅಜ್ಞಾನಿಗಳು ಕಣ್ಣುಗಳಿಂದ ದೇಹಾದಿಗಳನ್ನು ಕಾಣುತ್ತಾರೆ, ಅಜ್ಞಾನಿಗಳು ಅವಿವೇಕದಿಂದ ನಾಮರೂಪಗಳನ್ನಷ್ಟೇ ಕಾಣುತ್ತಾರೆ; ಅಜ್ಞಾನಿಗಳಿಗೆ ನಿರುಪಾಧಿಕನಾದ ಆತ್ಮನನ್ನು ಅನುಭವದಿಂದ ಕಾಣುವ ಕಲೆಯು ತಿಳಿದಿರುವುದಿಲ್ಲ. ಸ್ಥೂಲವಾದ ಪಂಚೇಂದ್ರಿಯಗಳಿಂದ ನಿರುಪಾಧಿಕನಾದ ಸಮನಾದ ಆತ್ಮನನ್ನು ಕಾಣಲು ಅಜ್ಞಾನಿಗಳಿಗೆ ಸಾಧ್ಯವಾಗುವುದಿಲ್ಲ.</p>
<p class="description">ಆದರೆ ಬ್ರಹ್ಮಜ್ಞಾನಿಗಳು ಮಾತ್ರ ದೇಹಾದಿಗಳಿಗಿಂತ ಭಿನ್ನನಾದ, ಅಸಂಸಾರಿಯಾದ ಪರಿಪೂರ್ಣನಾದ ಆತ್ಮನನ್ನು ಅನುಭವದ ದೃಷ್ಟಿಯಿಂದ ನೋಡುತ್ತಾರೆ. ಹೀಗೆ ನೋಡುವುದರ ಫಲವಾಗಿ ಅವರು ಕೃತಾರ್ಥರಾಗಿ ಬಿಡುತ್ತಾರೆ. ಜ್ಞಾನಿಗಳಿಗೆ ಪುನರ್ಜನ್ಮವೆಂಬುದು ಇರುವುದೇ ಇಲ್ಲ. ದೇಹವೇ ತಾನಲ್ಲವೆಂದು ತಿಳಿದವನಿಗೆ ಈಗಲೂ ಜನ್ಮವಿಲ್ಲ, ಜನ್ಮಾಂತರ ವಂತೂ ಇರಲಾರದಷ್ಟೆ? ಜ್ಞಾನಿಯು ಆತ್ಮಹತ್ಯೆಯನ್ನು ಎಂದೆಂದಿಗೂ ಮಾಡಿಕೊಳ್ಳಲಾರ! ಅಜನೂ ಅಮೃತನೂ ಆದ ಆತ್ಮನೇ ತಾನೆಂದು ತಿಳಿದ ಆತ್ಮಜ್ಞಾನಿಯು ನಿಜವಾಗಿಯೂ <strong>ಸಮದರ್ಶಿಯೇ</strong>, ಸಮ್ಯಗ್ದರ್ಶಿಯೇ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.28">
<p class="intro-shloka">॥ ಓಂ ಸಂಸಾರವೃಕ್ಷಮೂಲಾಯ ವಾಸುದೇವಾಯ ನಮಃ ॥</p>
<p class="shloka">ಗುಣಪ್ರವೃದ್ಧಃ ಸಂಸಾರವೃಕ್ಷೋಽಯಂ ಕರ್ಮಮೂಲಕಃ ।<br />ಮನುಷ್ಯಲೋಕವಿಖ್ಯಾತಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಕರ್ಮಗಳಿಂದ ಹುಟ್ಟಿರುವ, ಗುಣಗಳಿಂದ ಬೆಳೆದಿರುವ ಸಂಸಾರವೃಕ್ಷವು ಮನುಷ್ಯಲೋಕದಲ್ಲಿ ಪ್ರಸಿದ್ಧವಾಗಿರುತ್ತದೆ.</p>
<h1 class="level1-title" epub:type="title"><span class="date">ಮಾರ್ಚ್ ೨೮</span><br /><span class="num">೮೮.</span> ಸಂಸಾರವೃಕ್ಷವಿದು</h1>
<p class="bhashya-verse">ಅಧಶ್ಚೋರ್ಧ್ವಂ ಪ್ರಸೃತಾಸ್ತಸ್ಯ ಶಾಖಾಃ<br />ಗುಣಪ್ರವೃದ್ಧಾ ವಿಷಯಪ್ರವಾಲಾಃ ।<br />ಅಧಶ್ಚ ಮೂಲಾನ್ಯನುಸಂತತಾನಿ<br />ಕರ್ಮಾನುಬಂಧೀನಿ ಮನುಷ್ಯಲೋಕೇ ॥</p>
<p class="bhashya-verse-source">ಭಗವದ್ಗೀತಾ ೧೫-೨</p>
<p class="description">ಈ ಸಂಸಾರವೃಕ್ಷದ ಕೊಂಬೆಗಳು ಕೆಳಕ್ಕೂ ಮೇಲಕ್ಕೂ ಚೆನ್ನಾಗಿ ಹಬ್ಬಿರುತ್ತವೆ, ಈ ಕೊಂಬೆಗಳು ಸತ್ತ್ವ ರಜಸ್ ತಮೋಗುಣಗಳಿಂದ ತುಂಬಿರುತ್ತವೆ, ವಿಷಯಗಳೆಂಬ ಚಿಗುರುಗಳಿಂದ ಕೂಡಿರುತ್ತವೆ; ಈ ಸಂಸಾರವೃಕ್ಷಕ್ಕೆ ಧರ್ಮಾಧರ್ಮಗಳೆಂಬ ಕರ್ಮಗಳೇ ಬೇರುಗಳು. ಇವುಗಳು ಎಲ್ಲ ಕಡೆಗಳಲ್ಲಿಯೂ ಹಬ್ಬಿರುತ್ತವೆ. ಈ ಕರ್ಮಗಳು ಮನುಷ್ಯಲೋಕದಲ್ಲಿ ಪ್ರಸಿದ್ಧವಾಗಿರುತ್ತವೆ.</p>
<p class="description">ಜನ್ಮಮರಣರೂಪವಾದ ಈ ಸಂಸಾರವನ್ನು ಒಂದು ಮರಕ್ಕೆ ಹೋಲಿಸಿ ಇದನ್ನು <strong>ಸಂಸಾರವೃಕ್ಷ</strong> ವೆಂದು ವರ್ಣಿಸುತ್ತಾರೆ. ಈ ಸಂಸಾರವೃಕ್ಷದ ಕೊಂಬೆಗಳು ಸತ್ತ್ವ ರಜಸ್ ತಮೋಗುಣಗಳು. ಈ ತ್ರಿಗುಣಗಳಿಂದ ಸಂಸಾರವೃಕ್ಷವು ದೊಡ್ಡದಾಗಿ ಹಬ್ಬಿರುತ್ತದೆ. ಇದಕ್ಕೆ ಶಬ್ದಾದಿ ವಿಷಯಗಳೇ ಚಿಗುರಿನಂತಿರುತ್ತವೆ. ಕರ್ಮಗಳೇ ಈ ಸಂಸಾರವೃಕ್ಷಕ್ಕೆ ಬೀಜದಂತಿರುತ್ತವೆ. ವಿಶೇಷವಾಗಿ ಈ ಭೂಲೋಕದಲ್ಲಿ ಕರ್ಮಗಳು ಪ್ರಸಿದ್ಧವಾಗಿರುತ್ತವೆ. ಕರ್ಮಗಳಿಂದಲೇ ಸಂಸಾರವೃಕ್ಷವು ಚಿಗುರಿ, ಬೆಳೆದು, ಗಿಡವಾಗಿ ದೊಡ್ಡ ಮರವಾಗಿರುತ್ತದೆ. ಕರ್ಮಗಳಿಗೆ ಅವಿದ್ಯೆಯೇ ಮೂಲ. ಅವಿದ್ಯೆಯಿಂದಲೇ ಸಂಸಾರವೃಕ್ಷ. ಆತ್ಮಜ್ಞಾನದಿಂದ ಮಾತ್ರವೇ ಇದರ ನಾಶ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.29">
<p class="intro-shloka">॥ ಓಂ ಪ್ರಶಾಂತಮಾನಸಾಯ ವಾಸುದೇವಾಯ ನಮಃ ॥</p>
<p class="shloka">ಸೌಮ್ಯತ್ವಂ ಮನಸಃ ಶಾಂತಿಃ ಮೌನಮ್ ಆತ್ಮವಿಶುದ್ಧಿತಾ ।<br /><strong>ಮಾನಸಂ</strong> ತಪ ಇತ್ಯಾಹುಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಮನಸ್ಸು ಸೌಮ್ಯವಾಗಿರುವಿಕೆ, ಶಾಂತಿ, ಮೌನ, ಮನಃಶುದ್ಧಿ—ಇವುಗಳು ಒಟ್ಟಾಗಿ ಸೇರಿಕೊಂಡು <strong>ಮಾನಸತಪಸ್ಸು</strong> ಎಂದು ಕರೆಯಲ್ಪಡುತ್ತದೆ.</p>
<h1 class="level1-title" epub:type="title"><span class="date">ಮಾರ್ಚ್ ೨೯</span><br /><span class="num">೮೯.</span> “ಮಾನಸ” ತಪಸ್ಸು</h1>
<p class="bhashya-verse">ಮನಃಪ್ರಸಾದಃ ಸೌಮ್ಯತ್ವಂ ಮೌನಮಾತ್ಮವಿನಿಗ್ರಹಃ ।<br />ಭಾವಸಂಶುದ್ಧಿರಿತ್ಯೇತತ್ ತಪೋ ಮಾನಸಮುಚ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೧೭-೧೬</p>
<p class="bhashya-verse-meaning">ಮನಃಪ್ರಸಾದ, ಸೌಮ್ಯತ್ವ, ಮೌನ, ಆತ್ಮವಿನಿಗ್ರಹ, ಭಾವಸಂಶುದ್ಧಿ— ಈ ಐದು <strong>ಮಾನಸತಪಸ್ಸು</strong> ಎನಿಸುತ್ತದೆ.</p>
<p class="description">ಈ ಶ್ಲೋಕದಲ್ಲಿ <strong>ಮಾನಸತಪಸ್ಸಿನ</strong> ಐದು ಲಕ್ಷಣಗಳನ್ನು ತಿಳಿಸಿದೆ. ಇದು ತನ್ನ ಅನುಭವಕ್ಕೆ ಮಾತ್ರ ಗೋಚರವಾಗುವ, ಇತರರಿಗೆ ಕಾಣಿಸದಿರುವ ಸೂಕ್ಷ್ಮವಾದ ತಪಸ್ಸು. ಈ ಮಾನಸತಪಸ್ಸಿನಿಂದ ಸಾಧಕನು ಸುಲಭವಾಗಿ ಹಾಗೂ ಬೇಗನೆ ಆತ್ಮಜ್ಞಾನವನ್ನು ಪಡೆದು ಮುಕ್ತನಾಗಿಬಿಡುತ್ತಾನೆ. <strong>ಮಾನಸತಪಸ್ಸಿ</strong> ನ ಐದು ಲಕ್ಷಣಗಳನ್ನು ಇದೀಗ ನೋಡೋಣ.</p>
<p class="description">೧. <strong>ಮನಃಪ್ರಸಾದ</strong> —ಮನಸ್ಸಿನಲ್ಲಿ ಯಾವ ದೋಷವನ್ನೂ ಇಟ್ಟುಕೊಳ್ಳದೆ ಮನಸ್ಸನ್ನು ಸ್ವಚ್ಛವಾಗಿ ಹಾಗೂ ತಿಳಿಯಾಗಿ ಇಟ್ಟುಕೊಳ್ಳುವಿಕೆ.</p>
<p class="description">೨. <strong>ಸೌಮ್ಯತ್ವ</strong> —ಆನಂದವಾಗಿರುವ ಸ್ವಭಾವ, ಸಹಜವಾಗಿ ಸದಾ ಹಸನ್ಮುಖಿಯಾಗಿ ನಗುನಗುತ್ತಿರುವ ಸ್ವಭಾವ.</p>
<p class="description">೩. <strong>ಮೌನ</strong> —ಕೋಪದಿಂದ ಮಾತನಾಡದಿರುವಿಕೆ, ಕೋಪಬಂದಾಗ ಮನಸ್ಸನ್ನು ವಿವೇಕದಿಂದ ಹದಮಾಡಿಕೊಳ್ಳುವಿಕೆ.</p>
<p class="description">೪. <strong>ಆತ್ಮವಿನಿಗ್ರಹ</strong> —ಮನಸ್ಸನ್ನು ಹತೋಟಿಯಲ್ಲಿ ಇಟ್ಟುಕೊಳ್ಳುವಿಕೆ.</p>
<p class="description">೫. <strong>ಭಾವಸಂಶುದ್ಧಿ</strong> —ವ್ಯವಹಾರದಲ್ಲಿ ಶುದ್ಧನಾಗಿರುವಿಕೆ, ನೇರಾದ ಮಾತು, ನೇರಾದ ಕೃತಿ, ನೇರಾದ ಮನಸ್ಸು, ಋಜುಸ್ವಭಾವ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.30">
<p class="intro-shloka">॥ ಓಂ ಯೋಗಿವರಿಷ್ಠಾಯ ವಾಸುದೇವಾಯ ನಮಃ ॥</p>
<p class="shloka">ಸರ್ವೇಷಾಂ ಯೋಗಿನಾಂ ಮಧ್ಯೇ ನೂನಂ ಯುಕ್ತತಮೋ ಹ್ಯಯಮ್ ।<br />ಭಜತೇ ವಾಸುದೇವಂ ಯೋ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯಾವಾತನು ಸರ್ವವ್ಯಾಪಕನಾದ ಭಗವಂತನನ್ನು ಭಕ್ತಿಯಿಂದ ಭಜಿಸುತ್ತಾನೆಯೋ ಅವನೇ ಯೋಗಿಗಳಲ್ಲೆಲ್ಲ ಶ್ರೇಷ್ಠನಾದ ಯೋಗಿಯು.</p>
<h1 class="level1-title" epub:type="title"><span class="date">ಮಾರ್ಚ್ ೩೦</span><br /><span class="num">೯೦.</span> ಯೋಗಿಪುಂಗವನಿವನು</h1>
<p class="bhashya-verse">ಯೋಗಿನಾಮಪಿ ಸರ್ವೇಷಾಂ ಮದ್ಗತೇನಾಂತರಾತ್ಮನಾ ।<br />ಶ್ರದ್ಧಾವಾನ್ ಭಜತೇ ಯೋ ಮಾಂ ಸ ಮೇ ಯುಕ್ತತಮೋ ಮತಃ ॥</p>
<p class="bhashya-verse-source">ಭಗವದ್ಗೀತಾ ೬-೪೭</p>
<p class="bhashya-verse-meaning">ಎಲ್ಲ ಯೋಗಿಗಳ ಪೈಕಿ ಯಾವಾತನು ನನ್ನಲ್ಲಿಯೇ ಸಂಪೂರ್ಣವಾಗಿ ಮನಸ್ಸಿಟ್ಟು ಶ್ರದ್ಧೆಯಿಂದ ನನ್ನನ್ನೇ ಭಜಿಸುತ್ತಾನೆಯೋ, ಅಂಥವನೇ ಯುಕ್ತರಲ್ಲಿ ಶ್ರೇಷ್ಠನಾದ ಯೋಗಿಯು ಎಂದು ನನ್ನ ಮತವು.</p>
<p class="description">ಯೋಗಿಗಳೆಂದರೆ ಉಪಾಸಕರು. ಇವರು ನೂರಾರು ದೇವರುಗಳನ್ನು ಆರಾಧಿಸುತ್ತಾ ಆಯಾ ದೇವತೆಗಳು ಕೊಡುವ ಅನಿತ್ಯ ಫಲಗಳಿಗೆ ದಾಸರಾಗಿರುತ್ತಾರೆ. ಇಂದ್ರನಿಂದ ಬಲವನ್ನೂ ಸೂರ್ಯನಿಂದ ಆರೋಗ್ಯವನ್ನೂ ಅಗ್ನಿಯಿಂದ ಸಂಪತ್ತನ್ನೂ ಈಶ್ವರನಿಂದ ಜ್ಞಾನವನ್ನೂ ಬಯಸುವವರಾಗಿ ಈ ಪರಿಚ್ಛಿನ್ನ ದೇವತೆಗಳನ್ನೇ ಆರಾಧಿಸುವವರು ಮಂದರೇ. ಇವರು ಅನಿತ್ಯಫಲಗಳಿಂದಲೇ ಸಂತುಷ್ಟರಾಗಿಬಿಟ್ಟಿರುತ್ತಾರೆ. ಇಂಥವರಿಗೆ ಮೋಕ್ಷದ ಮಹತ್ತ್ವವಾಗಲೀ, ಮೋಕ್ಷದ ರಾಜಮಾರ್ಗವಾಗಲೀ ತಿಳಿಯದು. ಇಂಥವರು ನಿಜವಾಗಿಯೂ ಕೃಪಣರಲ್ಲವೆ?</p>
<p class="description">ಆದರೆ ಸರ್ವದೇವತಾಸ್ವರೂಪನೂ ಸರ್ವಾಂತರ್ಯಾಮಿಯೂ ಪರಿಪೂರ್ಣನೂ ಆಗಿರುವ ಭಗವಂತನೊಬ್ಬನನ್ನೇ ಪೂರ್ಣವಾಗಿ ಆಶ್ರಯಿಸಿ ಅವನೊಬ್ಬನನ್ನೇ ಶ್ರದ್ಧೆಯಿಂದ ಧ್ಯಾನಮಾಡುವವನು ಉತ್ತಮೋತ್ತಮ ಯೋಗಿಯೆನಿಸುತ್ತಾನಲ್ಲವೆ? ಏಕಾಗ್ರತೆಯಿಂದ ಒಬ್ಬ ಭಗವಂತನನ್ನೇ ಆರಾಧಿಸಿದರೆ ಅವನಿಂದ ಸಕಲ ಫಲಗಳನ್ನೂ ಹೊಂದಿ ಆ ಯೋಗಿಯು ಕೃತಾರ್ಥನಾಗಿಬಿಡುತ್ತಾನೆ. ವಾಸುದೇವನೆಂದರೆ ಸರ್ವವ್ಯಾಪಕನಾದ ಭಗವಂತನು. ಇವನನ್ನು ಭಕ್ತಿಯಿಂದ ಆರಾಧಿಸುವವನೇ ಯುಕ್ತತಮನು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-003.31">
<p class="intro-shloka">॥ ಓಂ ಪರಿಪೂರ್ಣಾಯ ವಾಸುದೇವಾಯ ನಮಃ ॥</p>
<p class="shloka">ಆತ್ಮಜ್ಞಾನೇನ ಲಭ್ಯೋಽಯಂ ಭಕ್ತಿರೂಪೇಣ ಸರ್ವದಾ ।<br />ಯೇನ ವಿಶ್ವಮಿದಂ ವ್ಯಾಪ್ತಮ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮಜ್ಞಾನವೆಂಬ ಭಕ್ತಿಯಿಂದ ಈ ಆತ್ಮನನ್ನು ಹೊಂದಬಹುದು. ಈ ಆತ್ಮನು ವಿಶ್ವವೆಲ್ಲವನ್ನೂ ತುಂಬಿಕೊಂಡಿರುತ್ತಾನೆ.</p>
<h1 class="level1-title" epub:type="title"><span class="date">ಮಾರ್ಚ್ ೩೧</span><br /><span class="num">೯೧.</span> ಜ್ಞಾನವೇ ಅನನ್ಯಭಕ್ತಿ</h1>
<p class="bhashya-verse">ಪುರುಷಃ ಸ ಪರಃ ಪಾರ್ಥ ಭಕ್ತ್ಯಾ ಲಭ್ಯಸ್ತ್ವನನ್ಯಯಾ ।<br />ಯಸ್ಯಾಂತಃಸ್ಥಾನಿ ಭೂತಾನಿ ಯೇನ ಸರ್ವಮಿದಂ ತತಮ್ ॥</p>
<p class="bhashya-verse-source">ಭಗವದ್ಗೀತಾ ೮-೨೨</p>
<p class="bhashya-verse-meaning">ಎಲೈ ಪಾರ್ಥನೆ, ಆ ಪರಮಪುರುಷನು ಅನನ್ಯವಾದ ಭಕ್ತಿಯಿಂದ ಲಭ್ಯನಾಗುತ್ತಾನೆ. ಆ ಪುರುಷನಲ್ಲಿಯೇ ಸಕಲ ಭೂತಗಳೂ ತೋರುತ್ತಿವೆ. ಆ ಪುರುಷನಿಂದಲೇ ಇದೆಲ್ಲವೂ ವ್ಯಾಪ್ತವಾಗಿರುತ್ತದೆ.</p>
<p class="description">ಭಗವಂತನನ್ನು ಅನನ್ಯಭಕ್ತಿಯಿಂದ ಭಜಿಸಬೇಕು. ಇಲ್ಲಿ ಅನನ್ಯಭಕ್ತಿಯೆಂದರೆ ಆತ್ಮಜ್ಞಾನವೇ, ವಿವೇಕಿಯಾಗಿ ಸಮ್ಯಗ್ಜ್ಞಾನವನ್ನು ಪಡೆದುಕೊಂಡವನಾಗಿ ಆ ಪೂರ್ಣದೃಷ್ಟಿಯಿಂದ ನೋಡಿದಾಗ ಆ ಭಗವಂತನೇ ತಾನೆಂದು ಅರ್ಥವಾಗಿಬಿಡುತ್ತದೆ. ಇಲ್ಲಿ ಪುರುಷನೆಂದರೆ ತನಗಿಂತ ಭಿನ್ನನಾಗಿರುವ ಒಬ್ಬ ಪರಿಚ್ಛಿನ್ನದೇವತೆಯಲ್ಲ.</p>
<p class="description">“ <strong>ಪೂರ್ಣಮ್ ಅನೇನ ಸರ್ವಮ್ ಇತಿ ಪುರುಷಃ</strong>” ಎನ್ನುವಂತೆ ಈ ವಿಶ್ವವನ್ನೆಲ್ಲ ತುಂಬಿರುವ ಚೈತನ್ಯವೆಂದರೆ ಆ ಪರಮಾತ್ಮನೇ. ಈ ವಿಶ್ವದ ಒಳಗೂ ಹೊರಗೂ ತುಂಬಿಕೊಂಡಿರುತ್ತಾನೆ. ಇದೆಲ್ಲವೂ ಅವನೇ ಆಗಿರುತ್ತಾನೆ. ಅವನೇ ಪ್ರಪಂಚವಾಗಿ ತೋರುತ್ತಿದ್ದಾನೆ. ‘<strong>ಪುರಿ ಶೇತೇ ಇತಿ ಪುರುಷಃ</strong>’ ಎಂದು ನಮ್ಮೊಳಗೇ ವಾಸವಾಗಿರುವವನೇ ಭಗವಂತನು. ಇದು ಸಾಧಕರಿಗೆ ಆತ್ಮಜ್ಞಾನದ ಬಲದಿಂದ ಅರ್ಥವಾಗಿಬಿಡುತ್ತದೆ. ಆಕಾಶ ದಂತೆ ಪರಮಾತ್ಮನೂ ಸರ್ವವ್ಯಾಪಕನಾಗಿರುತ್ತಾನೆ. ಅನನ್ಯವಾದ ಭಕ್ತಿಯಿಂದ ಭಕ್ತನು ಭಗವಂತನ ಸರ್ವಾತ್ಮತ್ವವನ್ನು ಅರ್ಥಮಾಡಿಕೊಳ್ಳುತ್ತಾನೆ. ಇದೇ ಸಮ್ಯಗ್ದರ್ಶನವೂ ಆಗಿರುತ್ತದೆ. ಭಕ್ತಿಯೇ ಜ್ಞಾನ, ಜ್ಞಾನವೇ ಭಕ್ತಿ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
</body>
</html>
