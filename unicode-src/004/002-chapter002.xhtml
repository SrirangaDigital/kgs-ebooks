<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಗೀತಾ ಸಂವತ್ಸರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-002.01">
<p class="intro-shloka">ಓಂ ವಿಭೂತಿಸ್ವರೂಪಾಯ ವಾಸುದೇವಾಯ ನಮಃ</p>
<p class="shloka">ಯದಾಶ್ಚರ್ಯಕರಂ ವಸ್ತು ಸಂತೋಷಜನಕಂ ತಥಾ ।<br />ಭಗವಾನ್ ತತ್ರ ದ್ರಷ್ಟವ್ಯಃ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಆಶ್ಚರ್ಯವನ್ನುಂಟುಮಾಡುವ ಹಾಗೂ ಸಂತೋಷಜನಕವಾದ ವಸ್ತುವಿನಲ್ಲಿ ಉಪಾಸಕನು ಭಗವಂತನನ್ನು ಕಾಣಬೇಕು.</p>
<h1 class="level1-title" epub:type="title"><span class="date">ಫೆಬ್ರವರಿ ೧</span><br /><span class="num">೩೨.</span> ಭಗವಂತನನ್ನು ಇಲ್ಲಿ ಕಾಣಬೇಕು</h1>
<p class="bhashya-verse">ಯದ್ಯದ್ವಿಭೂತಿಮತ್ಸತ್ತ್ವಂ ಶ್ರೀಮದೂರ್ಜಿತಮೇವ ವಾ ।<br />ತತ್ತದೇವಾವಗಚ್ಛ ತ್ವಂ ಮಮ ತೇಜೋಽಂಶಸಂಭವಮ್ ॥</p>
<p class="bhashya-verse-source">ಭಗವದ್ಗೀತಾ ೧೦-೪೧</p>
<p class="bhashya-verse-meaning">ಯಾವಯಾವುದು ಆಶ್ಚರ್ಯಕರವಾದ ವಿಭೂತಿಯುಳ್ಳದ್ದೋ, ಶ್ರೀಯುಕ್ತವಾದದ್ದೋ, ಉತ್ಸಾಹಯುಕ್ತವಾದದ್ದೋ, ಅದೆಲ್ಲವನ್ನೂ ನನ್ನ ತೇಜಸ್ಸಿನ ಅಂಶವೆಂದೇ ನೀನು ಉಪಾಸನೆಮಾಡುವವನಾಗು.</p>
<p class="description">ಭಗವಂತನನ್ನು ಎಲ್ಲಿ ಕಾಣಬೇಕು? ಎಂದರೆ, ಎಲ್ಲ ವಸ್ತುಗಳಲ್ಲೂ ಎಲ್ಲ ಪ್ರಾಣಿಗಳಲ್ಲೂ ಕಾಣಬಹುದು. ಬ್ರಹ್ಮಜ್ಞಾನಿಗಳಿಗೆ ವಿಶ್ವವೆಲ್ಲವೂ ಭಗವಂತನೇ ಆಗಿ ತೋರುತ್ತದೆ. ಆದರೆ ಅಂಥ ಸಾಮರ್ಥ್ಯವು ಇಲ್ಲದಿರುವಾಗ ನಾವೇನು ಮಾಡಬೇಕು? ಎಂಬ ಪ್ರಶ್ನೆಗೆ ಇಲ್ಲಿ ಉತ್ತರವಿದೆ:</p>
<p class="description">ಈ ಜಗತ್ತಿನಲ್ಲಿ ಆಶ್ಚರ್ಯಕರವಾದ ವಸ್ತುಗಳನ್ನು ನೋಡಿದಾಗ, ಕಣ್ಮನಗಳಿಗೆ ವಿಶೇಷವಾದ ಸಂತೋಷವನ್ನುಂಟುಮಾಡುವ ಪದಾರ್ಥಗಳನ್ನು ಕಂಡಾಗ, ಅಲ್ಲಿ ಭಗವಂತನಿದ್ದಾನೆ ಎಂದು ಭಾವಿಸಬೇಕು. ರುಚಿಯಾದ ತಿಂಡಿಯನ್ನು ತಿನ್ನುವಾಗಲೂ ಭಗವಂತನನ್ನು ಕಾಣಬಹುದು. ದೇವಮಂದಿರ, ಸಮುದ್ರ, ಪರ್ವತ, ಸೂರ್ಯಚಂದ್ರರಲ್ಲೂ ಭಗವಂತನನ್ನು ಕಾಣಬಹುದು. ಆಶ್ಚರ್ಯಕರವಾದ ಶಬ್ದಗಳು, ಆಕರ್ಷಕವಾದ ರೂಪಗಳು, ಮೃದುವಾದ ಸ್ಪರ್ಶಗಳು, ರುಚಿಯಾದ ರಸಗಳು, ಮೋಹಕವಾದ ಗಂಧಗಳು ಇವುಗಳಲ್ಲಿಯೂ ಭಗವಂತನ ಅಂಶವನ್ನು ಕಾಣಬೇಕು. ಈ ವಿಶಾಲ ಪ್ರಪಂಚದಲ್ಲಿ ಎಲ್ಲಿ ಹೆಚ್ಚಿನ ವಿಶೇಷವು ಕಾಣುತ್ತದೆಯೋ ಅಲ್ಲಿ ಭಗವಂತನನ್ನು ಭಾವಿಸಬೇಕು. ಇದೇ ಭಗವಂತನ ವಿಭೂತಿಯು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.02">
<p class="intro-shloka">ಓಮ್ ಆತ್ಮಜ್ಞಾನಸ್ವರೂಪಾಯ ವಾಸುದೇವಾಯ ನಮಃ</p>
<p class="shloka">ಆತ್ಮಜ್ಞಾನೇನ ಮುಕ್ತಿಃ ಸ್ಯಾತ್ ದುಃಖಸಂಸಾರಬಂಧನಾತ್ ।<br />ಆತ್ಮಜ್ಞಾನಾತ್ ಪರಾ ಶಾಂತಿಃ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಆತ್ಮಜ್ಞಾನದಿಂದ ದುಃಖಸಂಸಾರಬಂಧನದಿಂದ ಬಿಡುಗಡೆಯಾಗುತ್ತದೆ, ಆತ್ಮಜ್ಞಾನದಿಂದಲೇ ಪರಮಶಾಂತಿಯು ಲಭಿಸುತ್ತದೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೨</span><br /><span class="num">೩೩.</span> ಆತ್ಮಜ್ಞಾನದಿಂದ ದುಃಖನಿವೃತ್ತಿ</h1>
<p class="bhashya-verse">ಇದಂ ತು ತೇ ಗುಹ್ಯತಮಂ ಪ್ರವಕ್ಷ್ಯಾಮ್ಯನಸೂಯವೇ ।<br />ಜ್ಞಾನಂ ವಿಜ್ಞಾನಸಹಿತಂ ಯಜ್ಜ್ಞಾತ್ವಾ ಮೋಕ್ಷ್ಯಸೇಽಶುಭಾತ್ ॥</p>
<p class="bhashya-verse-source">ಭಗವದ್ಗೀತಾ ೯-೧</p>
<p class="bhashya-verse-meaning">ಆದರೆ, ಈಗ, ಎಲೈ ಅರ್ಜುನನೆ, ನಾನು ಅಸೂಯಾರಹಿತನಾದ ನಿನಗೆ ವಿಜ್ಞಾನಸಹಿತವಾದ ಜ್ಞಾನವನ್ನು ಉಪದೇಶಿಸುತ್ತೇನೆ. ಈ ಜ್ಞಾನವನ್ನು ಪಡೆದುಕೊಂಡರೆ ನೀನು ಅಶುಭರೂಪವಾದ ಸಂಸಾರಬಂಧನದಿಂದ ಮುಕ್ತನಾಗಿಬಿಡುತ್ತೀಯೆ.</p>
<p class="description">ಆತ್ಮಜ್ಞಾನದಿಂದ ನಮಗೇನು ಸಿಗುತ್ತದೆ? ಜ್ಞಾನದಿಂದ ನಮಗೆ ಹಣ, ಅಧಿಕಾರ, ಆರೋಗ್ಯ, ಕೀರ್ತಿಗಳು ದೊರಕುತ್ತವೆಯೇ? ಎಂದು ಅನೇಕರು ಕೇಳುತ್ತಾರೆ. ಈ ಪ್ರಶ್ನೆಗಳಿಗೆ ಇಲ್ಲಿ ಸುಲಭವಾದ ಉತ್ತರಗಳಿವೆ:</p>
<p class="description">ಆತ್ಮಜ್ಞಾನದಿಂದ ಹಣ, ಆರೋಗ್ಯ, ಅಧಿಕಾರಾದಿಗಳು ಸಿಗದಿದ್ದರೂ ಅಶುಭವಾದ ಸಂಸಾರದ ನಾಶವು ಉಂಟಾಗುತ್ತದೆ. ಸಂಸಾರಬಂಧನವು ದುಃಖರೂಪವಾದದ್ದು. ಜನ್ಮ ಮರಣ, ಸುಖದುಃಖಮೋಹಾತ್ಮಕವಾದ ಸಂಸಾರಸಾಗರವನ್ನು ದಾಟಲು ಬ್ರಹ್ಮವಿದ್ಯೆಯೆಂಬ ಹಡಗಿನ ಸಹಾಯವು ಬೇಕಾಗುತ್ತದೆ. ಜನ್ಮಾಂತರವನ್ನು ಬ್ರಹ್ಮವಿದ್ಯೆಯಿಂದ ಮಾತ್ರವೇ ತಪ್ಪಿಸಿಕೊಳ್ಳಬಹುದೇ ಹೊರತು ಬೇರೆ ದಾರಿಯೇ ಇಲ್ಲ. ದೇಹಾದಿಗಳಿಗಿಂತ ವಿಲಕ್ಷಣನಾದ ಆತ್ಮನೇ ತಾನೆಂದು ತಿಳಿದ ಕೂಡಲೇ ಅಂಥವನು ಮುಕ್ತನಾಗಿಬಿಡುತ್ತಾನೆ. ಅವನಿಗೆ ಸುಖದುಃಖಾದಿ ದ್ವಂದ್ವಗಳ ಸಂಬಂಧವು ಇರುವುದಿಲ್ಲ. ಆತ್ಮಜ್ಞಾನದಿಂದ ದುಃಖನಿವೃತ್ತಿ, ಆತ್ಮಜ್ಞಾನದಿಂದ ಬಂಧನ ನಿವೃತ್ತಿ, ಆತ್ಮಜ್ಞಾನದಿಂದ ಆನಂದಪ್ರಾಪ್ತಿ. ಇದೇ ಆತ್ಮಜ್ಞಾನದ ಫಲವು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.03">
<p class="intro-shloka">ಓಂ ಷಡ್ವಿಕಾರರಹಿತಾಯ ವಾಸುದೇವಾಯ ನಮಃ</p>
<p class="shloka">ಜನ್ಮಪ್ರಭೃತಿನಾಶಾನ್ತಷಡ್ವಿಕಾರವಿವರ್ಜಿತಃ ।<br />ಪ್ರತ್ಯಗಾತ್ಮಾ ಸದಾ ಜ್ಞೇಯಃ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಪ್ರತ್ಯಗಾತ್ಮನನ್ನು ಜನ್ಮ, ಸ್ಥಿತಿ, ವೃದ್ಧಿ, ಪರಿಣಾಮ, ಅಪಕ್ಷಯ ಮತ್ತು ನಾಶಗಳೆಂಬ ಆರುವಿಕಾರಗಳಿಲ್ಲದವನೆಂದೇ ತಿಳಿಯಬೇಕು.</p>
<h1 class="level1-title" epub:type="title"><span class="date">ಫೆಬ್ರವರಿ ೩</span><br /><span class="num">೩೪.</span> ಆತ್ಮನಲ್ಲಿ ಆರು ವಿಕಾರಗಳಿಲ್ಲ</h1>
<p class="bhashya-verse">ನ ಜಾಯತೇ ಮ್ರಿಯತೇ ವಾ ಕದಾಚಿತ್<br />ನಾಯಂ ಭೂತ್ವಾಽಭವಿತಾ ವಾ ನ ಭೂಯಃ ।<br />ಅಜೋ ನಿತ್ಯಃ ಶಾಶ್ವತೋಽಯಂ ಪುರಾಣೋ<br />ನ ಹನ್ಯತೇ ಹನ್ಯಮಾನೇ ಶರೀರೇ ॥</p>
<p class="bhashya-verse-source">ಭಗವದ್ಗೀತಾ ೨-೨೦</p>
<p class="bhashya-verse-meaning">ಆತ್ಮನು ಹುಟ್ಟುವುದೂ ಇಲ್ಲ, ಸಾಯುವುದೂ ಇಲ್ಲ; ಆತ್ಮನು ಕೆಲವು ಕಾಲ ಇದ್ದು ಅನಂತರ ನಾಶವಾಗುವುದೂ ಇಲ್ಲ; ಆತ್ಮನು ಅಜನು, ನಿತ್ಯನು, ಶಾಶ್ವತನು, ಪುರಾಣನೂ ಆಗಿರುತ್ತಾನೆ. ಶರೀರವು ಕೊಲ್ಲಲ್ಪಟ್ಟರೂ ಆತ್ಮನು ಮಾತ್ರ ಕೊಲ್ಲಲ್ಪಡುವುದಿಲ್ಲ.</p>
<p class="description">ವೇದಾಂತದಲ್ಲಿ ಪ್ರತಿಪಾದಿತನಾದ ಆತ್ಮನ ಸ್ವರೂಪವನ್ನು ಈ ಶ್ಲೋಕದಲ್ಲಿ ಸ್ಪಷ್ಟವಾಗಿ ತಿಳಿಸಿದೆ. ಆತ್ಮನಿಗೆ ಆರು ಭಾವವಿಕಾರಗಳು ಇರುವುದಿಲ್ಲ. ಆ ಆರು ವಿಕಾರಗಳು ಯಾವುವೆಂದರೆ:</p>
<p class="description">೧. <strong>ಜಾಯತೇ</strong> —ಹುಟ್ಟುತ್ತಾನೆ. ಜನ್ಮ.</p>
<p class="description">೨. <strong>ಅಸ್ತಿ</strong> —ದೇಶಕಾಲಗಳಲ್ಲಿ ಪರಿಚ್ಛಿನ್ನನಾಗಿ ಇರುತ್ತಾನೆ. ಸ್ಥಿತಿ.</p>
<p class="description">೩. <strong>ವರ್ಧತೇ</strong> —ಬೆಳೆಯುತ್ತಾನೆ, ದೊಡ್ಡವನಾಗುತ್ತಾನೆ. ವರ್ಧನ.</p>
<p class="description">೪. <strong>ಪರಿಣಮತೇ</strong> —ಕ್ಷಣ ಕ್ಷಣಕ್ಕೂ ಬದಲಾಗುತ್ತಾನೆ. ಪರಿಣಾಮ.</p>
<p class="description">೫. <strong>ಅಪಕ್ಷೀಯತೇ</strong> —ಸೊರಗುತ್ತಾನೆ. ಅಪಕ್ಷಯ.</p>
<p class="description">೬. <strong>ಪ್ರಣಶ್ಯತಿ</strong> —ನಾಶವಾಗುತ್ತಾನೆ. ಪ್ರಣಾಶ.</p>
<p class="description">ಈ ಆರು ವಿಕಾರಗಳು ಅನಾತ್ಮವಸ್ತುಗಳಿಗುಂಟು. ಆದರೆ ಆತ್ಮನಿಗೆ ಇರುವುದಿಲ್ಲ. ಆತ್ಮನು ಅಜನೂ ಅಜರನೂ ಅಮೃತನೂ ಆಗಿದ್ದಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.04">
<p class="intro-shloka">ಓಂ ವಿಶ್ವರೂಪಾಯ ವಾಸುದೇವಾಯ ನಮಃ</p>
<p class="shloka">ವಿಶ್ವರೂಪಸ್ವರೂಪೋಽಯಂ ಭಗವಾನ್ ಅವ್ಯಯಃ ಪರಃ ।<br />ನಾಮರೂಪಾದಿಹೀನೋಽಪಿ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ನಾಮರೂಪಾಕಾರಾದಿರಹಿತನಾಗಿದ್ದರೂ ಅವ್ಯಯನಾದ ಭಗವಂತನು ಈ ವಿಶ್ವದ ರೂಪದಿಂದ ತೋರುತ್ತಿದ್ದಾನೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೪</span><br /><span class="num">೩೫.</span> ಭಗವಂತನ ಮಹಿಮೆ</h1>
<p class="bhashya-verse">ಪಶ್ಯ ಮೇ ಪಾರ್ಥ ರೂಪಾಣಿ ಶತಶೋಽಥ ಸಹಸ್ರಶಃ ।<br />ನಾನಾವಿಧಾನಿ ದಿವ್ಯಾನಿ ನಾನಾವರ್ಣಾಕೃತೀನಿ ಚ ॥</p>
<p class="bhashya-verse-source">ಭಗವದ್ಗೀತಾ ೧೧-೫</p>
<p class="bhashya-verse-meaning">ಎಲೈ ಪಾರ್ಥನೆ, ನನ್ನ ನೂರಾರು ನಾನಾವಿಧವಾದ ದಿವ್ಯವಾದ ನಾನಾ ಬಣ್ಣಗಳಿಂದ ಕೂಡಿರುವ ರೂಪಗಳನ್ನು ನೋಡು.</p>
<p class="description">ಭಗವಂತನು ನಿಜವಾಗಿ ಆಕಾರರಹಿತನೇ ಆಗಿದ್ದರೂ, ನಾಮರೂಪರಹಿತನೇ ಆಗಿದ್ದರೂ, ಭಕ್ತರ ಉದ್ಧಾರಕ್ಕಾಗಿ ತನ್ನ ಮಾಯೆಯಿಂದ ಅವರವರಿಗೆ ಬೇಕಾದ ಆಕಾರಗಳಿಂದ ತೋರಿಕೊಳ್ಳುತ್ತಾನೆ. ಒಂದೇ ಆಕಾಶವು ಭಿನ್ನಭಿನ್ನ ಉಪಾಧಿಗಳಿಂದ ನಾನಾರೂಪಗಳಾಗಿ ತೋರುತ್ತದೆ ಯಲ್ಲವೆ? ಇದಕ್ಕೆ ಶ್ರೀಕೃಷ್ಣಭಗವಂತನೇ ಇಲ್ಲಿ ಉದಾಹರಣೆಯಾಗಿದ್ದಾನೆ.</p>
<p class="description">ಅರ್ಜುನನಿಗೆ ತನ್ನ ವಿಶ್ವರೂಪವನ್ನು ತೋರಿಸಿದಾಗ ಶ್ರೀಕೃಷ್ಣಭಗವಂತನು ಹೇಳಿದ ಮಾತುಗಳಿವು: “ಎಲೈ ಅರ್ಜುನನೆ, ನನ್ನ ಭವ್ಯವಾದ ಅದ್ಭುತವಾದ ಆಶ್ಚರ್ಯಕರವಾದ ಈ ರೂಪಗಳನ್ನು ನೋಡು. ನಾನೇ ದೇವತೆಗಳಾಗಿ, ಸೂರ್ಯ ಚಂದ್ರ ನಕ್ಷತ್ರ ಗ್ರಹಗಳಾಗಿ, ನದೀ ಸಮುದ್ರ ಪರ್ವತಗಳಾಗಿ, ಯಕ್ಷ ಕಿನ್ನರ ಕಿಂಪುರುಷರಾಗಿ ತೋರುತ್ತಿದ್ದೇನೆ. ಇದೆಲ್ಲವನ್ನೂ ನಾನೆಂದೇ ತಿಳಿ”. ಇಡೀ ಪ್ರಪಂಚವೇ ಭಗವಂತನ ರೂಪವೆಂದರೂ ತಪ್ಪಾಗದು! ಭಗವಂತನು ಒಬ್ಬನೇ. ಆದರೆ ಅವನ ನಾಮರೂಪಕ್ರಿಯಾಗುಣಗಳು ಮಾತ್ರ ಅನೇಕವಾಗಿರುತ್ತವೆ. ಸರಿಯಾಗಿ ನೋಡಿದರೆ ಈ ಭಿನ್ನ ಭಿನ್ನ ನಾಮರೂಪಗಳಿಂದ ತೋರುತ್ತಿರುವವನೂ ಅದ್ವಿತೀಯನಾದ ಭಗವಂತನೇ ಎನ್ನುವುದನ್ನು ನಾವು ಮರೆಯಬಾರದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.05">
<p class="intro-shloka">ಓಂ ಸಾತ್ತ್ವಿಕಾಹಾರಪ್ರಿಯಾಯ ವಾಸುದೇವಾಯ ನಮಃ</p>
<p class="shloka">ಆಯುಃಶಕ್ತಿಬಲಾರೋಗ್ಯಶಾಂತಿತೃಪ್ತಿವಿವರ್ಧನಾಃ ।<br />ಆಹಾರಾಃ <strong>ಸಾತ್ತ್ವಿಕ</strong> ಸ್ಯೇಷ್ಟಾಃ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಆಯುಷ್ಯ ಶಕ್ತಿ ಬಲ ಆರೋಗ್ಯ ಶಾಂತಿ ತೃಪ್ತಿಗಳನ್ನುಂಟುಮಾಡುವ ಆಹಾರಗಳು <strong>ಸಾತ್ತ್ವಿಕ</strong> ರಿಗೆ ಇಷ್ಟವಾಗುತ್ತವೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೫</span><br /><span class="num">೩೬.</span> ಸಾತ್ತ್ವಿಕಾಹಾರವಿದು</h1>
<p class="bhashya-verse">ಆಯುಸ್ಸತ್ತ್ವಬಲಾರೋಗ್ಯಸುಖಪ್ರೀತಿವಿವರ್ಧನಾಃ ।<br />ರಸ್ಯಾಃ ಸ್ನಿಗ್ಧಾಃ ಸ್ಥಿರಾ ಹೃದ್ಯಾಃ ಆಹಾರಾಃ ಸಾತ್ತ್ವಿಕಪ್ರಿಯಾಃ ॥</p>
<p class="bhashya-verse-source">ಭಗವದ್ಗೀತಾ ೧೭-೮</p>
<p class="bhashya-verse-meaning">ಆಯುಷ್ಯವನ್ನೂ ಸತ್ತ್ವವನ್ನೂ ಬಲವನ್ನೂ ಆರೋಗ್ಯವನ್ನೂ ಸುಖವನ್ನೂ ಪ್ರೀತಿಯನ್ನೂ ವರ್ಧಿಸುವಂಥ ಆಹಾರಗಳು ಸಾತ್ತ್ವಿಕಸಾಧಕರಿಗೆ ಪ್ರಿಯವಾಗಿರುತ್ತವೆ. ಈ ಸಾತ್ತ್ವಿಕಾಹಾರಗಳೆಂದರೆ ರಸದಿಂದ ಕೂಡಿರುವ, ಜಿಡ್ಡಿನಿಂದ ಕೂಡಿರುವ, ಗಟ್ಟಿಯಾದ ಮತ್ತು ಹೃದಯಕ್ಕೆ ಆರೋಗ್ಯದಾಯಕವಾದಂಥವುಗಳು.</p>
<p class="description">ಹುಟ್ಟಿದ ಪ್ರತಿಯೊಬ್ಬ ಮನುಷ್ಯನೂ ಬದುಕಿರುವುದಕ್ಕೆ ಏನಾದರೊಂದು ಆಹಾರವನ್ನು ತಿನ್ನಲೇಬೇಕಷ್ಟೆ! ‘<strong>ಅನ್ನಗತಃ ಪ್ರಾಣಃ</strong>’ ಎನ್ನುತ್ತಾರೆ, ಅಲ್ಲವೆ? ಅನ್ನ ತಿನ್ನದೇ ಸಾಮಾನ್ಯವಾಗಿ ಯಾರೂ ಬದುಕಿರಲಾರರು. ಆದರೆ ಆ ಆಹಾರವು ಸಾತ್ತ್ವಿಕವಾಗಿದ್ದರೆ ಮಾತ್ರ ಅದರಿಂದ ಚಿತ್ತಶುದ್ಧಿಗೆ ಸಹಾಯಕವಾಗುತ್ತದೆ. ಆ ಸಾತ್ತ್ವಿಕಾಹಾರದ ಲಕ್ಷಣವನ್ನು ಇಲ್ಲಿ ತಿಳಿಸಿದೆ.</p>
<p class="description">ರಸವುಳ್ಳ ಹಣ್ಣುಗಳು, ತರಕಾರಿಗಳು, ಜಿಡ್ಡಿರುವ ಪದಾರ್ಥಗಳು, ಗಟ್ಟಿಯಾದ ಆಹಾರಗಳು, ಹೃದಯಕ್ಕೆ ಸುಖದಾಯಕವಾದ ತಿಂಡಿ ತಿನಿಸುಗಳು <strong>ಸಾತ್ತ್ವಿಕ</strong> ಆಹಾರಗಳು. ಸಾತ್ತ್ವಿಕವಾದ ಶಬ್ದ, ಸ್ಪರ್ಶ, ರೂಪ, ರಸ, ಗಂಧಾದಿಗಳೂ ಆಹಾರವೇ ಆಗಿರುತ್ತವೆ. ಇದರಿಂದ ಆಯುಷ್ಯ, ಶಕ್ತಿ, ಆರೋಗ್ಯ, ಶಾಂತಿ, ತೃಪ್ತಿಗಳು ಉಂಟಾಗುತ್ತವೆ. ಆದ್ದರಿಂದ ಅಧ್ಯಾತ್ಮ ಸಾಧಕರು ಆದಷ್ಟೂ ಸಾತ್ತ್ವಿಕ ಆಹಾರಗಳನ್ನೇ ಸ್ವೀಕರಿಸುವುದರಿಂದ ಅಂಥವರ ಮನಸ್ಸು ಸಾತ್ತ್ವಿಕವೂ ಶುದ್ಧವೂ ಆಗುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.06">
<p class="intro-shloka">ಓಮ್ ಅಸಂಸಾರಿಣೇ ವಾಸುದೇವಾಯ ನಮಃ</p>
<p class="shloka">ಸರ್ವದೇಹೇಷು ಜೀವೋ ಯಃ ಸಂಸಾರೋಪಾಧಿಧರ್ಮಕಃ ।<br />ಅಸಂಸಾರೀ ಪರೋ ಜ್ಞೇಯಃ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಸಂಸಾರೋಪಾಧಿಕನಾದ ಯಾವ ಜೀವನು ಎಲ್ಲರ ದೇಹಗಳಲ್ಲೂ ತೋರುತ್ತಿದ್ದಾನೆಯೋ, ಅವನು ಅಸಂಸಾರಿಯಾದ ಆತ್ಮನೇ.</p>
<h1 class="level1-title" epub:type="title"><span class="date">ಫೆಬ್ರವರಿ ೬</span><br /><span class="num">೩೭.</span> ಸಂಸಾರಿಯು ಅಸಂಸಾರಿಯೇ</h1>
<p class="bhashya-verse">ಕ್ಷೇತ್ರಜ್ಞಂ ಚಾಪಿ ಮಾಂ ವಿದ್ಧಿ ಸರ್ವಕ್ಷೇತ್ರೇಷು ಭಾರತ ।<br />ಕ್ಷೇತ್ರಕ್ಷೇತ್ರಜ್ಞಯೋರ್ಜ್ಞಾನಂ ಯತ್ತಜ್ಜ್ಞಾನಂ ಮತಂ ಮಮ ॥</p>
<p class="bhashya-verse-source">ಭಗವದ್ಗೀತಾ ೧೩-೨</p>
<p class="bhashya-verse-meaning">ಎಲೈ ಭರತವಂಶೋತ್ಪನ್ನನಾದ ಅರ್ಜುನನೆ, ಎಲ್ಲ ದೇಹಗಳಲ್ಲಿಯೂ ಇರುವ ಕ್ಷೇತ್ರಜ್ಞನನ್ನು ನಾನೆಂದು ತಿಳಿ. ಕ್ಷೇತ್ರ ಮತ್ತು ಕ್ಷೇತ್ರಜ್ಞರ ಜ್ಞಾನವೇ ಸಮ್ಯಗ್ಜ್ಞಾನವೆಂಬುದು ನನ್ನ ಅಭಿಪ್ರಾಯ.</p>
<p class="description"><strong>ಕ್ಷೇತ್ರ</strong> ವೆಂದರೆ ಶರೀರ. <strong>ಕ್ಷೇತ್ರಜ್ಞ</strong> ನೆಂದರೆ <strong>ಕ್ಷೇತ್ರಂ ಜಾನಾತಿ ಇತಿ</strong>, ಜೀವಾತ್ಮನು. ಶರೀರಾಭಿಮಾನಿಯಾಗಿ, ಶರೀರೋಪಾಧಿಕನಾಗಿರುವ ಜೀವಾತ್ಮನೇ <strong>ಕ್ಷೇತ್ರಜ್ಞ</strong> ನು. ಪ್ರತಿಯೊಂದು ಶರೀರದಲ್ಲಿಯೂ ಕರ್ತೃವಾಗಿ ಭೋಕ್ತೃವಾಗಿ ಸಂಸಾರಿಯಾಗಿ ತೋರುತ್ತಿರುವ ಜೀವಾತ್ಮನೇ <strong>ಕ್ಷೇತ್ರಜ್ಞ</strong> ನು.</p>
<p class="description">ಜೀವನು ನಿಜವಾಗಿ ಅಸಂಸಾರಿಯಾದ ಪರಮಾತ್ಮನೇ ಆಗಿರುತ್ತಾನೆ. ಸೋಪಾಧಿಕನಾಗಿ ತೋರುವಾಗ ಜೀವಾತ್ಮ, ಅವನೇ ನಿರುಪಾಧಿಕನಾಗಿರುವಾಗ ಅಸಂಸಾರಿಯಾದ ಪರಮಾತ್ಮನೇ ಆಗಿದ್ದಾನೆ. ಅವಿದ್ಯಾಕಲ್ಪಿತವಾದ ಶರೀರೇಂದ್ರಿಯಮನೋಬುದ್ಧಿಗಳೆಂಬ ಉಪಾಧಿಸಂಬಂಧದಿಂದ ಸಂಸಾರಿಯಾದ ಕ್ಷೇತ್ರಜ್ಞನಂತೆ ತೋರುತ್ತಾನೆ. ಆದರೆ ಈ ಉಪಾಧಿಗಳನ್ನು ಬಿಟ್ಟು ಸ್ವಸ್ವರೂಪದಿಂದ ನೋಡಿದರೆ ಈ ಕ್ಷೇತ್ರಜ್ಞನು ನಿಜವಾಗಿ ಅಸಂಸಾರಿಯಾದ ಪರಮಾತ್ಮನೇ ಆಗಿರುತ್ತಾನೆ. ಒಬ್ಬನೇ ಸೂರ್ಯನು ನಾನಾ ರಂಧ್ರಗಳ ಮೂಲಕ ನಾನಾ ರೂಪಗಳಲ್ಲಿ ತೋರುತ್ತಾನಲ್ಲವೆ? ಹೀಗೆ ತಿಳಿದರೇ ಅದು <strong>ಸಮ್ಯಗ್ದರ್ಶನ</strong> ವಾಗುತ್ತದೆ. ಸರಿಯಾದ ನಿಶ್ಚಿತವಾದ ತಿಳುವಳಿಕೆಯೇ ಸಮ್ಯಗ್ದರ್ಶನವು, ಸಮ್ಯಗ್ದರ್ಶನದಿಂದಲೇ ಮೋಕ್ಷಪ್ರಾಪ್ತಿಯು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.07">
<p class="intro-shloka">ಓಂ ಜಿತಕ್ರೋಧಾಯ ವಾಸುದೇವಾಯ ನಮಃ</p>
<p class="shloka">ಕಾಮಃ ಕ್ರೋಧಶ್ಚ ಲೋಭಶ್ಚ ಸರ್ವನಾಶಕರಾಃ ಸ್ಮೃತಾಃ ।<br />ತಸ್ಮಾದೇತಾನ್ ತ್ಯಜೇದ್ ಧೀರಃ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಕಾಮಕ್ರೋಧಲೋಭಗಳು ಸರ್ವರನ್ನೂ ಹಾಗೂ ಸರ್ವಸ್ವವನ್ನೂ ನಾಶಮಾಡಿಬಿಡುತ್ತವೆ. ಆದ್ದರಿಂದ ಧೀರನು ಇವುಗಳನ್ನು ಕೈಬಿಡಬೇಕು.</p>
<h1 class="level1-title" epub:type="title"><span class="date">ಫೆಬ್ರವರಿ ೭</span><br /><span class="num">೩೮.</span> ನರಕಕ್ಕೆ ಹೆಬ್ಬಾಗಿಲು!</h1>
<p class="bhashya-verse">ತ್ರಿವಿಧಂ ನರಕಸ್ಯೇದಂ ದ್ವಾರಂ ನಾಶನಮಾತ್ಮನಃ ।<br />ಕಾಮಃ ಕ್ರೋಧಸ್ತಥಾ ಲೋಭಃ ತಸ್ಮಾದೇತತ್ತ್ರಯಂ ತ್ಯಜೇತ್ ॥</p>
<p class="bhashya-verse-source">ಭಗವದ್ಗೀತಾ ೧೬-೨೧</p>
<p class="bhashya-verse-meaning">ಕಾಮ, ಕ್ರೋಧ ಮತ್ತು ಲೋಭಗಳೆಂಬ ಈ ಮೂರೂ ನರಕಕ್ಕೆ ಹೆಬ್ಬಾಗಿಲುಗಳು. ಈ ಮೂರೂ ದೋಷಗಳು ಮಾನವನನ್ನು ನಾಶಮಾಡಿಬಿಡುತ್ತವೆ. ಆದ್ದರಿಂದ ಇವುಗಳನ್ನು ಬಿಟ್ಟುಬಿಡಬೇಕು.</p>
<p class="description"><strong>ಕಾಮ</strong> ಎಂದರೆ ದುರಾಶೆ, <strong>ಕ್ರೋಧ</strong> ಎಂದರೆ ಕೋಪ, <strong>ಲೋಭ</strong> ಎಂದರೆ ಜಿಪುಣತನ. ಈ ಮೂರೂ ದೋಷಗಳು ಮಾನವರಿಗೆ ಅವರ ತಂದೆ, ಅಜ್ಜ, ಮುತ್ತಜ್ಜಂದಿರಿಂದ ಬಂದಿರುವ ವಂಶಪರಂಪರಾಗತವಾದ ಬಳುವಳಿ. ಕಾಮಕ್ರೋಧಲೋಭಗಳಿಗೆ ವಶನಾಗದಿರುವ ಮನುಷ್ಯನೇ ಇಲ್ಲ ಎಂದರೂ ತಪ್ಪಾಗದು.</p>
<p class="description">ಆದರೆ, ನೆನಪಿರಲಿ, ಈ ಮೂರೂ ದೋಷಗಳು ಸಣ್ಣಪುಟ್ಟ ದೋಷಗಳಲ್ಲ; <strong>ನರಕಕ್ಕೆ</strong> <strong>ಹೆಬ್ಬಾಗಿಲುಗಳಿವು</strong>. ಎಂಥೆಂಥ ಸಾಧಕರನ್ನೂ, ಸಂನ್ಯಾಸಿಗಳನ್ನೂ, ಮಹಾಮಹಾ ತಪಸ್ವಿಗಳನ್ನೂ ಈ ಮೂರು ದೋಷಗಳು ಪತಿತರನ್ನಾಗಿ ಮಾಡಿಬಿಡುತ್ತವೆ; ಕಣ್ಣುಗಳಿಗೆ ಕಾಣಿಸದ ಅಂತಶ್ಶತ್ರುಗಳಿವು, ಎಚ್ಚರಿಕೆ! ಈ ದೋಷಗಳಿಗೆ ದಾಸನಾದ ಮನುಷ್ಯನ ಪಾಡು ನಾಯಿಪಾಡಾಗಿಬಿಡುತ್ತದೆ, ಎಚ್ಚರಿಕೆ! ಈ ಮೂರಿದ್ದರೆ ಸಾಕು, ಅವನು ಸರ್ವನಾಶ! ಅಂಥವನಿಗೆ ಅಧೋಗತಿ! ಆದ್ದರಿಂದ ಧೀರನಾದ ಸಾಧಕನು ಈ ಮೂರನ್ನೂ ದೂರಕ್ಕೆ ಕಳಿಸಿಬಿಡಬೇಕು. ಕಾಮಕ್ರೋಧ ಲೋಭಗಳನ್ನು ಉಪಾಯದಿಂದ ಗೆದ್ದವನೇ ವಿವೇಕಿಯಾಗಬಲ್ಲನು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.08">
<p class="intro-shloka">ಓಂ ಸರ್ವತ್ರಸಮಾಯ ವಾಸುದೇವಾಯ ನಮಃ</p>
<p class="shloka">ಸಮಾಃ ಸರ್ವೇಷು ಭೂತೇಷು ಸರ್ವಪ್ರಾಣಿಹಿತೇ ರತಾಃ ।<br />ಜ್ಞಾನಿನೋ ಬ್ರಹ್ಮನಿಷ್ಠಾಶ್ಚ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಎಲ್ಲ ಭೂತಗಳಲ್ಲಿಯೂ ಸಮರಾಗಿದ್ದುಕೊಂಡು, ಸಕಲ ಪ್ರಾಣಿಗಳ ಹಿತದಲ್ಲಿ ನಿರತರಾದ ಜ್ಞಾನಿಗಳು ಬ್ರಹ್ಮನಿಷ್ಠರಾಗಿರುತ್ತಾರೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೮</span><br /><span class="num">೩೯.</span> ಬ್ರಹ್ಮಜ್ಞಾನಿಗಳಿವರು</h1>
<p class="bhashya-verse">ಸಂನಿಯಮ್ಯೇಂದ್ರಿಯಗ್ರಾಮಂ ಸರ್ವತ್ರ ಸಮಬುದ್ಧಯಃ ।<br />ತೇ ಪ್ರಾಪ್ನುವಂತಿ ಮಾಮೇವ ಸರ್ವಭೂತಹಿತೇ ರತಾಃ ॥</p>
<p class="bhashya-verse-source">ಭಗವದ್ಗೀತಾ ೧೨-೪</p>
<p class="bhashya-verse-meaning">ಯಾರು ಇಂದ್ರಿಯಗಳನ್ನೆಲ್ಲ ಸ್ವಾಧೀನಮಾಡಿಕೊಂಡು, ಎಲ್ಲೆಡೆಗಳಲ್ಲಿಯೂ ಸಮನಾದ ಪರಮಾತ್ಮನನ್ನೇ ಕಾಣುತ್ತಾ, ಸರ್ವಭೂತಗಳಿಗೂ ಹಿತವನ್ನೇ ಮಾಡುತ್ತಾ ಇರುತ್ತಾರೆಯೋ, ಅಂಥವರು ನನ್ನನ್ನೇ ಪಡೆದುಕೊಂಡುಬಿಡುತ್ತಾರೆ.</p>
<p class="description">ಭಗವಂತನು ಸರ್ವರಲ್ಲಿಯೂ ಸಮನಾಗಿರುತ್ತಾನೆ. ನಮ್ಮೆಲ್ಲರಿಗೂ ಪ್ರತ್ಯಗಾತ್ಮನಾಗಿರುವ ಭಗವಂತನನ್ನು ಹೊಂದುವುದಕ್ಕೆ ಯಾವ ಬಿಡಿಕಾಸಿನ ಖರ್ಚಾಗಲಿ, ದೇಹದ ಶ್ರಮವಾಗಲಿ ಇಲ್ಲ. ಮನಸ್ಸೊಂದು ಶುದ್ಧವಾಗಿದ್ದರೆ ಸಾಕೇಸಾಕು. ಬಹಿರ್ಮುಖವಾದ ಇಂದ್ರಿಯಗಳನ್ನು ಒಳಕ್ಕೆ ಸರಿಸಿಕೊಂಡು, ಎಲ್ಲರಲ್ಲಿಯೂ ಇರುವ ಪರಮಾತ್ಮನನ್ನೇ ಕಾಣುತ್ತಿದ್ದರೆ ಅಂಥವರು ಭಗವಂತನನ್ನು ಹೊಂದಿಬಿಡುತ್ತಾರೆ.</p>
<p class="description">ಭಗವಂತನನ್ನು ಹೊಂದುವದಕ್ಕೆ ಶ್ರೀಮಂತರಾಗಿರಬೇಕಾಗಿಲ್ಲ, ಉತ್ತಮಜಾತಿಯಲ್ಲಿ ಹುಟ್ಟಿರಬೇಕಾಗಿಲ್ಲ, ತುಂಬಾ ಶಾಸ್ತ್ರವೇತ್ತರೂ ಆಗಿರಬೇಕಾಗಿಲ್ಲ; ಹೊರಗಿನ ರೂಪ, ಸೌಂದರ್ಯ, ಜಾತಿ, ವಿದ್ಯಾ, ಅಧಿಕಾರ, ಕೀರ್ತಿ ಯಾವುದೂ ಬೇಕಾಗಿಲ್ಲ. ಮತ್ತೇನೆಂದರೆ ಯಾರನ್ನೂ ದ್ವೇಷಿಸದೆ ಯಾರನ್ನೂ ನಿಂದಿಸದೆ ಸರ್ವಸಮಭಾವವುಳ್ಳವರಾಗಿದ್ದರೆ ಸಾಕು. ಎಲ್ಲ ರನ್ನೂ ಪ್ರೀತಿಸುತ್ತಾ ಯಾರನ್ನೂ ದ್ವೇಷಿಸದಿರುವ, ಭಗವಂತನನ್ನೇ ಎಲ್ಲರಲ್ಲಿಯೂ ಕಾಣುವ ಜ್ಞಾನಿಗಳು ಭಗವತ್ ಸ್ವರೂಪರೇ ಆಗಿರುತ್ತಾರಲ್ಲವೆ?</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.09">
<p class="intro-shloka">ಓಂ ಗುರುಭಕ್ತಾಯ ವಾಸುದೇವಾಯ ನಮಃ</p>
<p class="shloka">ಪೂಜಾಽಹಿಂಸಾ ಚ ದಾನಂ ಚ ಶೌಚಮಿಂದ್ರಿಯನಿಗ್ರಹಃ ।<br /><strong>ಶಾರೀರಂ ತಪ</strong> ಇತ್ಯಾಹುಃ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ದೇವದ್ವಿಜಗುರುಗಳ ಪೂಜೆ, ಅಹಿಂಸೆ, ದಾನ, ಶೌಚ, ಇಂದ್ರಿಯನಿಗ್ರಹ—ಇವೆಲ್ಲವೂ <strong>ಶಾರೀರ ತಪಸ್ಸು</strong> ಎನಿಸುತ್ತದೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೯</span><br /><span class="num">೪೦.</span> ಈ ಐದೂ ‘ಶಾರೀರ’ ತಪಸ್ಸೇ</h1>
<p class="bhashya-verse">ದೇವದ್ವಿಜಗುರುಪ್ರಾಜ್ಞಪೂಜನಂ ಶೌಚಮಾರ್ಜವಮ್ ।<br />ಬ್ರಹ್ಮಚರ್ಯಮಹಿಂಸಾ ಚ ಶಾರೀರಂ ತಪ ಉಚ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೧೭-೧೪</p>
<p class="bhashya-verse-meaning">ದೇವತೆಗಳನ್ನೂ ದ್ವಿಜರನ್ನೂ ಗುರುಗಳನ್ನೂ ಪ್ರಾಜ್ಞರನ್ನೂ ಪೂಜಿಸುವಂಥದ್ದು, ಶೌಚ, ಆರ್ಜವ, ಬ್ರಹ್ಮಚರ್ಯೆ ಮತ್ತು ಅಹಿಂಸೆ, ಈ ಐದೂ <strong>ಶಾರೀರ ತಪಸ್ಸು</strong> ಎನಿಸುತ್ತದೆ.</p>
<p class="description">ಶರೀರದಿಂದ ಮಾಡಬಹುದಾದ ತಪಸ್ಸಿಗೆ <strong>ಶಾರೀರ ತಪಸ್ಸು</strong> ಎಂದು ಹೆಸರು. ಪೂಜೆ, ಶೌಚ, ಆರ್ಜವ, ಬ್ರಹ್ಮಚರ್ಯೆ ಮತ್ತು ಅಹಿಂಸೆಗಳೇ <strong>ಶಾರೀರ ತಪಸ್ಸು</strong>.</p>
<p class="description">೧. <strong>ಪೂಜೆ</strong> –ಎಂದರೆ ದೇವತೆಗಳನ್ನೂ ಬ್ರಾಹ್ಮಣರನ್ನೂ ಸದ್ಗುರುಗಳನ್ನೂ ಜ್ಞಾನಿಗಳಾದ ಮಹಾತ್ಮರನ್ನೂ ಶ್ರದ್ಧೆಯಿಂದ ಪೂಜಿಸುವುದು.</p>
<p class="description">೨. <strong>ಶೌಚ</strong> –ಎಂದರೆ ಹೊರಗಡೆಯಲ್ಲಿ ಶರೀರವನ್ನು ಶುದ್ಧವಾಗಿ ಇಟ್ಟುಕೊಳ್ಳುವುದು ಮತ್ತು ಮನಸ್ಸಿನಲ್ಲಿ ರಾಗದ್ವೇಷಗಳನ್ನು ಬಿಟ್ಟಿರುವುದು.</p>
<p class="description">೩. <strong>ಆರ್ಜವ</strong> –ಎಂದರೆ ತ್ರಿಕರಣಗಳಲ್ಲಿ ನೇರವಾದ ಸ್ವಭಾವವು.</p>
<p class="description">೪. <strong>ಬ್ರಹ್ಮಚರ್ಯ</strong> –ಎಂದರೆ ಇಂದ್ರಿಯನಿಗ್ರಹ.</p>
<p class="description">೫. <strong>ಅಹಿಂಸೆ</strong> –ಯಾರನ್ನೂ ಮನಸ್ಸಿನಿಂದಲೂ ಹಿಂಸಿಸದಿರುವುದು.</p>
<p class="description">ಈ ಐದೂ <strong>ಶಾರೀರ ತಪಸ್ಸು</strong> ಎನಿಸುತ್ತದೆ. ಇದನ್ನು ಎಲ್ಲ ಅಧ್ಯಾತ್ಮಸಾಧಕರೂ ಸುಲಭವಾಗಿ ಮಾಡಬಹುದು, ಮತ್ತು ಚಿತ್ತಶುದ್ಧಿಗಾಗಿ ಮಾಡಲೇಬೇಕು. ಇದು ಮುಂದೆ ಆತ್ಮಜ್ಞಾನಪ್ರಾಪ್ತಿಗೆ ಸಾಧನವಾಗುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.10">
<p class="intro-shloka">ಓಂ ಗುಣವಿಭಾಗಜ್ಞಾಯ ವಾಸುದೇವಾಯ ನಮಃ</p>
<p class="shloka">ಸತ್ತ್ವಂ ರಜಸ್ತಮ ಇತಿ ಗುಣಾಃ ಪ್ರಕೃತಿಸಂಭವಾಃ ।<br />ಅಜ್ಞಾನಿನಂ ನಿಬಧ್ನಂತಿ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಸತ್ತ್ವ, ರಜಸ್ಸು, ತಮಸ್ಸೆಂಬ ಈ ಮೂರು ಗುಣಗಳು ಪ್ರಕೃತಿಯಿಂದ ಹುಟ್ಟಿರುತ್ತವೆ. ಈ ಮೂರು ಗುಣಗಳೂ ಅಜ್ಞಾನಿಯನ್ನು ಬಂಧಿಸುತ್ತವೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೧೦</span><br /><span class="num">೪೧.</span> ಮೂರು ಗುಣಗಳಿವು</h1>
<p class="bhashya-verse">ಸತ್ತ್ವಂ ರಜಸ್ತಮ ಇತಿ ಗುಣಾಃ ಪ್ರಕೃತಿಸಂಭವಾಃ ।<br />ನಿಬಧ್ನಂತಿ ಮಹಾಬಾಹೋ ದೇಹೇ ದೇಹಿನಮವ್ಯಯಮ್ ॥</p>
<p class="bhashya-verse-source">ಭಗವದ್ಗೀತಾ ೧೪-೫</p>
<p class="bhashya-verse-meaning">ಎಲೈ ಮಹಾಬಾಹುವೆ, ಸತ್ತ್ವ, ರಜಸ್ಸು ಮತ್ತು ತಮಸ್ಸು—ಎಂಬ ಈ ಮೂರು ಗುಣಗಳು ಪ್ರಕೃತಿಯಿಂದ ಹುಟ್ಟಿರುತ್ತವೆ. ಇವುಗಳು ಅವ್ಯಯನಾದ ದೇಹಿಯನ್ನು ದೇಹದಲ್ಲಿ ಕಟ್ಟಿಹಾಕಿರುತ್ತವೆ.</p>
<p class="description">ಕಾಪಿಲ ಸಾಂಖ್ಯದರ್ಶನದಲ್ಲಿ <strong>‘ಗುಣ’</strong> ಎಂಬ ಒಂದು ಶಬ್ದವನ್ನು ಮತ್ತೆ ಮತ್ತೆ ಬಳಸಲಾಗುತ್ತದೆ. <strong>ಗುಣ</strong> ಎಂದರೆ ಹಗ್ಗ, ಪಾಶ, ಬಂಧನ ಎಂದರ್ಥ. ಆ <strong>ಗುಣ</strong> ಗಳು ಮೂರು. ಇವುಗಳನ್ನೇ ವೇದಾಂತದಲ್ಲೂ <strong>ತ್ರಿಗುಣಗಳು</strong> ಎಂದು ಕರೆಯಲಾಗುತ್ತದೆ.</p>
<p class="description">ಆ ತ್ರಿಗುಣಗಳು ಯಾವವು? ಎಂದರೆ, ಸತ್ತ್ವಗುಣ, ರಜೋಗುಣ ಮತ್ತು ತಮೋಗುಣಗಳು. ಈ ಗುಣಗಳು ವಿಶ್ವವನ್ನೆಲ್ಲ ವ್ಯಾಪಿಸಿರುತ್ತವೆ. ಈ ತ್ರಿಗುಣಗಳಿಗೆ ದಾಸರಾಗಿಯೇ ಅಜ್ಞಾನಿಗಳು ಸುಖದುಃಖ ಭೋಗಗಳನ್ನು ಅನುಭವಿಸುತ್ತಾ ಇರುತ್ತಾರೆ. ಈ ಮೂರೂ ಗುಣಗಳು ಪ್ರಕೃತಿಯಿಂದ ಹುಟ್ಟಿರುತ್ತವೆ. ಪ್ರಕೃತಿಯೆಂದರೆ ಮೂಲಶಕ್ತಿ. ಇಡೀ ವಿಶ್ವಕ್ಕೇ ಕಾರಣವಾಗಿರುವ <strong>ಪ್ರಧಾನತತ್ತ್ವ</strong>. ಪ್ರಧಾನವೆಂದರೆ ಮೂರು ಗುಣಗಳ ಒಟ್ಟು ಸಮೂಹ. ಈ ಪ್ರಕೃತಿಯಿಂದಲೇ ಮೂರು ಗುಣಗಳು ಹುಟ್ಟಿರುತ್ತವೆ. ಈ ತ್ರಿಗುಣಗಳು ಜೀವಾತ್ಮನನ್ನು ದೇಹದಲ್ಲಿ ಬಂಧಿಸಿರುತ್ತವೆ. ನಿಜವಾಗಿ ನೋಡಿದರೆ ಅವಿದ್ಯಾಕಲ್ಪಿತವಾದ ಈ ಗುಣಗಳು ಕೇವಲ ಹುಸಿತೋರಿಕೆಗಳಾಗಿವೆ. ಜ್ಞಾನವುಂಟಾದರೆ ಈ ಗುಣಗಳು ಆತ್ಮನನ್ನು ಬಂಧಿಸಲಾರವು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.11">
<p class="intro-shloka">ಓಂ ವಿಷಯಧ್ಯಾನವಿಮುಖಾಯ ವಾಸುದೇವಾಯ ನಮಃ</p>
<p class="shloka">ವಿಷಯಾಣಾಮನುಧ್ಯಾನಾತ್ ಸಂಗಸ್ತೇಷೂಪಜಾಯತೇ ।<br />ತತಃ ಕಾಮಸ್ತತಃ ಕ್ರೋಧಃ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ವಿಷಯಗಳನ್ನೇ ಚಿಂತಿಸುತ್ತಿದ್ದರೆ ಅವುಗಳಲ್ಲಿ ಸಂಗವು ಉಂಟಾಗಿ, ಆಮೇಲೆ ಅದರಿಂದ ಕಾಮಕ್ರೋಧಗಳು ಉಂಟಾಗುತ್ತವೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೧೧</span><br /><span class="num">೪೨.</span> ವಿಷಯಧ್ಯಾನದಿಂದ ಅಧೋಗತಿ!</h1>
<p class="bhashya-verse">ಧ್ಯಾಯತೋ ವಿಷಯಾನ್ ಪುಂಸಃ ಸಂಗಸ್ತೇಷೂಪಜಾಯತೇ ।<br />ಸಂಗಾತ್ಸಂಜಾಯತೇ ಕಾಮಃ ಕಾಮಾತ್ ಕ್ರೋಧೋಽಭಿಜಾಯತೇ ॥</p>
<p class="bhashya-verse-source">ಭಗವದ್ಗೀತಾ ೨-೬೨</p>
<p class="bhashya-verse-meaning">ವಿಷಯಗಳನ್ನೇ ಧ್ಯಾನಿಸುತ್ತಿದ್ದರೆ ಅಂಥವನಿಗೆ ಆ ವಿಷಯಗಳಲ್ಲಿಯೇ ಅನುರಾಗವು ಉಂಟಾಗುತ್ತದೆ. ಆ ಸಂಗದಿಂದ ಅವನಿಗೆ ಕಾಮವು ಉಂಟಾಗುತ್ತದೆ. ಆ ಕಾಮದಿಂದ ಕ್ರೋಧವು ಉಂಟಾಗುತ್ತದೆ.</p>
<p class="description">ಮಾನವರ ಸ್ವಭಾವವೆಂದರೆ ವಿಷಯಾಭಿಧ್ಯಾನ. ಶಬ್ದಸ್ಪರ್ಶರೂಪರಸಗಂಧಗಳೇ ವಿಷಯಗಳು. ಈಗಿನ ವೈಜ್ಞಾನಿಕ ಯುಗದಲ್ಲಂತೂ ಈ ವಿಷಯಗಳಿಗೆ ಎಲ್ಲೆಲ್ಲೂ ಸಮೃದ್ಧಿಯು. ಅಷ್ಟೇ ಬೇಡಿಕೆಗಳೂ ಉಂಟು. ಅವುಗಳನ್ನು ಕುರಿತು ಜಾಹಿರಾತುಗಳ ಹಾವಳಿಯೂ ಸಾಕಷ್ಟು ಇದೆ. ವರ್ತಮಾನಪತ್ರಿಕೆಗಳು, ದೂರದರ್ಶನಗಳು, ಅದರಲ್ಲೂ ನೂರಾರು ಛಾನಲ್ ಗಳು, ಆಕಾಶವಾಣಿ—ಹೀಗೆ ಎಲ್ಲೆಲ್ಲೂ ಜಾಹಿರಾತುಗಳೇ.</p>
<p class="description">ಆದರೆ ಈ ವಿಷಯಸಂಗದಿಂದ ಉಂಟಾಗುವ ಪರಿಣಾಮವನ್ನು ವಿವೇಕಿಯಾದ ಸಾಧಕನು ನೋಡಬೇಕು. ವಿಷಯಸಂಗದಿಂದ ಕಾಮವು ಉಂಟಾಗುತ್ತದೆ. ಅದನ್ನು ಅನುಭವಿಸಬೇಕೆಂಬ ಇಚ್ಛೆಯು ಉಂಟಾಗುತ್ತದೆ. ಆ ಆಶೆಯು ಈಡೇರದೇ ಹೋದರೆ, ಸರಿ, ಪ್ರಾರಂಭವಾಯಿತು ಕೋಪವು. ಕ್ರೋಧವೇ ಮಾನವರಿಗೆ ಮಹಾಶತ್ರು. ಕೋಪದಿಂದ ಅನರ್ಥಪ್ರಾಪ್ತಿ, ಕೋಪದಿಂದ ವಿವೇಕನಾಶ, ಕೋಪದಿಂದ ಸರ್ವನಾಶ, ಅಧೋಗತಿ! ಅಂತೂ ವಿಷಯಾಭಿಧ್ಯಾನದಿಂದ ಎಂಥ ಅನರ್ಥಪ್ರಾಪ್ತಿ! ಎಚ್ಚರಿಕೆ! ಆದ್ದರಿಂದ ಸಾಧಕರು ವಿಷಯಧ್ಯಾನದಿಂದ ದೂರವಿರಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.12">
<p class="intro-shloka">ಓಂ ಕಾಮಾರಯೇ ವಾಸುದೇವಾಯ ನಮಃ</p>
<p class="shloka">ಅಜ್ಞಾನಿನಾಂ ಪರಂ ಮಿತ್ರಂ ಜ್ಞಾನಿನಾಂ ಪರಮೋ ರಿಪುಃ ।<br />ದುಷ್ಪೂರೋ ಹ್ಯನಲಃ ಕಾಮಃ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">‘ಸಾಕು’ ಎಂಬುದೇ ಇಲ್ಲದ ಈ ಕಾಮವು ಅಜ್ಞಾನಿಗಳಿಗೆ ಪರಮ ಆಪ್ತಮಿತ್ರ, ಆದರೆ ಜ್ಞಾನಿಗಳಿಗೆ ಪರಮ ಶತ್ರು.</p>
<h1 class="level1-title" epub:type="title"><span class="date">ಫೆಬ್ರವರಿ ೧೨</span><br /><span class="num">೪೩.</span> ಮಿತ್ರನೂ ಹೌದು, ಶತ್ರುವೂ ಹೌದು</h1>
<p class="bhashya-verse">ಆವೃತಂ ಜ್ಞಾನಮೇತೇನ ಜ್ಞಾನಿನೋ ನಿತ್ಯವೈರಿಣಾ ।<br />ಕಾಮರೂಪೇಣ ಕೌಂತೇಯ ದುಷ್ಪೂರೇಣಾನಲೇನ ಚ ॥</p>
<p class="bhashya-verse-source">ಭಗವದ್ಗೀತಾ ೩-೩೯</p>
<p class="bhashya-verse-meaning">ಬ್ರಹ್ಮಜ್ಞಾನಿಗೆ ನಿತ್ಯವೈರಿಯಾದ ಕಾಮವು ಸಾಮಾನ್ಯ ಜನಗಳ ಜ್ಞಾನಶಕ್ತಿಯನ್ನು ಮುಚ್ಚಿಹಾಕಿರುತ್ತದೆ. ಎಲೈ ಕೌಂತೇಯನೆ, ಈ ಕಾಮವೆಂಬುದು ಬೆಂಕಿಯಂತೆ ದುಷ್ಪೂರವೂ ತೃಪ್ತಿರಹಿತವೂ ಆಗಿರುತ್ತದೆ.</p>
<p class="description">ಕಾಮವೆಂದರೆ ‘ಬೇಕು’ ಎನ್ನುವ ಮಾನಸಿಕ ಸ್ಥಿತಿ. ಇದಕ್ಕೇ ಆಶೆ, ದುರಾಶೆ, ಅತ್ಯಾಶೆ ಎಂದೆಲ್ಲ ಹೆಸರುಗಳು. ಈ ಕಾಮವು ಮೊದಲಿಗೆ ಮೆಲ್ಲಗೆ ಮನಸ್ಸಿನಲ್ಲಿ ಏಳುತ್ತದೆ. ಇಷ್ಟು ಅವಕಾಶ ಸಿಕ್ಕಿದರೆ ಸಾಕು, ಇದು ಮಾನವನನ್ನು ದುಃಖಸಾಗರದಲ್ಲಿ ಮುಳುಗಿಸಿಬಿಡುತ್ತದೆ. ಇದು ತುಂಬಲಾರದ ಪೆಟ್ಟಿಗೆಯಂತಿದೆ. ಈ ಕಾಮಕ್ಕೆ ‘ಬೇಕು’ ಗೊತ್ತಿದೆಯೇ ಹೊರತು, ‘ಸಾಕು’ ಗೊತ್ತೇ ಇಲ್ಲ. ತೃಪ್ತಿಯೆಂಬುದು ಕನಸಿನಲ್ಲೂ ಕಾಮಕ್ಕೆ ಗೊತ್ತಿಲ್ಲ. ಅಜ್ಞಾನಿಗಳಿಗೆ ಈ ಕಾಮವು ಪರಮ ಆಪ್ತಮಿತ್ರ. ಅಜ್ಞಾನಿಗಳು ಸದಾ ಕಾಮಾಧೀನರಾಗಿರುತ್ತಾರೆ. ಕಾಮವೆಂದರೆ ಇವರಿಗೆ ತುಂಬಾ ಪ್ರೀತಿ.</p>
<p class="description">ಆದರೆ ಬ್ರಹ್ಮಜ್ಞಾನಿಗೆ ಈ ಕಾಮವೆಂಬುದು ಮಹಾಶತ್ರು. ನಿತ್ಯತೃಪ್ತನಾದ ಸ್ವರೂಪಾನಂದಸಾಗರದಲ್ಲಿ ಮುಳುಗಿರುವ ಆತ್ಮಜ್ಞಾನಿಯ ಸಮೀಪಕ್ಕೆ ಈ ಕಾಮವು ಹೋಗಲಾರದು. ಆತ್ಮರಾಮನಾದವನೇ ಆತ್ಮಜ್ಞಾನಿಯು. ಆದ್ದರಿಂದಲೇ ಬ್ರಹ್ಮಜ್ಞಾನಿಯ ತಂಟೆಗೆ ಈ ಕಾಮವು ಹೋಗುವುದಿಲ್ಲ. ಜ್ಞಾನದಿಂದ ಕಾಮವು ದಗ್ಧವಾಗಿರುತ್ತದೆ. ಬ್ರಹ್ಮಜ್ಞಾನಿಯು ಬೆಂಕಿಯಂತೆ. ಬೆಂಕಿಯ ತಂಟೆಗೆ ಯಾರೂ ಹೋಗಲಾರರಷ್ಟೆ?</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.13">
<p class="intro-shloka">ಓಂ ಯೋಗಸ್ವರೂಪವಿದೇ ವಾಸುದೇವಾಯ ನಮಃ</p>
<p class="shloka">ಅಯಮೇವ ಪರೋ ಯೋಗೀ ಧೈರ್ಯೇಣ ಯತತೇ ಸದಾ ।<br />ಆತ್ಮಸಂಸ್ಥಂ ಮನಃ ಕರ್ತುಂ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಮನಸ್ಸನ್ನು ಆತ್ಮನಲ್ಲಿಡುವಂಥ ಪ್ರಯತ್ನವನ್ನು ಸದಾ ಧೈರ್ಯವಾಗಿ ಮಾಡುವವನೇ ಪರಮಯೋಗಿಯು.</p>
<h1 class="level1-title" epub:type="title"><span class="date">ಫೆಬ್ರವರಿ ೧೩</span><br /><span class="num">೪೪.</span> ಇವನೇ ಉತ್ತಮಯೋಗಿ</h1>
<p class="bhashya-verse">ಶನೈಃ ಶನೈರುಪರಮೇತ್ ಬುದ್ಧ್ಯಾ ಧೃತಿಗೃಹೀತಯಾ ।<br />ಆತ್ಮಸಂಸ್ಥಂ ಮನಃ ಕೃತ್ವಾ ನ ಕಿಂಚಿದಪಿ ಚಿಂತಯೇತ್ ॥</p>
<p class="bhashya-verse-source">ಭಗವದ್ಗೀತಾ ೬-೨೫</p>
<p class="bhashya-verse-meaning">ಧೃತಿಯಿಂದ ಸ್ವಾಧೀನಮಾಡಲ್ಪಟ್ಟ ಬುದ್ಧಿಯಿಂದ ಮೆಲ್ಲಮೆಲ್ಲಗೆ ಒಳಗಡೆಗೆ ಸರಿಯಬೇಕು. ಮನಸ್ಸನ್ನು ಆತ್ಮನಲ್ಲಿ ನಿಲ್ಲಿಸಿ ಬೇರೆ ಏನನ್ನೂ ಚಿಂತಿಸಬಾರದು.</p>
<p class="description">ಅಧ್ಯಾತ್ಮಸಾಧಕನಿಗೆ ಧೃತಿಯು ಬಹಳ ಮುಖ್ಯವಾದದ್ದು. ಧೃತಿ ಎಂದರೆ ಧೈರ್ಯ, ಧೈರ್ಯವೆಂದರೆ ಆತ್ಮಜ್ಞಾನವನ್ನು ಪಡೆಯಲೇಬೇಕೆಂಬ ತೀವ್ರವಾದ ಛಲ. ಯಾವುದೇ ಲೌಕಿಕಸಾಧನೆಯನ್ನು ಮಾಡಿ ಗುರಿಯನ್ನು ಮುಟ್ಟಬೇಕಾದರೂ ಈ ಛಲವು ಬೇಕಲ್ಲವೆ? ಇನ್ನು ಅಧ್ಯಾತ್ಮಸಾಧಕರಿಗೆ ಆತ್ಮನನ್ನು ತಿಳಿದು ಮುಕ್ತರಾಗಬೇಕಾದರೆ ಧೃತಿಯು ಬೇಡವೆ? ಖಂಡಿತಾ ಬೇಕೇಬೇಕು. ಅದೂ ದೃಢವಾದ ಧೃತಿಯಾಗಿರಬೇಕು.</p>
<p class="description">ಸತ್ಸಂಗ, ಭಗವಂತನ ಚಿಂತನೆ, ವೇದಾಂತಶ್ರವಣ ಈ ಸಾಧನಗಳು ಸಾಧಕರಿಗೆ ಬಹಳ ಮುಖ್ಯವಾಗಿರುತ್ತವೆ. ದೃಢಸಂಕಲ್ಪದಿಂದ ಕೂಡಿದ ಸಾಧಕನು ಆದಷ್ಟೂ ಹೊರಗಿನ ವ್ಯವಹಾರಗಳನ್ನು ಕಡಿಮೆ ಮಾಡಿಕೊಳ್ಳುತ್ತಾ ಆತ್ಮನನ್ನೇ ಚಿಂತಿಸುವ ಪ್ರಯತ್ನವನ್ನು ಮಾಡಬೇಕು. ಒಮ್ಮೆಗೇ ಈ ತುಂಟ ಮನಸ್ಸು ಸ್ವಾಧೀನವಾಗಲಾರದು. ಮೆಲ್ಲಮೆಲ್ಲಗೆ ಈ ಮನಸ್ಸು ಅಂತರ್ಮುಖವಾಗಬೇಕು. ಆತ್ಮನು ಸರ್ವರಿಗೂ ಪ್ರತ್ಯಗಾತ್ಮನಾಗಿ ಸಚ್ಚಿದಾನಂದ ಸ್ವರೂಪನಾಗಿರುತ್ತಾನಲ್ಲವೆ? ತಾನೇ ಆ ಪ್ರತ್ಯಗಾತ್ಮನಾಗಿರುತ್ತೇನೆಂದು ತಿಳಿದು ಅವನನ್ನೇ ಧ್ಯಾನಮಾಡುವವನೇ <strong>ಉತ್ತಮಯೋಗಿ</strong> ಎನಿಸುತ್ತಾನೆ.</p>
<p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
</section>
<section class="level1 numbered" epub:type="chapter" role="doc-chapter" id="id-002.14">
<p class="intro-shloka">ಓಂ ಬ್ರಹ್ಮನಿಷ್ಠಾಯ ವಾಸುದೇವಾಯ ನಮಃ</p>
<p class="shloka">ಸಚ್ಚಿದಾನಂದಬ್ರಹ್ಮಾತ್ಮಚಿತ್ತಾಸ್ತೇ ಶಾಂತಮೂರ್ತಯಃ ।<br />ಸರ್ವದಾ ಬ್ರಹ್ಮನಿಷ್ಠಾಶ್ಚ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಬ್ರಹ್ಮನಿಷ್ಠರಾದ ಜ್ಞಾನಿಗಳು ಯಾವಾಗಲೂ ಶಾಂತರಾಗಿದ್ದು ಸಚ್ಚಿದಾನಂದ ಬ್ರಹ್ಮಾತ್ಮಚಿತ್ತರೇ ಆಗಿರುತ್ತಾರೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೧೪</span><br /><span class="num">೪೫.</span> ಬ್ರಹ್ಮನಿಷ್ಠರಿವರು</h1>
<p class="bhashya-verse">ಮಚ್ಚಿತ್ತಾ ಮದ್ಗತಪ್ರಾಣಾಃ ಬೋಧಯಂತಃ ಪರಸ್ಪರಮ್ ।<br />ಕಥಯಂತಶ್ಚ ಮಾಂ ನಿತ್ಯಂ ತುಷ್ಯಂತಿ ಚ ರಮಂತಿ ಚ ॥</p>
<p class="bhashya-verse-source">ಭಗವದ್ಗೀತಾ ೧೦-೯</p>
<p class="bhashya-verse-meaning">ನನ್ನಲ್ಲಿಯೇ ಚಿತ್ತವನ್ನಿಟ್ಟವರಾಗಿ, ನನ್ನಲ್ಲಿಯೇ ಪ್ರಾಣವನ್ನೂ ಸಮರ್ಪಿಸಿದವರಾಗಿ, ಸದಾ ನನ್ನ ವಿಚಾರವನ್ನೇ ಮಾಡುತ್ತಾ, ಪರಸ್ಪರವಾಗಿ ನನ್ನನ್ನೇ ಕುರಿತು ಚಿಂತಿಸುತ್ತಾ, ತಾವೂ ಸಂತೋಷಪಡುತ್ತಾ ಇತರರನ್ನೂ ಸಂತೋಷಪಡಿಸುತ್ತಿರುವವರೇ ಜ್ಞಾನಿಗಳು.</p>
<p class="description">ಮಹಾತ್ಮರಾದ ಜ್ಞಾನಿಗಳೆಂದರೆ ಅನಾತ್ಮವಿಚಾರವನ್ನು ಕೈಬಿಟ್ಟವರಾಗಿ ಯಾವಾಗಲೂ ತಮ್ಮ ಚಿತ್ತವನ್ನೂ ಮನಸ್ಸನ್ನೂ ಪ್ರಾಣವನ್ನೂ ಸಂಪೂರ್ಣವಾಗಿ ಪರಮಾತ್ಮನಲ್ಲಿಯೇ ಸಮರ್ಪಣೆಮಾಡಿರುವಂಥವರು. ಇವರಿಗೆ ವಿಷಯಚಿಂತನೆಯಾಗಲೀ ವಿಷಯಭೋಗಾಸಕ್ತಿಯಾಗಲೀ ಇರುವದಿಲ್ಲ. ಆನಂದಸ್ವರೂಪನಾದ ಪ್ರತ್ಯಗಾತ್ಮನಲ್ಲಿಯೇ ಇವರು ಮುಳುಗಿರುತ್ತಾರೆ.</p>
<p class="description">ಇಷ್ಟೇ ಅಲ್ಲ, ಇವರು ತಾವೂ ಆನಂದವಾಗಿದ್ದು, ಇತರರಿಗೂ ಬ್ರಹ್ಮಾನಂದದ ಸವಿಯನ್ನು ಹಂಚುತ್ತಿರುತ್ತಾರೆ. ಯಾವಾಗಲೂ ಆತ್ಮಾನಂದದಲ್ಲಿ ಮುಳುಗಿ ತೇಲಾಡುತ್ತಿರುವವರೇ ಬ್ರಹ್ಮಜ್ಞಾನಿಗಳು.</p>
<p class="description">ಅನಾತ್ಮವಿಷಯಗಳ ಚಿಂತನೆಯಿಂದ ದುಃಖವೇ ಹೊರತು ಎಂದೆಂದಿಗೂ ಆನಂದವಾಗಲೀ, ತೃಪ್ತಿಯಾಗಲೀ ದೊರಕದು ಎಂಬುದನ್ನು ಅರಿತಿರುವ ಧೀರರಿವರು! ಸಚ್ಚಿದಾನಂದಸ್ವರೂಪನಾದ ಪ್ರತ್ಯಗಾತ್ಮನ ಚಿಂತನೆಯಿಂದಲೇ ಶಾಶ್ವತವಾದ ಸಹಜವಾದ ಆನಂದವು ದೊರಕುತ್ತದೆ. ಇದನ್ನರಿತವರೇ ಬ್ರಹ್ಮನಿಷ್ಠರು.</p>
<p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
</section>
<section class="level1 numbered" epub:type="chapter" role="doc-chapter" id="id-002.15">
<p class="intro-shloka">ಓಂ ಮೋಹಾತೀತಾಯ ವಾಸುದೇವಾಯ ನಮಃ</p>
<p class="shloka">ಸಂನ್ಯಾಸೋ ನೈವ ಕರ್ತವ್ಯಃ ಕರ್ಮಣಾಂ ತಮಸಾ ಕದಾ ।<br />ಮೋಹಾತ್ತ್ಯಾಗ <strong>ಸ್ತಾಮಸೋ</strong> ಽಯಂ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಅಜ್ಞಾನಿಗಳು ತಮೋಗುಣದಿಂದ ಕರ್ತವ್ಯಕರ್ಮಗಳನ್ನು ಬಿಡಲೇ ಬಾರದು. ಸೋಮಾರಿತನದ ಈ ತ್ಯಾಗವು <strong>ತಾಮಸ</strong> ವು.</p>
<h1 class="level1-title" epub:type="title"><span class="date">ಫೆಬ್ರವರಿ ೧೫</span><br /><span class="num">೪೬.</span> ತಾಮಸತ್ಯಾಗವಿದು</h1>
<p class="bhashya-verse">ನಿಯತಸ್ಯ ತು ಸಂನ್ಯಾಸಃ ಕರ್ಮಣೋ ನೋಪಪದ್ಯತೇ ।<br />ಮೋಹಾತ್ತಸ್ಯ ಪರಿತ್ಯಾಗಸ್ತಾಮಸಃ ಪರಿಕೀರ್ತಿತಃ ॥</p>
<p class="bhashya-verse-source">ಭಗವದ್ಗೀತಾ ೧೮-೭</p>
<p class="bhashya-verse-meaning">ಅಜ್ಞಾನಿಗಳು ತಮ್ಮ ನಿತ್ಯಕರ್ಮಗಳನ್ನು ಖಂಡಿತವಾಗಿಯೂ ಬಿಡಲೇ ಬಾರದು. ಅವರೇನಾದರೂ ಸೋಮಾರಿತನದಿಂದ ಆ ಕರ್ತವ್ಯರೂಪವಾಗಿರುವ ಕರ್ಮಗಳನ್ನು ಬಿಟ್ಟರೆ ಅದು <strong>ತಾಮಸತ್ಯಾಗ</strong> ವೆನಿಸುತ್ತದೆ.</p>
<p class="description">ಅಜ್ಞರಾದ ಮುಮುಕ್ಷುಸಾಧಕರುಗಳು ಅವಶ್ಯವಾಗಿ ಅವರವರ ಪಾಲಿನ ನಿತ್ಯಕರ್ಮಗಳನ್ನು ಮಾಡಲೇಬೇಕು. ಏಕೆಂದರೆ ಇವರು ಇನ್ನೂ ಸಾಧಕರು, ಇನ್ನೂ ಅಜ್ಞಾನಿಗಳು; ಇವರಿಗೆ ಇನ್ನೂ ಕರ್ತೃತ್ವ ಭೋಕ್ತೃತ್ವಾಭಿ ಮಾನಗಳು ಹೋಗಿರುವುದಿಲ್ಲ. ಇವರುಗಳು ತಮ್ಮ ಪಾಲಿನ ಕರ್ಮಗಳನ್ನು ಫಲಾಭಿಸಂಧಿಯಿಲ್ಲದೇ ಈಶ್ವರಾರ್ಪಣಬುದ್ಧಿಯಿಂದ ಮಾಡಿದರೆ ಇದರಿಂದ ಅವರಿಗೆ ಚಿತ್ತಶುದ್ಧಿಯಾಗುತ್ತದೆ.</p>
<p class="description">ಆದರೆ ಈ ಅಜ್ಞರು ಜ್ಞಾನಿಗಳನ್ನು ನೋಡಿಕೊಂಡು ಅವರಂತೆ ತಾವೂ ಕರ್ಮಗಳನ್ನು ಬಿಟ್ಟುಬಿಟ್ಟರೆ ಅದೇನು <strong>ಸಂನ್ಯಾಸ</strong> ಎನಿಸುವುದಿಲ್ಲ. ಆತ್ಮಜ್ಞಾನಿಗಳು ಜ್ಞಾನದ ಬಲದಿಂದ ಕರ್ಮಗಳನ್ನು ತ್ಯಾಗಮಾಡಿರುತ್ತಾರೆ. ಆದರೆ ಅಜ್ಞಾನಿಗಳಿಗೆ ಆತ್ಮಜ್ಞಾನವು ದಕ್ಕಿರುವದಿಲ್ಲ, ಆದ್ದರಿಂದ ಅಜ್ಞಾನಿಗಳ ತ್ಯಾಗವು <strong>ತಾಮಸತ್ಯಾಗ</strong> ವೆನಿಸುತ್ತದೆ. ತಾಮಸತ್ಯಾಗದಲ್ಲಿ ವಿವೇಕವಾಗಲಿ ವೈರಾಗ್ಯವಾಗಲಿ ವೇದಾಂತಾಸಕ್ತಿಯಾಗಲಿ ಇರುವುದಿಲ್ಲ. ತಾಮಸತ್ಯಾಗವು ಸಾಧಕರಿಗೆ ಒಳಿತಲ್ಲ. ಸೋಮಾರಿತನದಿಂದಲ್ಲವೆ ಇವರು ಕರ್ಮಗಳನ್ನು ಬಿಟ್ಟಿರುತ್ತಾರೆ? ಇದು ಇವರಿಗೆ ಶ್ರೇಯಸ್ಕರವಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.16">
<p class="intro-shloka">ಓಂ ಗುಣಕಾರ್ಯವಿದೇ ವಾಸುದೇವಾಯ ನಮಃ</p>
<p class="shloka">ಸುಖಸಂಗೇನ ಬಧ್ನಾತಿ ಜ್ಞಾನಸಂಗೇನ ದೇಹಿನಮ್ ।<br />ಸತ್ತ್ವಂ ಗುಣೋ ನಿರ್ಮಲತ್ವಾತ್ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಸತ್ತ್ವಗುಣವು ನಿರ್ಮಲವಾದ್ದರಿಂದ ದೇಹಿಯನ್ನು ಸುಖಸಂಗದಿಂದಲೂ ಜ್ಞಾನಸಂಗದಿಂದಲೂ ಕಟ್ಟಿಹಾಕಿಬಿಡುತ್ತದೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೧೬</span><br /><span class="num">೪೭.</span> ಸತ್ತ್ವಗುಣದ ಕಾರ್ಯವಿದು</h1>
<p class="bhashya-verse">ತತ್ರ ಸತ್ತ್ವಂ ನಿರ್ಮಲತ್ವಾತ್ ಪ್ರಕಾಶಕಮನಾಮಯಮ್ ।<br />ಸುಖಸಂಗೇನ ಬಧ್ನಾತಿ ಜ್ಞಾನಸಂಗೇನ ಚಾನಘ ॥</p>
<p class="bhashya-verse-source">ಭಗವದ್ಗೀತಾ ೧೪-೬</p>
<p class="bhashya-verse-meaning">ಎಲೈ ಪಾಪರಹಿತನಾದ ಅರ್ಜುನನೆ, <strong>ಸತ್ತ್ವಗುಣ</strong> ವು ನಿರ್ಮಲವಾಗಿರುವುದರಿಂದ ಪ್ರಕಾಶವೂ ದೋಷರಹಿತವೂ ಆಗಿದ್ದು, ಸುಖದ ಸಂಗದಿಂದಲೂ ಜ್ಞಾನದ ಸಂಗದಿಂದಲೂ ಪುರುಷನನ್ನು ಕಟ್ಟಿಹಾಕುತ್ತದೆ.</p>
<p class="description">ಸತ್ತ್ವ, ರಜಸ್ಸು ಮತ್ತು ತಮಸ್ಸು—ಎಂದು ಮೂರು ಗುಣಗಳಿವೆಯಷ್ಟೆ? ಅವುಗಳಲ್ಲಿ <strong>ಸತ್ತ್ವಗುಣ</strong> ದ ಕಾರ್ಯವನ್ನು ಇಲ್ಲಿ ತಿಳಿಸಲಾಗಿದೆ. ಸತ್ತ್ವಗುಣವು ನಿರ್ಮಲವೂ ಪ್ರಕಾಶಸ್ವರೂಪವೂ ನಿರ್ದುಷ್ಟವೂ ಆಗಿರುತ್ತದೆ. ಸಾತ್ತ್ವಿಕವಾದ ಆಹಾರವಿಹಾರಗಳು, ದೇಶಕಾಲಗಳು, ಸಂದರ್ಭಗಳು, ಸದ್ವಿಚಾರಗಳು, ಸಂನಿವೇಶಾದಿಗಳಿಂದ ಸತ್ತ್ವಗುಣವು ಮನಸ್ಸಿನಲ್ಲಿ ಏಳುತ್ತದೆ. ಈ ಸತ್ತ್ವಗುಣವು ಮನಸ್ಸಿನಲ್ಲಿ ಎದ್ದಾಗ, ಮನವೂ ನಿರ್ಮಲವಾಗಿ ತಿಳಿಯಾಗಿ ಶುದ್ಧವಾಗಿಬಿಡುತ್ತದೆ.</p>
<p class="description">ಆಗ ಸತ್ತ್ವಗುಣವು ಮನಸ್ಸಿನಲ್ಲಿ ಒಂದು ತರಹದ ಸುಖವನ್ನು ಉಂಟುಮಾಡುತ್ತದೆ, ಜ್ಞಾನವನ್ನೂ ಉಂಟುಮಾಡುತ್ತದೆ. ಈ ಸುಖ ಮತ್ತು ಜ್ಞಾನಗಳು ಆತ್ಮನಲ್ಲಿ ಇರುವಂತೆ ತೋರುತ್ತವೆ. ನಿಜವಾಗಿ ನೋಡಿ ದರೆ ಈ ಸುಖವಾಗಲಿ ಜ್ಞಾನವಾಗಲಿ ಆತ್ಮನಿಗೆ ಅಂಟಿಕೊಂಡಿರುವುದೇ ಇಲ್ಲ. ಆತ್ಮನಲ್ಲಿರುವಂತೆ ಅಜ್ಞಾನಿಗಳಿಗೆ ಅವಿದ್ಯೆಯಿಂದಲೇ ತೋರುತ್ತವೆ. ಸತ್ತ್ವಗುಣದ ಕಾರ್ಯ ಸುಖ ಮತ್ತು ಜ್ಞಾನ. ತ್ರಿಗುಣಾತೀತನಾದ ಜ್ಞಾನಿಯ ದೃಷ್ಟಿಯಿಂದ ಇವುಗಳೂ ಬಂಧಕವೇ ಆಗಿರುತ್ತವೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.17">
<p class="intro-shloka">ಓಂ ಹಿತೋಪದೇಶಕಾಯ ವಾಸುದೇವಾಯ ನಮಃ</p>
<p class="shloka">ನೇಹ ಸಿದ್ಧಿಂ ಸುಖಂ ವಾಪಿ ಸಂಪ್ರಾಪ್ನೋತಿ ಪರಾಂ ಗತಿಮ್ ।<br />ಸಾಧಕಸ್ತ್ಯಕ್ತಶಾಸ್ತ್ರಶ್ಚೇತ್ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಸಾಧಕನು ಶಾಸ್ತ್ರವಿಧಿಯನ್ನು ಬಿಟ್ಟವನಾದರೆ ಈ ಲೋಕದಲ್ಲಾಗಲಿ ಪರಲೋಕದಲ್ಲಾಗಲಿ ಸಿದ್ಧಿ ಸುಖಗಳನ್ನು ಹೊಂದಲಾರ.</p>
<h1 class="level1-title" epub:type="title"><span class="date">ಫೆಬ್ರವರಿ ೧೭</span><br /><span class="num">೪೮.</span> ಸಾಧಕರಿಗೆ ಸಂದೇಶವಿದು</h1>
<p class="bhashya-verse">ಯಃ ಶಾಸ್ತ್ರವಿಧಿಮುತ್ಸೃಜ್ಯ ವರ್ತತೇ ಕಾಮಕಾರತಃ ।<br />ನ ಸ ಸಿದ್ಧಿಮವಾಪ್ನೋತಿನ ಸುಖಂ ನ ಪರಾಂ ಗತಿಮ್ ॥</p>
<p class="bhashya-verse-source">ಭಗವದ್ಗೀತಾ ೧೬-೨೩</p>
<p class="bhashya-verse-meaning">ಯಾವ ಮನುಷ್ಯನು ಶಾಸ್ತ್ರವಿಧಿಯನ್ನು ಉಲ್ಲಂಘಿಸಿ ಸ್ವೇಚ್ಛೆಯಿಂದ ವರ್ತಿಸುತ್ತಾನೆಯೋ ಅಂಥವನು ಸಿದ್ಧಿಯನ್ನು ಹೊಂದುವುದಿಲ್ಲ, ಮತ್ತು ಈ ಲೋಕದಲ್ಲಿ ಸುಖವನ್ನಾಗಲಿ ಅಥವಾ ಮರಣಾನಂತರ ಮುಕ್ತಿಯನ್ನಾಗಲಿ, ಸ್ವರ್ಗಲೋಕವನ್ನಾಗಲಿ ಹೊಂದಲಾರನು.</p>
<p class="description">ಮನುಷ್ಯನಿಗಾಗಿಯೇ ಅಲ್ಲವೆ ಶಾಸ್ತ್ರವಿಧಿಗಳು ಹೊರಟಿವೆ? ಶಾಸ್ತ್ರವಿಧಿಯೆಂದರೆ ಕರ್ತವ್ಯ ಅಕರ್ತವ್ಯ ನಿಯಮಗಳು. ಇದನ್ನು ಮಾಡಬೇಕೆಂದೂ, ಇದನ್ನು ಮಾಡಬಾರದೆಂದೂ ಉಪದೇಶಿಸುವ ವಾಕ್ಯಗಳೇ ಶಾಸ್ತ್ರವಿಧಿ. ಪ್ರತಿಯೊಬ್ಬ ಮಾನವನಿಗೂ ಸುಖಶಾಂತಿಗಳನ್ನು ಉಂಟುಮಾಡುವುದೇ ಶಾಸ್ತ್ರಗಳ ಉದ್ದೇಶ. ಈ ಶಾಸ್ತ್ರವಿಧಿಗಳನ್ನು ಅನುಸರಿಸಿ ಅದರಂತೆ ನಡೆದುಕೊಂಡರೆ ಮಾನವನಿಗೆ ಮಂಗಳವಾಗುತ್ತದೆ.</p>
<p class="description">ಹಾಗಿಲ್ಲದೆ, ಮನಬಂದಂತೆ ಸ್ವೇಚ್ಛಾವಿಹಾರಿಯಾಗಿಬಿಟ್ಟರೆ ಅವನಿಗೆ ಗುರಿಯಾಗಲೀ ಮಾರ್ಗವಾಗಲೀ ಗೊತ್ತಿಲ್ಲದ್ದರಿಂದ ಹಾಳಾಗಿ ಹೋಗಿಬಿಡುತ್ತಾನೆ. ಅಂಥವನು ಈ ಜನ್ಮದಲ್ಲಿ ಸುಖವನ್ನು ಪಡೆಯಲಾರ, ಜನ್ಮಾಂತರದಲ್ಲೂ ಒಳ್ಳೆಯ ಫಲಗಳನ್ನು ಪಡೆಯಲಾರ. ಶಾಸ್ತ್ರವಿಧಿಯಂತೆ ನಡೆದುಕೊಂಡರೆ ಈ ಜನ್ಮದಲ್ಲಿಯೂ ಜನ್ಮಾಂತರದಲ್ಲಿಯೂ ಸುಖವನ್ನು ಮಾನವನು ಹೊಂದುತ್ತಾನೆ. ಆದ್ದರಿಂದ ವಿವೇಕಿಯಾದ ಸಾಧಕನು ಶಾಸ್ತ್ರವಿಧಿಯನ್ನು ಅನುಸರಿಸಲೇ ಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.18">
<p class="intro-shloka">ಓಮ್ ‘ಓಂ ತತ್ ಸತ್’ ಸ್ವರೂಪಾಯ ವಾಸುದೇವಾಯ ನಮಃ</p>
<p class="shloka"><strong>ಓಂ ತತ್ ಸದಿ</strong> ತಿ ನಾಮಾನಿ ಬ್ರಹ್ಮಣೋ ವಾಚಕಾನಿ ವೈ ।<br />ಪಾವಯಂತಿ ಸದಾ ಸರ್ವಾನ್ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಪರಬ್ರಹ್ಮದ ಮೂರು ನಾಮಗಳಾದ <strong>ಓಂ ತತ್ ಸತ್</strong> ಎಂಬಿವುಗಳು ಎಲ್ಲರನ್ನೂ ಯಾವಾಗಲೂ ಪವಿತ್ರಗೊಳಿಸುತ್ತವೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೧೮</span><br /><span class="num">೪೯.</span> ಪರಬ್ರಹ್ಮದ ಹೆಸರುಗಳಿವು</h1>
<p class="bhashya-verse">ಓಂ ತತ್ ಸದಿತಿ ನಿರ್ದೇಶೋ ಬ್ರಹ್ಮಣಸ್ತ್ರಿವಿಧಃ ಸ್ಮೃತಃ ।<br />ಬ್ರಾಹ್ಮಣಾಸ್ತೇನ ವೇದಾಶ್ಚ ಯಜ್ಞಾಶ್ಚ ವಿಹಿತಾಃ ಪುರಾ ॥</p>
<p class="bhashya-verse-source">ಭಗವದ್ಗೀತಾ ೧೭-೨೩</p>
<p class="bhashya-verse-meaning">ಪರಬ್ರಹ್ಮಕ್ಕೆ ಓಂ ತತ್ ಸತ್ ಎಂಬಿವು ಮೂರು ಹೆಸರುಗಳು. ಆದ್ದರಿಂದಲೇ ಹಿಂದಿನಿಂದಲೂ ಈ ಮೂರು ಹೆಸರುಗಳಿಂದ ಬ್ರಾಹ್ಮಣರು, ವೇದಗಳು ಹಾಗೂ ಯಜ್ಞಗಳು ವಿಹಿತವಾಗಿರುತ್ತವೆ.</p>
<p class="description">ಪುರಾಣಗಳಲ್ಲಿ ಪರಮಾತ್ಮನಿಗೆ ಸಹಸ್ರಾಧಿಕ ನಾಮಗಳನ್ನು ಹೇಳಿದ್ದಾರೆ. ಒಂದೊಂದು ದೇವರಿಗೂ ಸಹಸ್ರಾಧಿಕ ಹೆಸರುಗಳು ಪ್ರಸಿದ್ಧವಾಗಿರುತ್ತವೆ. ಅವುಗಳನ್ನು ಉಚ್ಚರಿಸುತ್ತಾ ಅರ್ಚನೆ ಪಾರಾಯಣಗಳನ್ನು ಮಾಡುವ ಸಂಪ್ರದಾಯವಿರುತ್ತದೆ. ಅವುಗಳನ್ನು ಗಟ್ಟಿಮಾಡುವುದೂ ಕಷ್ಟ, ಸ್ಪಷ್ಟವಾಗಿ ತಪ್ಪಿಲ್ಲದೆ ಸರಿಯಾಗಿ ಉಚ್ಚಾರಣೆ ಮಾಡುವುದೂ ಕಷ್ಟ, ಕ್ರಮವಾಗಿ ಪೂಜೆಮಾಡುವುದೂ ಕಷ್ಟವೇ.</p>
<p class="description">ಆದರೆ ಇಲ್ಲಿ ಹೇಳಿರುವ ಈ ನಾಮಗಳನ್ನು ಹೇಳುವುದು ಸುಲಭ. ಪರಮಾತ್ಮನಿಗೆ ಮೂರು ಹೆಸರುಗಳು. ಇವುಗಳನ್ನು ಚಿಕ್ಕಮಕ್ಕಳೂ ಕೂಡ ಸುಲಭವಾಗಿ ಹಾಗೂ ಸ್ಪಷ್ಟವಾಗಿ ಉಚ್ಚರಿಸಬಹುದು. ಆ ನಾಮಗಳೆಂದರೆ <strong>ಓಂ ತತ್ ಸತ್</strong> ಎಂಬಿವುಗಳು. ಈ ಮೂರು ಹೆಸರುಗಳೂ ಪರಬ್ರಹ್ಮವನ್ನೇ ಹೇಳುತ್ತವೆ. <strong>ಓಂ</strong> ಎಂದರೂ, <strong>ತತ್</strong> ಎಂದರೂ, <strong>ಸತ್</strong> ಎಂದರೂ ಪರಮಾತ್ಮನೇ. ಯಜ್ಞದಾನತಪಸ್ಸನ್ನಾಚರಿಸಿದ ಮೇಲೆ <strong>ಓಂ ತತ್ ಸತ್</strong> ಎಂದು ಹೇಳುವ ಸಂಪ್ರದಾಯವು ಇರುತ್ತದೆಯಲ್ಲವೆ? ಈ ನಾಮತ್ರಯಗಳಿಂದಲೇ ಸಕಲ ಶಾಸ್ತ್ರೋಕ್ತ ಕರ್ಮಗಳೂ ಸಫಲವಾಗುತ್ತವೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.19">
<p class="intro-shloka">ಓಂ ಜಿತೇಂದ್ರಿಯಾಯ ವಾಸುದೇವಾಯ ನಮಃ</p>
<p class="shloka">ಇಂದ್ರಿಯಾಣಿ ಸಮಾಹೃತ್ಯ ಹ್ಯಾತ್ಮನ್ಯೇವ ನಿಯೋಜಯೇತ್ ।<br />ಮನೋ ಹೃದಿ ತಥಾ ಪ್ರಾಣೇ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ವಿಷಯಗಳಿಂದ ಇಂದ್ರಿಯಗಳನ್ನು ಎಳೆದುಕೊಂಡುಬಂದು ಆತ್ಮನಲ್ಲಿಯೇ ನಿಲ್ಲಿಸಬೇಕು. ಮನಸ್ಸನ್ನು ಹೃದಯದಲ್ಲೂ ಪ್ರಾಣನಲ್ಲೂ ನಿಲ್ಲಿಸಬೇಕು.</p>
<h1 class="level1-title" epub:type="title"><span class="date">ಫೆಬ್ರವರಿ ೧೯</span><br /><span class="num">೫೦.</span> ಉಪಾಸಕರಿಗೆ ಉಪದೇಶವಿದು</h1>
<p class="bhashya-verse">ಸರ್ವದ್ವಾರಾಣಿ ಸಂಯಮ್ಯ ಮನೋ ಹೃದಿ ನಿರುದ್ಧ್ಯ ಚ ।<br />ಮೂರ್ಧ್ನ್ಯಾಧಾಯಾತ್ಮನಃ ಪ್ರಾಣಮಾಸ್ಥಿತೋ ಯೋಗಧಾರಣಾಮ್ ॥</p>
<p class="bhashya-verse-source">ಭಗವದ್ಗೀತಾ ೮-೧೨</p>
<p class="bhashya-verse-meaning">ಎಲ್ಲ ಇಂದ್ರಿಯಗಳನ್ನೂ ಒಳಕ್ಕೆ ಸೆಳೆದುಕೊಂಡು ಮನಸ್ಸನ್ನು ಹೃದಯದಲ್ಲಿ ಅಡಕಮಾಡಿಕೊಂಡು, ತನ್ನ ಪ್ರಾಣವನ್ನು ಮೂರ್ಧನ್ಯನಾಡಿಯಲ್ಲಿ ಇಟ್ಟು ಸಾಧಕನು ಯೋಗಾನುಷ್ಠಾನವನ್ನು ಮಾಡಬೇಕು.</p>
<p class="description">ಉಪಾಸಕರು ಮೊಟ್ಟಮೊದಲು ಇಂದ್ರಿಯಗಳನ್ನು ಹೊರಗಿನ ವಿಷಯಗಳಿಂದ ಒಳಗಡೆಗೆ ಸರಿಸಿಕೊಳ್ಳಬೇಕು. ಇಂದ್ರಿಯಗಳಿಗೆ ದಾಸರಾದವರು ಯಾರೂ ಉಪಾಸಕರಾಗಲಾರರು, ಅನಾತ್ಮಭೋಗಗಳಲ್ಲಿಯೇ ನಿರತರಾದವರು ಸಾಧಕರೂ ಆಗಲಾರರಷ್ಟೆ? ಆದ್ದರಿಂದ ಪ್ರಯತ್ನಪೂರ್ವಕ ವಾಗಿ ಉಪಾಯದಿಂದ ಇಂದ್ರಿಯಗಳನ್ನು ಒಳಕ್ಕೆ ಸರಿಸಿಕೊಳ್ಳಬೇಕು.</p>
<p class="description">ಅನಂತರ ಮನಸ್ಸನ್ನೂ ಹೃದಯದಲ್ಲಿ ನಿಲ್ಲಿಸಬೇಕು. ಇಂದ್ರಿಯಗಳನ್ನು ಅನುಸರಿಸಿ ಹೊರಹೊರಗೇ ಹೋಗುತ್ತಿರುವ ಮನಸ್ಸನ್ನು ವಿವೇಕದಿಂದ ಆತ್ಮನ ಕಡೆಗೆ ತಿರುಗಿಸಿ, ಆ ಮನಸ್ಸಿನಿಂದ ಆತ್ಮನನ್ನು ಧ್ಯಾನ ಮಾಡಬೇಕು. ಇಂದಿನ ಮಾನವರಿಗೆ ಇಂದ್ರಿಯಗಳನ್ನಾಗಲಿ ಮನಸ್ಸನ್ನಾಗಲಿ ಅಂತರ್ಮುಖಿಗಳನ್ನಾಗಿಸುವುದು ಸುಲಭವೇನಲ್ಲ. ಇವುಗಳಿಗೆ ಹೊರಮುಖವಾಗಿ ಹರಿಯುವುದೇ ಸ್ವಭಾವ. ಆದರೂ ಸಾಧಕರು ವಿವೇಕದಿಂದ ನಿಧಾನವಾಗಿ ಇವುಗಳನ್ನು ಒಳಮುಖವನ್ನಾಗಿ ಮಾಡಿಕೊಳ್ಳಬೇಕು. ಸಾಧಕರಿಗೆ ಕಷ್ಟವೆಂಬುದು ಯಾವುದೂ ಇಲ್ಲ. ಇದು ಯೋಗಾನುಷ್ಠಾನಮಾಡಬಯಸುವ ಸಾಧಕರಿಗೆ ಮೊಟ್ಟಮೊದಲನೆಯ ಹೆಜ್ಜೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.20">
<p class="intro-shloka">ಓಂ ಸ್ವಯಂಸಾಧಕಾಯ ವಾಸುದೇವಾಯ ನಮಃ</p>
<p class="shloka">ಆತ್ಮಾನಮಾತ್ಮನಾ ಧೀರಃ ಉದ್ಧರೇತ್ ನಾವಸಾದಯೇತ್ ।<br />ಆತ್ಮನೋ ಬಂಧುರಾತ್ಮೈವ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ತನ್ನನ್ನು ತನ್ನಿಂದ ತಾನೇ ಉದ್ಧಾರಮಾಡಿಕೊಳ್ಳಬೇಕು. ತನ್ನನ್ನು ಕೆಳಕ್ಕೆ ತಳ್ಳಿಹಾಕಿಕೊಳ್ಳಬಾರದು. ಏಕೆಂದರೆ ತನಗೆ ತಾನೇ ಬಂಧುವಾಗಿರುತ್ತಾನೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೨೦</span><br /><span class="num">೫೧.</span> ತನ್ನಿಂದಲೇ ತನ್ನ ಉದ್ಧಾರ!</h1>
<p class="bhashya-verse">ಉದ್ಧರೇದಾತ್ಮನಾಽಽತ್ಮಾನಂ ನಾತ್ಮಾನಮವಸಾದಯೇತ್ ।<br />ಆತ್ಮೈವ ಹ್ಯಾತ್ಮನೋ ಬಂಧುರಾತ್ಮೈವ ರಿಪುರಾತ್ಮನಃ ॥</p>
<p class="bhashya-verse-source">ಭಗವದ್ಗೀತಾ ೬-೫</p>
<p class="bhashya-verse-meaning">ತನ್ನಿಂದಲೇ ತನ್ನನ್ನು ತಾನೇ ಉದ್ಧಾರಮಾಡಿಕೊಳ್ಳಬೇಕು. ತನ್ನನ್ನು ಎಂದೆಂದಿಗೂ ಕೆಳಕ್ಕೆ ತಳ್ಳಬಾರದು. ತಾನೇ ತನಗೆ ಬಂಧುವೂ, ತಾನೇ ತನಗೆ ಶತ್ರುವೂ ಆಗುತ್ತಾನೆ.</p>
<p class="description">‘ತನ್ನಿಂದಲೇ ತನ್ನ ಉದ್ಧಾರ’ ಎಂಬುದೇ ಭಗವಂತನ ಸಂದೇಶ. ತನಗೆ ಬಂದಿರುವ ರೋಗವನ್ನು ತಾನೇ ಪರಿಹರಿಸಿಕೊಳ್ಳಬೇಕೇ ಹೊರತು ಇತರರಿಂದ ಸಾಧ್ಯವಿಲ್ಲ. ತಂದೆಯ ಉದ್ಧಾರವನ್ನು ಮಗನಾಗಲಿ, ಮಗನ ಉದ್ಧಾರವನ್ನು ತಂದೆಯಾಗಲಿ ಮಾಡಲಾರನು. ಮಹಾರಾಜನೇ ಆಗಿರಬಹುದು, ಶ್ರೀಮಂತನೇ ಆಗಿರಬಹುದು; ತನಗೆ ಹಲ್ಲು ನೋವು ಬಂದಿದ್ದರೆ, ತಾನೇ ವೈದ್ಯನಲ್ಲಿಗೆ ಹೋಗಿ, ಔಷಧಿಯನ್ನೂ ತಾನೇ ತೆಗೆದುಕೊಂಡು, ತನ್ನ ಆ ನೋವನ್ನು ತಾನೇ ಕಳೆದುಕೊಳ್ಳಬೇಕಲ್ಲವೆ?</p>
<p class="description">ಅದರಂತೆ ವೇದಾಂತದಲ್ಲೂ ಹಾಗೆಯೇ. ತನ್ನ ಸಂಸಾರದುಃಖವನ್ನು ಸಾಧಕನು ತಾನೇ ಕಳೆದುಕೊಳ್ಳುವ ಪ್ರಯತ್ನವನ್ನು ಮಾಡಬೇಕು. ಎಂದೆಂದಿಗೂ ತಾನೇ ತನ್ನನ್ನು ಹಾಳುಮಾಡಿಕೊಳ್ಳಬಾರದು. ಭಗವಂತನು ಪ್ರತಿಯೊಬ್ಬ ಮನುಷ್ಯನಿಗೂ ಆತ್ಮೋದ್ಧಾರಕ್ಕೆ ಸುವರ್ಣಾವಕಾಶವನ್ನು ಕೊಟ್ಟಿರುತ್ತಾನಲ್ಲವೆ? ಆತ್ಮೋನ್ನತಿಯ ಮಾರ್ಗದಲ್ಲಿ ಮನುಷ್ಯನು ಮೇಲೆ ಮೇಲಕ್ಕೆ ಏರುವ ಪ್ರಯತ್ನವನ್ನು ಮಾಡಬೇಕು. ಸೋಮಾರಿತನದಿಂದ ಮತ್ತು ಅವಿವೇಕದಿಂದ ತಾನು ಅಧೋಗತಿಗೆ ಹೋಗಬಾರದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.21">
<p class="intro-shloka">ಓಂ ಸಾತ್ತ್ವಿಕಜ್ಞಾನವಿದೇ ವಾಸುದೇವಾಯ ನಮಃ</p>
<p class="shloka">ಭಿನ್ನೇಷು ಸರ್ವಭೂತೇಷು ಸಮಂ ಯೇನಾನುಪಶ್ಯತಿ ।<br />ತದೇವ ಸಾತ್ತ್ವಿಕಂ ಜ್ಞಾನಂ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಭಿನ್ನವಿಭಿನ್ನವಾದ ಎಲ್ಲ ಪ್ರಾಣಿಗಳಲ್ಲಿಯೂ ಸಮನಾದ ಆತ್ಮನನ್ನೇ ಯಾವುದರಿಂದ ಕಾಣುತ್ತಾನೆಯೋ, ಅದೇ <strong>ಸಾತ್ತ್ವಿಕಜ್ಞಾನ</strong> ವೆನಿಸುತ್ತದೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೨೧</span><br /><span class="num">೫೨.</span> ಸಾತ್ತ್ವಿಕಜ್ಞಾನದ ಲಕ್ಷಣವಿದು</h1>
<p class="bhashya-verse">ಸರ್ವಭೂತೇಷು ಯೇನೈಕಂ ಭಾವಮವ್ಯಯಮೀಕ್ಷತೇ ।<br />ಅವಿಭಕ್ತಂ ವಿಭಕ್ತೇಷು ತಜ್ಜ್ಞಾನಂ ವಿದ್ಧಿ ಸಾತ್ತ್ವಿಕಮ್ ॥</p>
<p class="bhashya-verse-source">ಭಗವದ್ಗೀತಾ ೧೮-೨೦</p>
<p class="bhashya-verse-meaning">ಯಾವ ಜ್ಞಾನದಿಂದ ಭಿನ್ನ ಭಿನ್ನವಾದ ಎಲ್ಲ ವಸ್ತುಗಳಲ್ಲಿಯೂ ಒಂದೇ ಸ್ವಭಾವದ, ಸಮವಾದ ಆತ್ಮತತ್ತ್ವವನ್ನು ಜ್ಞಾನಿಯು ಕಾಣುತ್ತಾನೆಯೋ ಅದಕ್ಕೆ <strong>ಸಾತ್ತ್ವಿಕಜ್ಞಾನ</strong> ವೆಂದು ಹೆಸರು.</p>
<p class="description">ಜ್ಞಾನವೆಂದರೆ ತಿಳುವಳಿಕೆ. ಶಾಸ್ತ್ರದಲ್ಲಿ ತಿಳಿಸಿರುವಂತೆ ಆತ್ಮಸ್ವರೂಪವನ್ನು ಸರಿಯಾಗಿ ತಿಳಿದರೆ ಅದಕ್ಕೇ ಸಮ್ಯಗ್ಜ್ಞಾನವೆಂದು ಹೆಸರು. ಇದೇ ಸಾತ್ತ್ವಿಕಜ್ಞಾನವೆನಿಸುತ್ತದೆ. ಶಾಸ್ತ್ರೋಪದೇಶವನ್ನು ಅನುಸರಿಸದೆ ತನ್ನ ಬುದ್ಧಿಗೆ ತೋಚಿದಂತೆ ಆತ್ಮನನ್ನು ತಿಳಿದರೆ ಅದು ಮಿಥ್ಯಾಜ್ಞಾನವೆನಿಸುತ್ತದೆ. ಮಿಥ್ಯಾಜ್ಞಾನದಿಂದ ಅನರ್ಥಪರಂಪರೆಗಳೇ ಬೆಳೆಯುತ್ತವೆ. ಆದರೆ ಸಮ್ಯಗ್ಜ್ಞಾನದಿಂದ ಮೋಕ್ಷವು ದೊರಕುತ್ತದೆ.</p>
<p class="description">ಸರಿ, ಸಮ್ಯಗ್ಜ್ಞಾನವೆಂದರೆ ಯಾವುದು? ಎಂಬುದನ್ನು ಇಲ್ಲಿ ತಿಳಿಸಿದೆ. ಪ್ರತ್ಯಕ್ಷಪ್ರಮಾಣಗಳಿಗೆ ಗೋಚರವಾಗುವ ಎಲ್ಲ ವಿಷಯಗಳೂ ಭಿನ್ನ ಭಿನ್ನವಾಗಿಯೇ ತೋರುತ್ತಿವೆ. ಆದರೆ ಈ ಭಿನ್ನ ಭಿನ್ನ ವಸ್ತುಗಳಲ್ಲೆಲ್ಲ ಸಮವಾದ ಆತ್ಮತತ್ತ್ವವೆಂಬುದೊಂದಿದೆ. ಆ ಆತ್ಮನು ಸಚ್ಚಿದಾನಂದಸ್ವರೂಪನಾಗಿ ಕೂಟಸ್ಥನಿತ್ಯನಾಗಿರುತ್ತಾನೆ. ಈ ಆತ್ಮನನ್ನು ಅನುಭವದಿಂದ ಅರಿಯಬೇಕೇ ಹೊರತು ಪ್ರತ್ಯಕ್ಷಪ್ರಮಾಣದಿಂದ ಸಾಧ್ಯವಿಲ್ಲ. ಶಾಸ್ತ್ರಾಚಾರ್ಯರ ಉಪದೇಶವನ್ನನುಸರಿಸಿ ತಿಳಿದಾಗಲೇ ಅದು ಸಮ್ಯಗ್ಜ್ಞಾನ ವೆನಿಸುತ್ತದೆ. ಅದೇ ಸಾತ್ತ್ವಿಕಜ್ಞಾನವೂ ಆಗಿರುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.22">
<p class="intro-shloka">ಓಮ್ ಇಂದ್ರಿಯಸಾರಾಯ ವಾಸುದೇವಾಯ ನಮಃ</p>
<p class="shloka">ವೇದೇಷು ಸಾಮವೇದೋಽಯಂ ದೇವೇಷು ವಾಸವಸ್ತಥಾ ।<br />ಇಂದ್ರಿಯಾಣಾಂ ಮನಶ್ಚಾಸೌ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಭಗವಂತನು ವೇದಗಳಲ್ಲಿ ಸಾಮವೇದವೂ, ದೇವತೆಗಳಲ್ಲಿ ಇಂದ್ರನೂ, ಇಂದ್ರಿಯಗಳಲ್ಲಿ ಮನಸ್ಸೂ ಆಗಿರುತ್ತಾನೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೨೨</span><br /><span class="num">೫೩.</span> ಈಶ್ವರನ ನಾಲ್ಕು ವಿಭೂತಿಗಳು</h1>
<p class="bhashya-verse">ವೇದಾನಾಂ ಸಾಮವೇದೋಽಸ್ಮಿ ದೇವಾನಾಮಸ್ಮಿ ವಾಸವಃ ।<br />ಇಂದ್ರಿಯಾಣಾಂ ಮನಶ್ಚಾಸ್ಮಿ ಭೂತಾನಾಮಸ್ಮಿ ಚೇತನಾ ॥</p>
<p class="bhashya-verse-source">ಭಗವದ್ಗೀತಾ ೧೦-೨೨</p>
<p class="bhashya-verse-meaning">ಎಲೈ ಅರ್ಜುನನೆ, ನಾನು ವೇದಗಳಲ್ಲಿ ಸಾಮವೇದವೂ, ದೇವತೆಗಳಲ್ಲಿ ಇಂದ್ರನೂ, ಹನ್ನೊಂದು ಇಂದ್ರಿಯಗಳಲ್ಲಿ ಮನಸ್ಸೂ, ಪ್ರಾಣಿಗಳಲ್ಲಿ ಚೇತನವೂ ಆಗಿರುತ್ತೇನೆ.</p>
<p class="description">ಇಡೀ ವಿಶ್ವವೇ ಭಗವಂತನು, ಭಗವಂತನಿಂದಲೇ ಈ ಜಗತ್ತು ತುಂಬಿರುತ್ತದೆ. ಭಗವಂತನು ಅಣುರೇಣುತೃಣಕಾಷ್ಠಾದಿಗಳಲ್ಲಿ ಪರಿ ಪೂರ್ಣನೇ ಆಗಿದ್ದರೂ, ಸರ್ವವ್ಯಾಪಕನಾಗಿದ್ದರೂ ಅಂಥ ಭಗವಂತನನ್ನು ಹಾಗೆ ತಿಳಿಯುವುದು ಸರ್ವರಿಗೂ ಸಾಧ್ಯವಾಗದು. ಆದ್ದರಿಂದ ತನ್ನ ವಿಭೂತಿಗಳನ್ನು ಇಲ್ಲಿ ಭಗವಂತನೇ ತಿಳಿಸುತ್ತಿದ್ದಾನೆ.</p>
<p class="description">ವೇದಗಳು ಅಪೌರುಷೇಯವಾದ ಭಗವಂತನ ವಾಣಿ. ಈ ವೇದಗಳಲ್ಲಿ <strong>ಸಾಮವೇದವು</strong> ಭಗವಂತನ ವಿಭೂತಿಯಾಗಿದೆ. ಭಗವಂತನನ್ನು <strong>ಸಾಮಗಾನಪ್ರಿಯ</strong> ನೆಂದೂ ಕರೆಯುತ್ತಾರಲ್ಲವೆ? ದೇವತೆಗಳಲ್ಲಿ <strong>ದೇವೇಂದ್ರ</strong> ನನ್ನು ಭಗವಂತನೆಂದು ಉಪಾಸಿಸಬೇಕು. ರಾಜನಿದ್ದರೇ ಅಲ್ಲವೆ ಪ್ರಜೆಗಳಿಗೆ ಸುಖಶಾಂತಿಸಂತೋಷಗಳು? ಇಂದ್ರಿಯಗಳಲ್ಲಿ <strong>ಮನಸ್ಸೇ</strong> ಪ್ರಧಾನವಾದದ್ದು. ಆ ಮನಸ್ಸೇ ಭಗವಂತನು. ಎಲ್ಲ ಪ್ರಾಣಿಗಳಲ್ಲಿಯೂ ತುಂಬಿರುವ <strong>ಚೈತನ್ಯ</strong> ವೇ ಭಗವಂತನು. ಯಾವುದೇ ಪ್ರಾಣಿ ಬದುಕಿದ್ದಾಗ ನೋಡಲು ಸಂತೋಷವಾಗುತ್ತದೆಯಲ್ಲವೆ? ಬದುಕಿರುವುದಕ್ಕೆ ಕಾರಣ ವಾದ ಆ ಪ್ರಾಣವೇ, ಚೈತನ್ಯವೇ ಭಗವಂತನು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.23">
<p class="intro-shloka">ಓಮ್ ಆಸುರದೋಷರಹಿತಾಯ ವಾಸುದೇವಾಯ ನಮಃ</p>
<p class="shloka">ಪ್ರವೃತ್ತಿಂ ವಾ ನಿವೃತ್ತಿಂ ವಾ ಆಚಾರಂ ಸತ್ಯಮೇವ ವಾ ।<br />ಆಸುರಾ ನೈವ ಜಾನನ್ತಿ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಪ್ರವೃತ್ತಿಯನ್ನಾಗಲಿ ನಿವೃತ್ತಿಯನ್ನಾಗಲಿ, ಆಚಾರವನ್ನಾಗಲಿ ಸತ್ಯವನ್ನಾಗಲಿ ಅಸುರಸ್ವಭಾವದ ಆಸುರಜನಗಳು ಅರಿಯರು.</p>
<h1 class="level1-title" epub:type="title"><span class="date">ಫೆಬ್ರವರಿ ೨೩</span><br /><span class="num">೫೪.</span> ಇಂಥವರು ಆಸುರರೇ</h1>
<p class="bhashya-verse">ಪ್ರವೃತ್ತಿಂ ಚ ನಿವೃತ್ತಿಂ ಚ ಜನಾ ನ ವಿದುರಾಸುರಾಃ ।<br />ನ ಶೌಚಂ ನಾಪಿ ಚಾಚಾರೋ ನ ಸತ್ಯಂ ತೇಷು ವಿದ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೧೬-೭</p>
<p class="bhashya-verse-meaning">ಪ್ರವೃತ್ತಿಯನ್ನಾಗಲಿ ನಿವೃತ್ತಿಯನ್ನಾಗಲಿ ತಿಳಿಯದವರೇ ಆಸುರರು. ಇವರಲ್ಲಿ ಶೌಚವಾಗಲಿ ಆಚಾರವಾಗಲಿ ಸತ್ಯವಾಗಲಿ ಇರುವುದಿಲ್ಲ.</p>
<p class="description">ಭಗವಂತನು ಪ್ರತಿಯೊಬ್ಬ ಮಾನವನಿಗೂ ವಿವೇಚನಾಸಾಮರ್ಥ್ಯವನ್ನು ಕೊಟ್ಟಿರುತ್ತಾನಲ್ಲವೆ? ಬಡವರಾಗಿದ್ದರೂ ರೋಗಿಷ್ಠರಾಗಿದ್ದರೂ, ಕುರೂಪಿಗಳಾಗಿದ್ದರೂ ಸುರೂಪಿಗಳಾಗಿದ್ದರೂ ವಿವೇಕಜ್ಞಾನಕ್ಕೇನೂ ಕೊರತೆಯಿರುವುದಿಲ್ಲ. ಮನುಷ್ಯನಿಗೆ ಭಗವಂತನು ಅನುಗ್ರಹಿಸಿರುವ ಏಕೈಕ ಅದ್ಭುತ ಸಂಪತ್ತೆಂದರೆ <strong>ವಿವೇಕಶಕ್ತಿ</strong>, <strong>ವಿವೇಚನಾಸಾಮರ್ಥ್ಯ</strong>.</p>
<p class="description">‘ವಿವೇಕಸಾಮರ್ಥ್ಯ’ ಎಂದರೇನು? ಎಂದರೆ, ಯಾವುದು ಸರಿ? ಯಾವುದು ಸರಿಯಲ್ಲ?; ಯಾವುದು ಕರ್ತವ್ಯ? ಯಾವುದು ಅಕರ್ತವ್ಯ? ಎಂದು ವಿಚಾರಮಾಡಿ ಅದರಂತೆ ಮಾಡುವುದು. ವಿವೇಚನಾಸಾಮರ್ಥ್ಯವೊಂದಿಲ್ಲದೇ ಹೋದರೆ ಅವರು ಮಾನವರೇ ಅಲ್ಲ, ಅವರು ದಾನವರೇ; ಎಂದರೆ ಅಸುರರೇ ಆಗಿಬಿಡುತ್ತಾರೆ. ಅಸುರರಂತೆ ಜೀವನವನ್ನು ನಡೆಸುವ ಮಾನವರು <strong>ಆಸುರರು</strong> ಎನಿಸುತ್ತಾರೆ. ಆಸುರರಿಗೆ ಆಗುವ ಫಲವೆಂದರೆ ಅಧೋಗತಿ. ಶೌಚ, ಆಚಾರ, ಸತ್ಯ, ಧರ್ಮಗಳನ್ನು ಬಿಟ್ಟವರು ಮಾನವರಾಗಲಾರರು. ಮಾನವರು ಎಂದೆಂದಿಗೂ ಆಸುರರಾಗದಂತೆ ತಮ್ಮನ್ನು ತಾವು ಕಾಪಾಡಿಕೊಳ್ಳಬೇಕು. ಮಾನವರು ಆಸುರರಾಗುವುದು ಸುಲಭ. ಆದರೆ ವಿವೇಕಿಗಳಾಗಿ ಹಾಗೂ ಆದರ್ಶಮಾನವರಾಗಿ ಬಾಳುವುದು ಕಷ್ಟ!</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.24">
<p class="intro-shloka">ಓಂ ಸರ್ವಪ್ರಾಣಿಬೀಜಾಯ ವಾಸುದೇವಾಯ ನಮಃ</p>
<p class="shloka">ಸರ್ವೇಷಾಂ ಪ್ರಾಣಿನಾಮೇಕಃ ಪಿತಾ ಹಿ ಭಗವಾನ್ ಸ್ವಯಮ್ ।<br />ಸರ್ವೇಷಾಂ ಬೀಜಮೇವಾಸೌ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಸರ್ವಪ್ರಾಣಿಗಳಿಗೂ ಸ್ವತಃ ಭಗವಂತನೊಬ್ಬನೇ ತಂದೆಯು. ಎಲ್ಲ ಪ್ರಾಣಿಗಳಿಗೂ ಇವನೇ ಕಾರಣವಾಗಿರುತ್ತಾನೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೨೪</span><br /><span class="num">೫೫.</span> ಎಲ್ಲರಿಗೂ ಭಗವಂತನೇ ತಂದೆಯು</h1>
<p class="bhashya-verse">ಸರ್ವಯೋನಿಷು ಕೌಂತೇಯ ಮೂರ್ತಯಸ್ಸಂಭವಂತಿ ಯಾಃ ।<br />ತಾಸಾಂ ಬ್ರಹ್ಮ ಮಹದ್ಯೋನಿಃ ಅಹಂ ಬೀಜಪ್ರದಃ ಪಿತಾ ॥</p>
<p class="bhashya-verse-source">ಭಗವದ್ಗೀತಾ ೧೪-೪</p>
<p class="bhashya-verse-meaning">ಎಲೈ ಕೌಂತೇಯನೆ, ಸರ್ವಯೋನಿಗಳಲ್ಲಿಯೂ ಯಾವ ಯಾವ ಶರೀರಗಳು ಹುಟ್ಟುತ್ತವೆಯೋ, ಆ ಶರೀರಗಳಿಗೆಲ್ಲ ಮಹತ್ತಾದ ಕಾರಣನು ನಾನೇ, ಬೀಜನಾಗಿರುವ ತಂದೆಯು ನಾನೇ.</p>
<p class="description">ಯೋನಿಗಳೆಂದರೆ ಹುಟ್ಟುವ ಸ್ಥಳಗಳು. ದೇವಯೋನಿ, ಪಿತೃಯೋನಿ, ಮನುಷ್ಯಯೋನಿ, ಪಶುಮೃಗಯೋನಿ—ಮುಂತಾದ ಎಂಬತ್ತುನಾಲ್ಕು ಲಕ್ಷ ಬಗೆ ಬಗೆಯ ಯೋನಿಗಳೆಂದು ಪ್ರಸಿದ್ಧವಾಗಿರುತ್ತವೆಯಲ್ಲವೆ? ಈ ಭಿನ್ನ ವಿಭಿನ್ನ ಯೋನಿಗಳಲ್ಲಿ ಆಯಾ ಶರೀರಗಳು ಹುಟ್ಟುತ್ತವೆಯಲ್ಲವೆ? ಪ್ರತಿಕ್ಷಣದಲ್ಲಿಯೂ ಸಹಸ್ರಾರು ಶರೀರಗಳು ಹುಟ್ಟುತ್ತಲೇ ಇರುತ್ತವೆ. ಇದಕ್ಕೇನು ಕಾರಣ? ಹೀಗೆ ಹುಟ್ಟುವುದಕ್ಕೆ ಬೀಜ ಯಾರು? ಎಂದರೆ, ಸರ್ವಶಕ್ತನಾದ ಭಗವಂತನೇ ಬೀಜ.</p>
<p class="description">ಇಡೀ ಪ್ರಪಂಚದಲ್ಲಿ ಯಾವುದೇ ಯೋನಿಯಲ್ಲಿ ಯಾವುದೇ ಶರೀ ರವು ಹುಟ್ಟಿದರೂ ಅದಕ್ಕೆ ಭಗವಂತನೇ ತಂದೆ, ಅವನೇ ಬೀಜಪ್ರದಾತೃ. ಬೀಜವಿಲ್ಲದೇ ಯಾವುದೇ ಮರವು ಹುಟ್ಟಲಾರದಷ್ಟೆ? ತಂದೆಯಿಲ್ಲದೆ ಮಕ್ಕಳೂ ಹುಟ್ಟಲಾರರಷ್ಟೆ? ನಮ್ಮ ಸ್ಥೂಲವಾದ ಕಣ್ಣುಗಳಿಗೆ ಕಾಣುತ್ತಿರುವ ಕಾರಣಗಳೂ ಸ್ಥೂಲವೇ ಆಗಿರುತ್ತವೆ. ಆದರೆ ಈ ಕಾರಣಗಳಿಗೆಲ್ಲ ಕಾರಣನಾದವನು ಭಗವಂತನೊಬ್ಬನೇ. ಭಗವಂತನಿಲ್ಲದೆ ಯಾವ ಪ್ರಾಣಿಗಳೂ ಹುಟ್ಟಲಾರವು. ಭಗವಂತನೇ ಇಡೀ ವಿಶ್ವಕ್ಕೆ ಮೂಲಕಾರಣನು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.25">
<p class="intro-shloka">ಓಮ್ ಅಭ್ಯಾಸಯೋಗೋಪದೇಶಕಾಯ ವಾಸುದೇವಾಯ ನಮಃ</p>
<p class="shloka">ಮುಮುಕ್ಷುರ್ಮೋಕ್ಷಮಾಪ್ನೋತಿ ಚಿತ್ತಶುದ್ಧಿಸಮನ್ವಿತಃ ।<br />ಅಭ್ಯಾಸಯೋಗಮಾಶ್ರಿತ್ಯ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಚಿತ್ತಶುದ್ಧಿಯಿಂದ ಕೂಡಿಕೊಂಡ ಮುಮುಕ್ಷುವು ಅಭ್ಯಾಸಯೋಗದಿಂದ ಮೋಕ್ಷವನ್ನೇ ಹೊಂದುತ್ತಾನೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೨೫</span><br /><span class="num">೫೬.</span> ಅಭ್ಯಾಸಯೋಗದ ಫಲವಿದು!</h1>
<p class="bhashya-verse">ಅಥ ಚಿತ್ತಂ ಸಮಾಧಾತುಂ ನ ಶಕ್ನೋಷಿ ಮಯಿ ಸ್ಥಿರಮ್ ।<br />ಅಭ್ಯಾಸಯೋಗೇನ ತತೋ ಮಾಮಿಚ್ಛಾಪ್ತುಂ ಧನಂಜಯ ॥</p>
<p class="bhashya-verse-source">ಭಗವದ್ಗೀತಾ ೧೨-೯</p>
<p class="bhashya-verse-meaning">ಎಲೈ ಧನಂಜಯನೆ, ನಿನ್ನ ಚಂಚಲವಾದ ಚಿತ್ತವನ್ನು ನನ್ನಲ್ಲಿ ಸ್ಥಿರವಾಗಿ ನಿಲ್ಲಿಸಲು ಸಾಧ್ಯವಾಗದೇ ಹೋದರೆ, ಆಗ ನೀನು ಅಭ್ಯಾಸಯೋಗವನ್ನು ಮಾಡಿ, ಅದರ ಮೂಲಕ ನನ್ನನ್ನು ಹೊಂದುವ ಪ್ರಯತ್ನವನ್ನು ಮಾಡುವವನಾಗು.</p>
<p class="description">ಭಗವಂತನಲ್ಲಿ ಮನಸ್ಸನ್ನು ಸ್ಥಿರವಾಗಿ ನಿಲ್ಲಿಸುವುದೆಂಬುದು ಹೇಳುವಷ್ಟು ಸುಲಭವಾದ ಸಾಧನೆಯೇನಲ್ಲ. ಏಕೆಂದರೆ ಈ ಮನಸ್ಸು ತುಂಟ ಕುದುರೆಯಂತಿದೆ. ನಾವು ಹೇಳಿದಂತೆ ಕೇಳುವ, ಅಷ್ಟೊಂದು ಸಲೀಸಾಗಿ ನಮಗೆ ವಶವಾಗುವ ಕರಣವಲ್ಲ, ಈ ಮನಸ್ಸೆಂಬುದು. ಅಂದಮಾತ್ರಕ್ಕೆ ಅದನ್ನು ಕೈಬಿಡುವಂತೆಯೂ ಇಲ್ಲ. ಮನಸ್ಸಿಗೆ ದಾಸರಾಗಿ ಮಾನವರು ಕುಣಿಯುತ್ತಿದ್ದರೆ ಅವರೇನು ಸಾಧಕರಾದಾರೇ? ಇಲ್ಲ; ಹಾಗಾದರೆ ಈ ಮನಸ್ಸನ್ನು ಹೇಗೆ ಪಳಗಿಸಿಕೊಳ್ಳಬೇಕು? ಎಂದರೆ, ಇಲ್ಲಿದೆ ಉತ್ತರ:</p>
<p class="description">ಅಭ್ಯಾಸಯೋಗದಿಂದ; ಪ್ರತಿದಿನವೂ ಈ ಮನಸ್ಸನ್ನು ಭಗವಂತನಲ್ಲಿ ಪ್ರಯತ್ನಪೂರ್ವಕವಾಗಿ ನಿಲ್ಲಿಸಲು ಮಾಡುವ ಸಾಧನೆಯೇ ಅಭ್ಯಾಸಯೋಗವು. ಅಭ್ಯಾಸವನ್ನೇ ಶ್ರದ್ಧೆಯಿಂದ ಬಿಡದೇ ಮಾಡುವುದೇ ಅಭ್ಯಾಸಯೋಗವು. ಹುಟ್ಟುತ್ತಲೇ ಮಗುವಿಗೆ ಯಾವ ವಿದ್ಯೆಯೂ ಬರುವುದಿಲ್ಲ, ಅಲ್ಲವೆ? ಅಭ್ಯಾಸಯೋಗದಿಂದಲೇ ಎಲ್ಲ ವಿದ್ಯೆಗಳೂ ಕಲೆಗಳೂ ದಕ್ಕಬೇಕಲ್ಲವೆ? ಅಭ್ಯಾಸಯೋಗದಿಂದಲೇ ಧ್ಯಾನಯೋಗವು ದಕ್ಕುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.26">
<p class="intro-shloka">ಓಂ ಲಬ್ಧಾತ್ಮಲಾಭಾಯ ವಾಸುದೇವಾಯ ನಮಃ</p>
<p class="shloka">ಆತ್ಮಲಾಭಃ ಪರೋ ಲಾಭಃ ನಾಧಿಕೋ ವಿದ್ಯತೇ ತತಃ ।<br />ದುಃಖಂ ನ ವಿದ್ಯತೇ ತತ್ರ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಆತ್ಮಲಾಭವೇ ಹೆಚ್ಚಿನ ಲಾಭವು. ಇದಕ್ಕಿಂತ ಬೇರೊಂದು ಹೆಚ್ಚಿನ ಲಾಭವೇ ಇಲ್ಲ. ಆತ್ಮಲಾಭವಾದರೆ ಇನ್ನು ಮುಂದೆ ದುಃಖವೇ ಇರುವುದಿಲ್ಲ.</p>
<h1 class="level1-title" epub:type="title"><span class="date">ಫೆಬ್ರವರಿ ೨೬</span><br /><span class="num">೫೭.</span> ಆತ್ಮಲಾಭದ ಹಿರಿಮೆ</h1>
<p class="bhashya-verse">ಯಂ ಲಬ್ಧ್ವಾ ಚಾಪರಂ ಲಾಭಂ ಮನ್ಯತೇ ನಾಧಿಕಂ ತತಃ ।<br />ಯಸ್ಮಿನ್ ಸ್ಥಿತೋ ನ ದುಃಖೇನ ಗುರುಣಾಪಿ ವಿಚಾಲ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೬-೨೨</p>
<p class="bhashya-verse-meaning">ಯಾವ ಲಾಭವನ್ನು ಪಡೆದಮೇಲೆ ಅಂಥವನು ಅದಕ್ಕಿಂತ ಹೆಚ್ಚಿನ ಬೇರೊಂದು ಲಾಭವನ್ನು ಕಾಣುವುದಿಲ್ಲವೋ, ಆ ಲಾಭವೇ ಆತ್ಮಲಾಭವು. ಈ ಆತ್ಮನಲ್ಲಿ ಸ್ಥಿರವಾಗಿ ನೆಲೆಗೊಂಡುಬಿಟ್ಟರೆ ಅದರಿಂದ ಏನು ಮಾಡಿದರೂ ಅಂಥವನು ಜಾರಿಬೀಳುವುದಿಲ್ಲ.</p>
<p class="description">ಈ ಪ್ರಪಂಚದಲ್ಲಿ ಏನನ್ನು ಪಡೆದರೂ ಮಾನವನಿಗೆ ತೃಪ್ತಿಯಿಲ್ಲ, ಎಷ್ಟನ್ನು ಹೊಂದಿದರೂ ಸಾಕೆನಿಸುವುದಿಲ್ಲ; ಇಡೀ ಭೂಮಿಯೇ ತನ್ನದಾದರೂ ತೃಪ್ತಿಯೆಂಬುದು ಬರೀ ಕನಸೇ. ಒಂದು ವೇಳೆ ಸ್ವರ್ಗಲೋಕಕ್ಕೆ ಅಧಿಪತಿಯಾದರೂ, ಆಗಲೂ ಮಾನವನಿಗೆ ‘ಸಾಕು’ ಎನಿಸುವುದಿಲ್ಲ. ಇದೇ ಭಗವಂತನ ಮಾಯೆ. ‘ಇನ್ನಷ್ಟು ಬೇಕು’ ಎಂಬುದೇ ಸ್ವಭಾವ.</p>
<p class="description">ಆದರೆ ಒಂದನ್ನು ಪಡೆದರೆ ಮಾತ್ರ ಆಗ ‘ಸಾಕು’ ಎನಿಸುತ್ತದೆ. ಅದೇ ಆತ್ಮಲಾಭ, ಮೋಕ್ಷಲಾಭ, ಬ್ರಹ್ಮಲಾಭ. ಆತ್ಮನೆಂದರೆ ಇಡೀ ವಿಶ್ವಕ್ಕೆ ಸ್ವರೂಪನಾಗಿರುವ ಪರಮಾರ್ಥನಾದ ತಾನು. ಇಡೀ ಪ್ರಪಂಚಕ್ಕೆ ಕಾರಣನಾದ ಆತ್ಮನೇ ತಾನೆಂದು ತಿಳಿದಮೇಲೆ ಅಲ್ಲಿ ಮುಂದೆ ಪಡೆಯಲು ಏನಿದೆ? ಏನೇನೂ ಇರುವುದಿಲ್ಲ. ಪರಿಪೂರ್ಣನೂ ಅದ್ವಯನೂ ಅಭಯನೂ ಆದ ಆತ್ಮನೇ ತಾನೆಂದು ತಿಳಿದ ಮೇಲೆ ಇನ್ನು ಮುಂದೆ ಹೊಂದಬೇಕಾದದ್ದು ಇನ್ನೇನೂ ಇಲ್ಲ. ಆತ್ಮಜ್ಞಾನಿಯ ಆನಂದವೇ ಬ್ರಹ್ಮಾನಂದ, ಪರಮಾನಂದ. ಇದನ್ನು ಪ್ರತಿಯೊಬ್ಬ ಮಾನವನೂ ಪಡೆದು ನಿತ್ಯತೃಪ್ತನಾಗಬಲ್ಲ!</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.27">
<p class="intro-shloka">ಓಂ ಪಂಡಿತೋತ್ತಮಾಯ ವಾಸುದೇವಾಯ ನಮಃ</p>
<p class="shloka">ಪಂಡಿತಾ ಜ್ಞಾನಿನಶ್ಚೈತೇ ಸರ್ವತ್ರಾಭೇದದರ್ಶಿನಃ ।<br />ಬ್ರಾಹ್ಮಣೇ ಶುನಿ ಚಂಡಾಲೇ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಬ್ರಾಹ್ಮಣನಲ್ಲಿಯೂ ನಾಯಿಯಲ್ಲಿಯೂ ಚಂಡಾಲನಲ್ಲಿಯೂ ಎಲ್ಲ ಪ್ರಾಣಿಗಳಲ್ಲಿಯೂ ಅಭಿನ್ನನಾದ ಆತ್ಮನನ್ನು ಕಾಣುವವರೇ ಪಂಡಿತರು.</p>
<h1 class="level1-title" epub:type="title"><span class="date">ಫೆಬ್ರವರಿ ೨೭</span><br /><span class="num">೫೮.</span> ಇವನೇ ಪಂಡಿತ</h1>
<p class="bhashya-verse">ವಿದ್ಯಾವಿನಯಸಂಪನ್ನೇ ಬ್ರಾಹ್ಮಣೇ ಗವಿ ಹಸ್ತಿನಿ ।<br />ಶುನಿ ಚೈವ ಶ್ವಪಾಕೇ ಚ ಪಂಡಿತಾಃ ಸಮದರ್ಶಿನಃ ॥</p>
<p class="bhashya-verse-source">ಭಗವದ್ಗೀತಾ ೫-೧೮</p>
<p class="bhashya-verse-meaning">ವಿದ್ಯಾವಿನಯಸಂಪನ್ನನಾದ ಬ್ರಾಹ್ಮಣನಲ್ಲಿಯೂ, ಹಸುವಿನಲ್ಲಿಯೂ, ಆನೆಯಲ್ಲಿಯೂ, ನಾಯಿಯಲ್ಲಿಯೂ ಮತ್ತು ಚಂಡಾಲನಲ್ಲಿಯೂ ಸಮನಾದ ಆತ್ಮನನ್ನು ಕಾಣುವವರೇ ನಿಜವಾದ ಪಂಡಿತರು.</p>
<p class="description">ಪಂಡಿತರು, ಜ್ಞಾನಿಗಳೆಂದರೆ ಯಾರು? ಅವರಿಗೇನಾದರೂ ಹೊರಗಡೆಯಲ್ಲಿ ಎರಡು ಕೋಡುಗಳು ಇರುತ್ತವೆಯೆ? ಎಂದರೆ, ಇಲ್ಲ. ಜ್ಞಾನಿಗಳೂ ನಮ್ಮಂತೆಯೇ ಇರುತ್ತಾರೆ. ಹೊರಗಡೆಯಿಂದ ನೋಡಲು ಜ್ಞಾನಿಗಳಿಗೂ ಅಜ್ಞಾನಿಗಳಿಗೂ ಏನೇನೂ ವ್ಯತ್ಯಾಸವಿರುವದಿಲ್ಲ, ಆದರೆ ತಿಳುವಳಿಕೆಯಲ್ಲಿ ಮಾತ್ರವೇ ಇಬ್ಬರಿಗೂ ವ್ಯತ್ಯಾಸ.</p>
<p class="description">ಸರಿ, ಆ ತಿಳುವಳಿಕೆ ಎಂಥದ್ದು? ಎಂದರೆ ಸಮಾತ್ಮನ ತಿಳುವಳಿಕೆ. ಒಬ್ಬನು ವೇದಾಧ್ಯಯನಸಂಪನ್ನನಾದ ಸಾತ್ತ್ವಿಕನಾದ ವಿಪ್ರೋತ್ತಮ, ಇನ್ನೊಂದು ತಮೋಗುಣದ ಹಸು, ಮತ್ತೊಂದು ಬೃಹದಾಕಾರದ ಆನೆ, ಇನ್ನೊಂದು ನಿಕೃಷ್ಟವಾದ ನಾಯಿ, ಮತ್ತೊಬ್ಬ ರಾಜಸನಾದ ಚಂಡಾಲ— ಇವರೆಲ್ಲರೂ ವ್ಯವಹಾರದ ದೃಷ್ಟಿಯಿಂದ ಭಿನ್ನಭಿನ್ನರೇ ಆಗಿರುತ್ತಾರೆ. ನಾಮರೂಪಕ್ರಿಯೆಗಳಿಂದ ಇವರು ಬೇರೆಬೇರೆಯೇ ಆಗಿದ್ದಾರೆ. ಆದರೆ ಇವರೊಳಗಿರುವ ಚೈತನ್ಯಸ್ವರೂಪನಾದ ಪರಮಾತ್ಮನು ಮಾತ್ರ ಸಮನಾಗಿರುವ ಒಬ್ಬನೇ ಅಲ್ಲವೆ? ಹೀಗೆ ನಿರುಪಾಧಿಕನಾದ ಸಮನಾದ ಆತ್ಮನನ್ನು ತಿಳಿದವನೇ ಪಂಡಿತನು. ಸಮದರ್ಶಿಯೇ ಪಂಡಿತೋತ್ತಮನು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.28">
<p class="intro-shloka">ಓಮ್ ಅನಾವೃತಜ್ಞಾನಾಯ ವಾಸುದೇವಾಯ ನಮಃ</p>
<p class="shloka">ಯಥಾ ಧೂಮೇನ ವಹ್ನಿಶ್ಚ ಮಲೇನ ದರ್ಪಣಂ ಯಥಾ ।<br />ಕಾಮೇನ ಚಾವೃತಂ ಜ್ಞಾನಂ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಹೊಗೆಯಿಂದ ಬೆಂಕಿಯಂತೆ, ಕೊಳೆಯಿಂದ ಕನ್ನಡಿಯಂತೆ, ಕಾಮದಿಂದ ಜ್ಞಾನವು ಮುಚ್ಚಲ್ಪಟ್ಟಿರುತ್ತದೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೨೮</span><br /><span class="num">೫೯.</span> ಸೊಗಸಾದ ಮೂರು ದೃಷ್ಟಾಂತಗಳು</h1>
<p class="bhashya-verse">ಧೂಮೇನಾವ್ರಿಯತೇ ವಹ್ನಿರ್ಯಥಾಽಽದರ್ಶೋ ಮಲೇನ ಚ ।<br />ಯಥೋಲ್ಬೇನಾವೃತೋ ಗರ್ಭಸ್ತಥಾ ತೇನೇದಮಾವೃತಮ್ ॥</p>
<p class="bhashya-verse-source">ಭಗವದ್ಗೀತಾ ೩-೩೮</p>
<p class="bhashya-verse-meaning">ಬೆಂಕಿಯು ಹೊಗೆಯಿಂದ ಮುಚ್ಚಲ್ಪಟ್ಟಿರುವಂತೆ, ಕನ್ನಡಿಯು ಧೂಳಿನಿಂದ ಮಸುಕಾಗಿರುವಂತೆ ಮತ್ತು ಗರ್ಭವು ಚೀಲದಿಂದ ಮುಚ್ಚ ಲ್ಪಟ್ಟಿರುವಂತೆ ವಿವೇಕಜ್ಞಾನವು ಕಾಮದಿಂದ ಮುಚ್ಚಲ್ಪಟ್ಟಿರುತ್ತದೆ.</p>
<p class="description">ಪ್ರತಿಯೊಬ್ಬ ಮಾನವನಿಗೂ ಭಗವಂತನು ಜ್ಞಾನವನ್ನು ಕೊಟ್ಟೇ ಇರುತ್ತಾನೆ. ಯಾವನೊಬ್ಬ ಮನುಷ್ಯನೂ ದಡ್ಡನೂ ಅಲ್ಲ, ಮೂಢನೂ ಅಲ್ಲ. ಆದರೆ ತನ್ನೊಳಗಿರುವ ವಿವೇಕಜ್ಞಾನವು ತೋರಿಕೊಳ್ಳದಿರುವುದಕ್ಕೆ ಕಾಮವೇ ಅಡ್ಡಿಯಾಗಿರುತ್ತದೆ. ಮಾನವನು ಕಾಮಗಳನ್ನು ಬಿಟ್ಟರೆ ಆ ಕೂಡಲೇ ಅವನೊಳಗಿರುವ ವಿವೇಕಜ್ಞಾನವು ತಾನೇ ತಾನಾಗಿ ತೋರಿಕೊಳ್ಳುತ್ತದೆ.</p>
<p class="description">ಇದಕ್ಕೆ ಮೂರು ಸುಂದರವಾದ ದೃಷ್ಟಾಂತಗಳನ್ನು ಇಲ್ಲಿ ಕೊಡಲಾಗಿದೆ. ಉರಿಯುವ, ಬಿಸಿಯಾದ ಬೆಂಕಿಯನ್ನು ಹೊಗೆ ಅಥವಾ ಬೂದಿಯು ಮುಚ್ಚಿರುವಂತೆ, ಶುದ್ಧವಾದ ಕನ್ನಡಿಯನ್ನು ಧೂಳು ಅಥವಾ ಕೊಳೆ ಮುಚ್ಚಿರುವಂತೆ, ಗರ್ಭವನ್ನು ಗರ್ಭದ ಚೀಲವು ಮುಚ್ಚಿರುವಂತೆ, ಕಾಮಗಳು ಮಾನವರ ಜ್ಞಾನವನ್ನು ಮುಚ್ಚಿಹಾಕಿರುತ್ತವೆ. ಕಾಮಗಳು ನಾಶವಾಗುತ್ತಿದ್ದಂತೆ ವಿವೇಕಜ್ಞಾನವು ಸ್ಪಷ್ಟವಾಗುತ್ತಾ ಹೋಗುತ್ತದೆ. ಕಾಮತ್ಯಾಗದಿಂದ ಮಾನವನಿಗೆ ಆತ್ಮಜ್ಞಾನವು ಸಮೀಪವಾಗುತ್ತದೆ. ಸಾಧಕನು ಆದಷ್ಟೂ ವಿಷಯಸಂಗವನ್ನೂ ಕಾಮಗಳನ್ನೂ ಕೈಬಿಡಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-002.29">
<p class="intro-shloka">ಓಂ ಲೋಕೋಪಕಾರಕಾಯ ವಾಸುದೇವಾಯ ನಮಃ</p>
<p class="shloka">ಅಜ್ಞಾನಿನಾಂ ಕರ್ಮಯೋಗಃ ಚಿತ್ತಶುದ್ಧಿಕರಃ ಸ್ಮೃತಃ ।<br />ಲೋಕಸಂಗ್ರಹಹೇತುಶ್ಚ ಗೀತಾಚಾರ್ಯಮಹಂ ಭಜೇ ॥</p>
<p class="shloka-meaning">ಅಜ್ಞಾನಿಗಳಿಗೆ ಚಿತ್ತಶುದ್ಧಿಗಾಗಿ ಕರ್ಮಯೋಗವು ಬೇಕೇ ಬೇಕು. ಇದು ಲೋಕಸಂಗ್ರಹಕ್ಕೂ ಕಾರಣವಾಗುತ್ತದೆ.</p>
<h1 class="level1-title" epub:type="title"><span class="date">ಫೆಬ್ರವರಿ ೨೯</span><br /><span class="num">೬೦.</span> ಅಜ್ಞರಿಗೆ ಕರ್ಮಯೋಗ</h1>
<p class="bhashya-verse">ಕರ್ಮಣೈವ ಹಿ ಸಂಸಿದ್ಧಿಮ್ ಆಸ್ಥಿತಾ ಜನಕಾದಯಃ ।<br />ಲೋಕಸಂಗ್ರಹಮೇವಾಪಿ ಸಂಪಶ್ಯನ್ ಕರ್ತುಮರ್ಹಸಿ ॥</p>
<p class="bhashya-verse-source">ಭಗವದ್ಗೀತಾ ೩-೨೦</p>
<p class="bhashya-verse-meaning">ಜನಕರಾಜನೇ ಮುಂತಾದವರು ಕರ್ಮದಿಂದಲೇ ಮೋಕ್ಷವೆಂಬ ಸಂಸಿದ್ಧಿಯನ್ನು ಹೊಂದಿರುತ್ತಾರೆ. ಆದ್ದರಿಂದ, ಅರ್ಜುನನೆ, ನೀನೂ ಕೂಡ ಲೋಕಸಂಗ್ರಹಕ್ಕಾದರೂ ಕರ್ಮಗಳನ್ನು ಮಾಡಲೇಬೇಕು.</p>
<p class="description">ಅಜ್ಞಾನಿಗಳಿಗೆ ಗೀತಾಚಾರ್ಯನ ಸಂದೇಶವಿದು. ಅಜ್ಞಾನಿಗಳೆಂದರೆ ಇನ್ನೂ ದೇಹಾಭಿಮಾನವುಳ್ಳವರು, ಮನಸ್ಸಿನ ಭರ್ತಿ ಕಾಮಗಳನ್ನು ತುಂಬಿಕೊಂಡಿರುವವರು. ಅಹಂಕಾರಮಮಕಾರಗಳಿಗೆ ತವರು ಮನೆಯಾಗಿರುವವರೇ ಅಜ್ಞಾನಿಗಳು. ಇಂಥವರು ಜ್ಞಾನಿಗಳನ್ನು ನೋಡಿಕೊಂಡು, ವಿವೇಕವೈರಾಗ್ಯಗಳಿಲ್ಲದೆ ಸುಮ್ಮನೆ ಕರ್ಮಗಳನ್ನು ಬಿಡುವದು ಒಳ್ಳೆಯದಲ್ಲ. ಅಜ್ಞರು ಕರ್ತವ್ಯಕರ್ಮಗಳನ್ನು ಬಿಟ್ಟಮಾತ್ರದಿಂದ ಜ್ಞಾನಿಗಳಾಗಲಾರರು.</p>
<p class="description">ಆದ್ದರಿಂದ ಅಜ್ಞಾನಿಗಳು ಕರ್ಮಯೋಗವನ್ನು ಅವಶ್ಯವಾಗಿ ಮಾಡಲೇಬೇಕು. ಮಾಡುವ ಕರ್ಮಗಳನ್ನೆಲ್ಲ ಭಗವಂತನಿಗೆ ಸಮರ್ಪಿಸಿ, ಫಲಸಂಗವನ್ನು ಬಿಟ್ಟು ಚಿತ್ತಶುದ್ಧಿಗಾಗಿ ಮಾಡುವುದೇ <strong>ಕರ್ಮಯೋಗ</strong> ವು. ಕರ್ಮಯೋಗವು ಮಂದಾಧಿಕಾರಿಗಳಿಗೆ ಮೋಕ್ಷಪ್ರಾಪ್ತಿಗೆ ಪ್ರಪ್ರಥಮ ಸೋಪಾನವು. ಜನಕರಾಜ, ಶ್ರೀರಾಮಚಂದ್ರ ಮುಂತಾದ ದೊಡ್ಡ ದೊಡ್ಡವರು ಕೂಡ ಕರ್ಮಗಳನ್ನು ಮಾಡಿಕೊಂಡೇ ತಮ್ಮ ಜೀವನವನ್ನು ನಡೆಸಿದ್ದಾರಲ್ಲವೆ? ಅಂದಮೇಲೆ ಸಾಮಾನ್ಯರಾದ ಅಜ್ಞರು ತಮ್ಮ ತಮ್ಮ ಪಾಲಿನ ಕರ್ಮಗಳನ್ನು ಬಿಡದೆ ಶ್ರದ್ಧೆಯಿಂದ ಮಾಡಲೇಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
</body>
</html>
