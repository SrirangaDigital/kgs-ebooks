<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಗೀತಾ ಸಂವತ್ಸರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-010.01">
<p class="intro-shloka">॥ ಓಮ್ ಆಸುರಸಂಪದ್ರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ಸಾಧೂನ್ ಸತ್ಪುರುಷಾಂಶ್ಚಾಪಿ ಯೇ ದ್ವಿಷಂತಿ ಮದಾನ್ವಿತಾಃ ।<br />ಆಸುರಾ ಮಾನವಾಃ ಪ್ರೋಕ್ತಾಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯಾರು ಅಹಂಕಾರಮದದಿಂದ ಕೂಡಿದವರಾಗಿ ಸಾಧು ಸತ್ಪುರುಷರುಗಳನ್ನು ದ್ವೇಷಿಸುತ್ತಾರೆಯೋ, ಅಂಥವರು <strong>ಆಸುರ ಮಾನವರು</strong>.</p>
<h1 class="level1-title" epub:type="title"><span class="date">ಅಕ್ಟೋಬರ್ ೧</span><br /><span class="num">೨೭೫.</span> ಬಿಡಬೇಕಾದ ದೋಷಗಳಿವು</h1>
<p class="bhashya-verse">ಅಹಂಕಾರಂ ಬಲಂ ದರ್ಪಂ ಕಾಮಂ ಕ್ರೋಧಂ ಚ ಸಂಶ್ರಿತಾಃ ।<br />ಮಾಮಾತ್ಮಪರದೇಹೇಷು ಪ್ರದ್ವಿಷಂತೋಽಭ್ಯಸೂಯಕಾಃ ॥</p>
<p class="bhashya-verse-source">ಭಗವದ್ಗೀತಾ ೧೬-೧೮</p>
<p class="bhashya-verse-meaning">ಆಸುರಸಂಪತ್ತಿನ ಮಾನವರು ಅಹಂಕಾರ, ಬಲ, ದರ್ಪ, ಕಾಮ ಮತ್ತು ಕ್ರೋಧಗಳನ್ನು ಆಶ್ರಯಿಸಿದವರಾಗಿರುತ್ತಾರೆ. ಇವರು ತಮ್ಮಲ್ಲಿಯೂ ಇತರರಲ್ಲಿಯೂ ಇರುವಂಥ ಆತ್ಮನನ್ನು ದ್ವೇಷಿಸುತ್ತಾ ಸಾಧುಸಂತರನ್ನು ಅಸೂಯೆಯಿಂದ ತಿರಸ್ಕರಿಸುತ್ತಾರೆ.</p>
<p class="description">ಸ್ವಾರ್ಥಿಗಳೂ ಅಹಂಕಾರಿಗಳೂ ದುರಭಿಮಾನಿಗಳೂ ಹಿಂಸಾಪರರೂ ಧರ್ಮವಿರೋಧಿಗಳೂ ಆದವರೆಲ್ಲರೂ ಅಸುರರೇ. ಅಸುರರ ಸ್ವಭಾವವುಳ್ಳವರೆಲ್ಲರೂ <strong>ಆಸುರರೇ</strong>. ಆಸುರರ ಏಳು ಗುಣಗಳಿವು:</p>
<p class="description">೧. <strong>ಅಹಂಕಾರ</strong> —ತಮ್ಮನ್ನು ತಾವೇ ಕೊಚ್ಚಿಕೊಳ್ಳುವ ಸ್ವಭಾವ.</p>
<p class="description">೨. <strong>ಬಲ</strong> —ಕಾಮರಾಗದಿಂದ ಕೂಡಿದ ಶಕ್ತಿ.</p>
<p class="description">೩. <strong>ದರ್ಪ</strong> —ಜಂಭದ ಸ್ವಭಾವ, ಎಲ್ಲರನ್ನೂ ತಿರಸ್ಕರಿಸುವ ಸ್ವಭಾವ.</p>
<p class="description">೪. <strong>ಕಾಮ</strong> —ಎಷ್ಟಿದ್ದರೂ ಇನ್ನೂ “ಬೇಕು ಬೇಕು” ಎನ್ನುವ ಸ್ವಭಾವ.</p>
<p class="description">೫. <strong>ಕ್ರೋಧ</strong> —ಕಾಮವು ಈಡೇರದಿರುವಾಗ ಉಂಟಾಗುವ ಕೋಪ.</p>
<p class="description">೬. <strong>ಪ್ರದ್ವೇಷ</strong> —ಜಂಭದಿಂದ ಗುರುಹಿರಿಯರನ್ನು ದ್ವೇಷಿಸುವುದು.</p>
<p class="description">೭. <strong>ಅಭ್ಯಸೂಯೆ</strong> —ಸಾಧುಸಂತರನ್ನೂ ಮಹಾತ್ಮರನ್ನೂ ಅಣಗಿಸುತ್ತಾ ಅವರಲ್ಲಿರುವ ಸದ್ಗುಣಗಳನ್ನು ಕಂಡು ಸಹಿಸದಿರುವುದು.</p>
<p class="description">ಆಸುರರ ಈ ಏಳೂ ದೋಷಗಳನ್ನು ಸಾಧಕರು ಬಿಟ್ಟುಬಿಡಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.02">
<p class="intro-shloka">॥ ಓಂ ದೈವಮಾನವಾಯ ವಾಸುದೇವಾಯ ನಮಃ ॥</p>
<p class="shloka">ಅಹಿಂಸಾ ಸತ್ಯಮಕ್ರೋಧಃ ದಯಾ ಶಾಂತಿರಪೈಶುನಮ್ ।<br /><strong>ದೈವೀ ಸಂಪದಿತಿ</strong> ಪ್ರೋಕ್ತಾ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಅಹಿಂಸಾ, ಸತ್ಯ, ಅಕ್ರೋಧ, ದಯಾ, ಶಾಂತಿ, ಅಪೈಶುನಗಳು <strong>ದೈವೀಸಂಪತ್ತೆಂದು</strong> ಕರೆಯಲ್ಪಡುತ್ತವೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨</span><br /><span class="num">೨೭೬.</span> ಹನ್ನೊಂದು ದೈವೀಸಂಪತ್ತುಗಳು</h1>
<p class="bhashya-verse">ಅಹಿಂಸಾ ಸತ್ಯಮಕ್ರೋಧಃ ತ್ಯಾಗಃ ಶಾಂತಿರಪೈಶುನಮ್ ।<br />ದಯಾ ಭೂತೇಷ್ವಲೋಲುಪ್ತ್ವಂ ಮಾರ್ದವಂ ಹ್ರೀರಚಾಪಲಮ್ ॥</p>
<p class="bhashya-verse-source">ಭಗವದ್ಗೀತಾ ೧೬-೨</p>
<p class="bhashya-verse-meaning">ಅಹಿಂಸಾ, ಸತ್ಯ, ಅಕ್ರೋಧ, ತ್ಯಾಗ, ಶಾಂತಿ, ಅಪೈಶುನ, ಭೂತದಯಾ, ಇಂದ್ರಿಯಭೋಗಗಳಲ್ಲಿ ಲೋಲುಪತೆಯಿಲ್ಲದಿರುವಿಕೆ, ಮೃದುಸ್ವಭಾವ, ನಾಚಿಕೆ ಮತ್ತು ಚಾಪಲ್ಯರಾಹಿತ್ಯ—ಈ ಹನ್ನೊಂದು ಗುಣಗಳನ್ನುಳ್ಳವರೇ <strong>ದೈವಮಾನವರು</strong>.</p>
<p class="description">೧. <strong>ಅಹಿಂಸಾ</strong> —ತ್ರಿಕರಣಗಳಿಂದಲೂ ಯಾರಿಗೂ ಹಿಂಸೆಕೊಡದಿರುವಿಕೆ.</p>
<p class="description">೨. <strong>ಸತ್ಯ</strong> —ಆಡಿದಂತೆ ನಡೆದುಕೊಳ್ಳುವಿಕೆ, ಸತ್ಯವಾದ ಮಾತು.</p>
<p class="description">೩. <strong>ಅಕ್ರೋಧ</strong> —ಎಂಥ ಸಂದರ್ಭದಲ್ಲೂ ಕೋಪಮಾಡಿಕೊಳ್ಳದಿರುವಿಕೆ.</p>
<p class="description">೪. <strong>ತ್ಯಾಗ</strong> —ಸತ್ ಪಾತ್ರರಿಗೆ ತಮ್ಮ ಸಂಪತ್ತನ್ನು ಕೊಡುವುದು.</p>
<p class="description">೫. <strong>ಶಾಂತಿ</strong> —ಸದಾ ಮನಸ್ಸನ್ನು ತಿಳಿಯಾಗಿ ಇಟ್ಟುಕೊಂಡಿರುವುದು.</p>
<p class="description">೬. <strong>ಅಪೈಶುನ</strong> —ಚಾಡಿಹೇಳದಿರುವ ಸ್ವಭಾವ.</p>
<p class="description">೭. <strong>ಭೂತೇಷು ದಯಾ</strong> —ಎಲ್ಲ ಪ್ರಾಣಿಗಳಲ್ಲೂ ದಯೆ ಮತ್ತು ಪ್ರೀತಿ.</p>
<p class="description">೮. <strong>ಅಲೋಲುಪ್ತ್ವ</strong> —ಇಂದ್ರಿಯಭೋಗಳಲ್ಲಿ ಚಾಪಲ್ಯರಾಹಿತ್ಯ.</p>
<p class="description">೯. <strong>ಮೃದುತ್ವ</strong> —ಕೃತಿ, ಮಾತು, ಮನಗಳಲ್ಲಿ ಮೃದುವಾದ ಸ್ವಭಾವ.</p>
<p class="description">೧೦. <strong>ಹ್ರೀಃ</strong> —ನಾಚಿಕೆ, ದೊಡ್ಡವರ ಮುಂದೆ ಸೌಜನ್ಯಸ್ವಭಾವ.</p>
<p class="description">೧೧. <strong>ಅಚಾಪಲಮ್</strong> —ಚಾಪಲ್ಯವಿಲ್ಲದಿರುವಿಕೆ, ಸುಮ್ಮಸುಮ್ಮನೆ ಇತರರ ವಿಚಾರದಲ್ಲಿ ಕುತೂಹಲದಿಂದ ಕೈಹಾಕದಿರುವಿಕೆ.ಈ ಹನ್ನೊಂದು ದೈವೀಸಂಪತ್ತುಗಳನ್ನುಳ್ಳವರೇ <strong>ದೈವಮಾನವರು</strong>.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.03">
<p class="intro-shloka">॥ ಓಂ ಶಾಂತಿಸಾಗರಾಯ ವಾಸುದೇವಾಯ ನಮಃ ॥</p>
<p class="shloka">ಸ್ವಾತ್ಮನಿಷ್ಠಸ್ಯ ಶಾಂತಸ್ಯ ಹ್ಯಾಪ್ತಕಾಮಸ್ಯ ವೇದಿನಃ ।<br />ನಿಶ್ಚಿತಾ ಪರಮಾ ಶಾಂತಿಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸ್ವಾತ್ಮನಿಷ್ಠನೂ ಶಾಂತನೂ ಆಪ್ತಕಾಮನೂ ಆಗಿರುವ ಜ್ಞಾನಿಗೆ ಪರಮಶಾಂತಿಯು ಖಂಡಿತವಾಗಿಯೂ ದೊರಕುತ್ತದೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೩</span><br /><span class="num">೨೭೭.</span> ಇಂಥವನಿಗೇ ಶಾಂತಿಯು</h1>
<p class="bhashya-verse">ಆಪೂರ್ಯಮಾಣಮಚಲಪ್ರತಿಷ್ಠಮ್<br />ಸಮುದ್ರಮಾಪಃ ಪ್ರವಿಶಂತಿ ಯದ್ವತ್ ।<br />ತದ್ವತ್ಕಾಮಾ ಯಂ ಪ್ರವಿಶಂತಿ ಸರ್ವೇ<br />ಸ ಶಾಂತಿಮಾಪ್ನೋತಿ ನ ಕಾಮಕಾಮೀ ॥</p>
<p class="bhashya-verse-source">ಭಗವದ್ಗೀತಾ ೨-೭೦</p>
<p class="bhashya-verse-meaning">ನೀರುಗಳಿಂದ ತುಂಬಿಹೋಗಿರುವ, ತನ್ನ ಎಲ್ಲೆಕಟ್ಟನ್ನು ಮೀರದಿರುವ ಸಮುದ್ರವನ್ನು ಹೇಗೆ ಎಲ್ಲ ನೀರುಗಳೂ ಬಂದು ಬಂದು ಸೇರುತ್ತವೆಯೋ, ಹಾಗೆಯೇ ಎಲ್ಲ ಕಾಮಗಳೂ ಯಾವಾತನನ್ನು ಬಂದು ಸೇರಿಬಿಟ್ಟಿರುತ್ತವೆಯೋ, ಅಂಥವನು ಮಾತ್ರವೇ ಶಾಂತಿಯನ್ನು ಹೊಂದುತ್ತಾನೆಯೇ ಹೊರತು ಕಾಮಕಾಮಿಯಾದವನು ಅಲ್ಲ.</p>
<p class="description">ಆತ್ಮಜ್ಞಾನಿಗೆ ಎಲ್ಲ ಕಾಮಗಳೂ ಕರಗಿಹೋಗಿರುತ್ತವೆ, ಜ್ಞಾನಿಯು ಅಕಾಮನಾಗಿಬಿಟ್ಟಿರುತ್ತಾನೆ ಎಂಬ ಸಂದೇಶವನ್ನು ಇಲ್ಲಿ ಸಮುದ್ರದೃಷ್ಟಾಂತದಿಂದ ತಿಳಿಸಿರುತ್ತದೆ. ನದೀನೀರುಗಳೆಲ್ಲವೂ ಸಮುದ್ರವನ್ನು ಸೇರುವಂತೆ, ಕಾಮಗಳೆಲ್ಲವೂ ಜ್ಞಾನಿಯಲ್ಲಿ ಅಡಕವಾಗಿಬಿಟ್ಟಿರುತ್ತವೆ. ಸಮುದ್ರವು ಆಪೂರ್ಯಮಾಣವಾಗಿರುತ್ತದೆ, ನೀರುಗಳಿಂದ ತುಂಬಿಹೋಗಿರುತ್ತದೆ. ಸಮುದ್ರಕ್ಕೆ ನೀರೇನೂ ಬೇಕಾಗಿಲ್ಲವಷ್ಟೆ? ಹಾಗೆಯೇ ಬ್ರಹ್ಮಜ್ಞಾನಿಗೂ ಕಾಮಗಳಾಗಲಿ ವಿಷಯಗಳಾಗಲಿ ಬೇಕಾಗಿಲ್ಲ. ಜ್ಞಾನಿಯ ಕಣ್ಣುಗಳ ಮುಂದೆ ಬೇಕಾದಷ್ಟು ವಿಷಯಗಳಿದ್ದರೂ ಅವುಗಳಲ್ಲಿ ಆಶೆಯು ಮಾತ್ರ ಜ್ಞಾನಿಗೆ ಕಿಂಚಿತ್ತೂ ಇರಲಾರದು. ಆತ್ಮಕಾಮನೂ ಆಪ್ತಕಾಮನೂ ಅಕಾಮನೂ ಆಗಿರುವ, ಸದಾ ಸಂತೃಪ್ತನಾದ ಬ್ರಹ್ಮಜ್ಞಾನಿಗೆ ಮಾತ್ರ ಪರಮಶಾಂತಿಯು ದೊರಕುತ್ತದೆಯೇ ಹೊರತು ಕಾಮಕಾಮಿಗೆ ಅಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.04">
<p class="intro-shloka">॥ ಓಂ ಗೀತಾಪ್ರಿಯಾಯ ವಾಸುದೇವಾಯ ನಮಃ ॥</p>
<p class="shloka">ಗೀತಾಶ್ಲೋಕಾನ್ ಶ್ರದ್ಧಯಾ ಹಿ ಶೃಣುಯಾದಪಿ ಯೋ ನರಃ ।<br />ಮುಚ್ಯತೇ ಸರ್ವಪಾಪೇಭ್ಯಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಗೀತಾಶ್ಲೋಕಗಳನ್ನು ಶ್ರದ್ಧೆಯಿಂದ ಯಾವ ಮನುಷ್ಯನು ಕೇಳುತ್ತಾನೆಯೋ, ಅಂಥವನೂ ಸಕಲ ಪಾಪಗಳಿಂದಲೂ ಮುಕ್ತನಾಗಿಬಿಡುತ್ತಾನೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೪</span><br /><span class="num">೨೭೮.</span> ಗೀತಾಶ್ರವಣದ ಫಲ</h1>
<p class="bhashya-verse">ಶ್ರದ್ಧಾವಾನ್ ಅನಸೂಯಶ್ಚ ಶೃಣುಯಾದಪಿ ಯೋ ನರಃ ।<br />ಸೋಽಪಿ ಮುಕ್ತಶ್ಶುಭಾನ್ಲೋಕಾನ್ ಪ್ರಾಪು <strong>್ನ</strong> ಯಾತ್ಪುಣ್ಯಕರ್ಮಣಾಮ್ ॥</p>
<p class="bhashya-verse-source">ಭಗವದ್ಗೀತಾ ೧೮-೭೧</p>
<p class="bhashya-verse-meaning">ಶ್ರದ್ಧಾವಂತನೂ ಅಸೂಯಾರಹಿತನೂ ಆದ ಯಾವ ಮನುಷ್ಯನು ಈ ಭಗವದ್ಗೀತಾ ಶ್ಲೋಕಗಳನ್ನು ಕೇಳುತ್ತಾನೆಯೋ, ಅಂಥವನೂ ಕೂಡ ಪಾಪಗಳಿಂದ ಮುಕ್ತನಾಗಿ ಪುಣ್ಯಲೋಕಗಳನ್ನೇ ಹೊಂದುತ್ತಾನೆ.</p>
<p class="description">ಭಗವದ್ಗೀತೆಯು ಭಗವಂತನ ಪವಿತ್ರವಾದ ಸಂದೇಶಗಳ ಪುಣ್ಯಗ್ರಂಥ. ಭಗವಂತನ ಸಾಕ್ಷಾತ್ ವಾಣಿಯೇ ಭಗವದ್ಗೀತೆ. ಇದರ ಅರ್ಥವನ್ನು ಸದ್ಗುರುಗಳಿಂದ ಸರಿಯಾಗಿ ತಿಳಿದರೆ ಅಂಥವನು ಆತ್ಮಜ್ಞಾನವನ್ನು ಪಡೆದುಕೊಂಡು ಮುಕ್ತನಾಗಿಯೇ ಬಿಡುತ್ತಾನೆ. ಪುಣ್ಯಪಾಪಗಳೆರಡನ್ನೂ ದಾಟಿದವನಾಗಿ ಅಮೃತತ್ವವನ್ನೇ ಹೊಂದಿ ಕೃತಾರ್ಥನಾಗಿಯೇ ಬಿಡುತ್ತಾನೆ. ಇದೇ ಭಗವದ್ಗೀತೆಯ ಗುರಿ, ಉದ್ದೇಶ ಹಾಗೂ ಪರಮಪ್ರಯೋಜನ.</p>
<p class="description">ಆದರೆ ಇಂಥ ಉತ್ತಮಾಧಿಕಾರಿಗಳ ಲಕ್ಷಣಗಳು ಇಲ್ಲದಿದ್ದರೂ ಸಾಮಾನ್ಯ ಮಾನವರೂ ಕೂಡ ಭಗವದ್ಗೀತಾ ಗ್ರಂಥದ ಪಾರಾಯಣದಿಂದಲೂ ಶ್ರವಣದಿಂದಲೂ ಕೂಡ ಪುಣ್ಯಫಲಗಳನ್ನು ಹೊಂದುತ್ತಾರೆ. ಭಗವದ್ಗೀತಾ ಗ್ರಂಥವನ್ನು ಪ್ರತಿದಿನವೂ ಪಾರಾಯಣ ಮಾಡುತ್ತಾ ಇದ್ದರೆ, ಅಥವಾ ಶ್ರವಣ ಮಾಡುತ್ತಿದ್ದರೆ ಅಂಥವರು ಕೂಡ ಪುಣ್ಯಲೋಕಗಳನ್ನೇ ಹೊಂದುತ್ತಾರೆ. ಭಗವಂತನ ನಾಮಸ್ಮರಣೆಯಿಂದ, ಭಗವಂತನ ಗುಣಸ್ಮರಣೆಯಿಂದ, ಭಗವಂತನ ಮಹಿಮೆಯ ಸ್ಮರಣೆಯಿಂದ, ಭಗವಂತನ ಉಪದೇಶಗಳ ಶ್ರವಣದಿಂದ ಪಾಪಗಳೆಲ್ಲವೂ ಬೂದಿಯಾಗಿ ಹೋಗುತ್ತವೆ. ಭಕ್ತರು ಉತ್ತಮವಾದ ಪುಣ್ಯಲೋಕಗಳನ್ನೇ ಹೊಂದುತ್ತಾರೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.05">
<p class="intro-shloka">॥ ಓಂ ಗುಣತ್ರಯವಿದೂರಾಯ ವಾಸುದೇವಾಯ ನಮಃ ॥</p>
<p class="shloka">ತ್ರೀನ್ ಗುಣಾನ್ ಸಮತಿಕ್ರಮ್ಯ ಆತ್ಮನ್ಯೇವಾವತಿಷ್ಠತೇ ।<br />ಸಂಸಾರಾನ್ಮುಚ್ಯತೇ ಧೀರಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಮೂರೂ ಗುಣಗಳನ್ನು ಮೀರಿ ಆತ್ಮನಲ್ಲಿಯೇ ನೆಲೆಗೊಂಡಿರುವ ಧೀರನಾದ ಜ್ಞಾನಿಯು ಸಂಸಾರಬಂಧನದಿಂದ ಮುಕ್ತನಾಗಿಬಿಡುತ್ತಾನೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೫</span><br /><span class="num">೨೭೯.</span> ಇವನಿಗೇ ಅಮೃತತ್ವವು</h1>
<p class="bhashya-verse">ಗುಣಾನೇತಾನ್ ಅತೀತ್ಯ ತ್ರೀನ್ ದೇಹೀ ದೇಹಸಮುದ್ಭವಾನ್ ।<br />ಜನ್ಮಮೃತ್ಯುಜರಾದುಃಖೈಃ ವಿಮುಕ್ತೋಽಮೃತಮಶ್ನುತೇ ॥</p>
<p class="bhashya-verse-source">ಭಗವದ್ಗೀತಾ ೧೪-೨೦</p>
<p class="bhashya-verse-meaning">ಸಾಧಕನು ದೇಹೋತ್ಪತ್ತಿಗೆ ಕಾರಣವಾದ ಈ ಮೂರೂ ಗುಣಗಳನ್ನು ದಾಟಿ, ಜನ್ಮಮೃತ್ಯುಜರಾದುಃಖಗಳಿಂದ ಮುಕ್ತನಾಗಿ, ಬದುಕಿರುವಾಗಲೇ ಮೋಕ್ಷವನ್ನು ಹೊಂದಿಬಿಡುತ್ತಾನೆ.</p>
<p class="description">ಸತ್ತ್ವ, ರಜಸ್ಸು, ತಮಸ್ಸೆಂಬ ಗುಣಗಳು ದೇಹೋತ್ಪತ್ತಿಗೆ ಕಾರಣವಾಗಿರುತ್ತವೆ. ಶರೀರೇಂದ್ರಿಯ ಮನಃಸಂಘಾತವೆಲ್ಲವೂ ಗುಣಗಳ ವಿಕಾರ. ಈ ಗುಣಗಳು ಅವಿದ್ಯಾಕಲ್ಪಿತವಾಗಿರುತ್ತವೆ. ಆತ್ಮನಲ್ಲಿ ಅವಿದ್ಯೆಯಿಂದ ಗುಣ ಗಳು ತೋರುತ್ತಿವೆ. ಈ ಗುಣಗಳಿಗೆ ಸಾಕ್ಷಿಯಾಗಿರುವ ಆತ್ಮನಾದ ನನ್ನಲ್ಲಿ ಈ ಗುಣಗಳ ಸಂಬಂಧವು ಸ್ವಲ್ಪವೂ ಇಲ್ಲ ಎಂದು ವಿವೇಕದಿಂದ ಜ್ಞಾನಿಯು ತಿಳಿದಿರುವುದರಿಂದ ಇವನು ಈ ಗುಣಗಳನ್ನು ಮೀರಿದಂತೆಯೇ.</p>
<p class="description">ಈ ಜ್ಞಾನದಿಂದ ಆಗುವ ಫಲವೆಂದರೆ ಅಮೃತತ್ವವೇ. ಈ ಜ್ಞಾನಿಯು ಜನ್ಮ, ಮರಣ, ಜರಾ, ದುಃಖಗಳಿಂದ ಬದುಕಿರುವಾಗಲೇ ಮುಕ್ತನಾಗಿಬಿಟ್ಟಿರುತ್ತಾನೆ. <strong>ಜೀವನ್ ಏವ</strong>, ಬದುಕಿರುವಾಗಲೇ ಎಂದು ಶ್ರೀಶಂಕರರು ಬರೆದಿರುತ್ತಾರೆ. ಇವನೇ ಗುಣಾತೀತ. ಇವನೇ ಆತ್ಮಜ್ಞಾನಿ, ಇವನೇ ಸ್ಥಿತಪ್ರಜ್ಞ, ಇವನೇ ಜೀವನ್ಮುಕ್ತ. ಇಂಥವನಿಗೆ ಜನ್ಮಾಂತರವಾಗಲಿ ದೇಹಾಂತರವಾಗಲಿ ಇರುವುದಿಲ್ಲ. ಇಂಥವನು ಭಗವಂತನನ್ನೇ ಸೇರಿಕೊಂಡು ಬಿಡುತ್ತಾನೆ. ಇವನು ಅಮೃತನಾಗಿಬಿಡುತ್ತಾನೆ. ಸಕಲ ಸಂಸಾರಬಂಧನಗಳಿಂದಲೂ ಮುಕ್ತನಾಗಿಬಿಡುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.06">
<p class="intro-shloka">॥ ಓಂ ಗುಣಕರ್ಮವಿಭಾಗಜ್ಞಾಯ ವಾಸುದೇವಾಯ ನಮಃ ॥</p>
<p class="shloka">ಗುಣ ಕರ್ಮವಿಭಾಗಜ್ಞಃ ವಿಜಾನಾತ್ಯೇವ ವಿದ್ಯಯಾ ।<br />ಗುಣಾ ಗುಣೇಷು ವರ್ತಂತೇ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಗುಣ, ಕರ್ಮಗಳ ವಿಭಾಗವನ್ನು ಬಲ್ಲ ಜ್ಞಾನಿಯು “ಇಂದ್ರಿಯಗಳು ವಿಷಯದಲ್ಲಿ ರಮಿಸುತ್ತವೆ” —ಎಂಬುದನ್ನು ವಿದ್ಯೆಯಿಂದ ತಿಳಿದಿರುತ್ತಾನೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೬</span><br /><span class="num">೨೮೦.</span> ಇವನೇ ತತ್ತ್ವವಿದನು</h1>
<p class="bhashya-verse">ತತ್ತ್ವವಿತ್ತು ಮಹಾಬಾಹೋ ಗುಣಕರ್ಮವಿಭಾಗಯೋಃ ।<br />ಗುಣಾ ಗುಣೇಷು ವರ್ತಂತೇ ಇತಿ ಮತ್ವಾ ನ ಸಜ್ಜತೇ ॥</p>
<p class="bhashya-verse-source">ಭಗವದ್ಗೀತಾ ೩-೨೮</p>
<p class="description">ಮಹಾಬಾಹುವೆ, ಗುಣ ಕರ್ಮಗಳ ವಿಭಾಗವನ್ನು ಅರಿತಿರುವ ಜ್ಞಾನಿಯು ಆಯಾ ಗುಣಗಳು ತಮ್ಮ ತಮ್ಮ ವಿಷಯಗಳಲ್ಲಿ ವ್ಯಾಪಾರಮಾಡುತ್ತಿವೆ ಎಂದು ತಿಳಿದು ಆ ಗುಣವ್ಯಾಪಾರಗಳಲ್ಲಿ ಸಕ್ತನಾಗುವುದಿಲ್ಲ.</p>
<p class="description">ಜ್ಞಾನಿಗೆ ಹೆಸರು <strong>ತತ್ತ್ವವಿತ್</strong>. <strong>ತತ್ತ್ವಂ ವೇತ್ತಿ ಇತಿ</strong>. ತತ್ತ್ವವನ್ನು ಸರಿಯಾಗಿ ಬಲ್ಲವನು. ಗುಣಗಳ ಹಾಗೂ ಕರ್ಮಗಳ ವಿಭಾಗವನ್ನು ಬಲ್ಲವನಿಗೆ ಹೆಸರು <strong>ತತ್ತ್ವವಿತ್</strong>. ಸತ್ತ್ವ, ರಜಸ್ ಮತ್ತು ತಮಸ್ ಎಂದು ಮೂರು ಗುಣಗಳು; ಇವುಗಳ ಕರ್ಮಗಳೆಂದರೆ ಜ್ಞಾನೋತ್ಪತ್ತಿ, ಪ್ರವೃತ್ತಿ ಮತ್ತು ಆಲಸ್ಯಗಳು. ತ್ರಿಗುಣಗಳ ವಿಕಾರವೇ ದೇಹಾದಿಸಂಘಾತ. ಹೀಗೆ ಚೆನ್ನಾಗಿ ತಿಳಿದವನೇ ತತ್ತ್ವವಿತ್, ತತ್ತ್ವಜ್ಞಾನಿ.</p>
<p class="description">ಇಂಥ ತತ್ತ್ವಜ್ಞಾನಿಯು “ಆಯಾ ಗುಣಗಳು ತಮ್ಮ ತಮ್ಮ ವಿಷಯಗಳಲ್ಲಿ ತೊಡಗುತ್ತಿವೆ” —ಎಂದು ತಿಳಿದವನಾಗಿ ಆಯಾ ಇಂದ್ರಿಯ ವ್ಯಾಪಾರಗಳಲ್ಲಿ ಅಂಟಿಕೊಳ್ಳುವುದಿಲ್ಲ. <strong>ಗುಣಾಃ ಇಂದ್ರಿಯಾಣಿ, ಗುಣೇಷು ವಿಷಯೇಷು, ವರ್ತಂತೇ</strong>. ಇಂದ್ರಿಯಗಳು ತಮ್ಮ ತಮ್ಮ ಕೆಲಸಗಳನ್ನು ಮಾಡುತ್ತವೆ; ಕಣ್ಣು ನೋಡುತ್ತದೆ, ಕಿವಿ ಕೇಳುತ್ತದೆ, ಮೂಗು ವಾಸನೆ ನೋಡುತ್ತದೆ, ಮನಸ್ಸು ಸುಖದುಃಖಗಳನ್ನು ಅನುಭವಿಸುತ್ತದೆ; ಆದರೆ ‘ನಾನು ಮಾತ್ರ ಇಂದ್ರಿಯವ್ಯಾಪಾರಗಳಿಗೆ ಸಾಕ್ಷಿಯಾಗಿರುತ್ತೇನೆ, ನನಗೆ ಯಾವ ವಿಕಾರಗಳೂ ಇಲ್ಲ’ ಎಂದು ತಿಳಿದವನೇ <strong>ತತ್ತ್ವವಿದನು</strong>.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.07">
<p class="intro-shloka">॥ ಓಂ ಜ್ಞಾನಚಕ್ಷುಷೇ ವಾಸುದೇವಾಯ ನಮಃ ॥</p>
<p class="shloka">ಸರ್ವವ್ಯಾಪಕಮಾತ್ಮಾನಂ ಚಿನ್ಮಾತ್ರಂ ಜ್ಞಾನಚಕ್ಷುಷಃ ।<br />ವಿವೇಕಿನೋ ವಿಜಾನಂತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸರ್ವವ್ಯಾಪಕನೂ ಚೈತನ್ಯಸ್ವರೂಪನೂ ಆದ ಆತ್ಮನನ್ನು ವಿವೇಕಿಗಳಾದ ಜ್ಞಾನಚಕ್ಷುಷರು ಅರಿತುಕೊಳ್ಳುತ್ತಾರೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೭</span><br /><span class="num">೨೮೧.</span> ಜ್ಞಾನಚಕ್ಷುಷರಿವರು</h1>
<p class="bhashya-verse">ಉತ್ ಕ್ರಾಮಂತಂ ಸ್ಥಿತಂ ವಾಽಪಿ ಭುಂಜಾನಂ ವಾ ಗುಣಾನ್ವಿತಮ್ ।<br />ವಿಮೂಢಾ ನಾನುಪಶ್ಯಂತಿ ಪಶ್ಯಂತಿ ಜ್ಞಾನಚಕ್ಷುಷಃ ॥</p>
<p class="bhashya-verse-source">ಭಗವದ್ಗೀತಾ ೧೫-೧೦</p>
<p class="bhashya-verse-meaning">ಆತ್ಮನು ದೇಹದಿಂದ ಉತ್ ಕ್ರಾಂತಿಯನ್ನು ಮಾಡುತ್ತಿದ್ದರೂ, ದೇಹದಲ್ಲಿ ಇದ್ದರೂ, ಶಬ್ದಾದಿಗಳನ್ನು ಅನುಭವಿಸುತ್ತಿದ್ದರೂ, ಸುಖದುಃಖಮೋಹಗಳನ್ನು ಅನುಭವಿಸುತ್ತಿದ್ದರೂ, ಇಂಥ ಆತ್ಮನನ್ನು ವಿಮೂಢರು ಅರಿತುಕೊಳ್ಳಲಾರರು; ಆದರೆ ಜ್ಞಾನಚಕ್ಷುಸ್ಸುಳ್ಳವರು ಇವನನ್ನು ತಮ್ಮ ಆತ್ಮನೆಂದೇ ಅರಿತುಕೊಳ್ಳುತ್ತಾರೆ.</p>
<p class="description">ಆತ್ಮನನ್ನು ತಮ್ಮ ಸ್ವರೂಪವೇ ಎಂದು ತಿಳಿಯದೆ ಹೊರಗಡೆಯಲ್ಲಿ ಹುಡುಕುವವರೇ <strong>ವಿಮೂಢರು</strong>. ಹೊರಗಿನ ಅನಾತ್ಮಭೋಗಗಳಲ್ಲಿಯೇ ಮುಳುಗಿರುವವರು ವಿಮೂಢರು. ದೇಹಾಭಿಮಾನವುಳ್ಳವರಾಗಿ, ವಿವೇಕವೈರಾಗ್ಯಾದಿಸಂಪತ್ ಶೂನ್ಯರಾಗಿ, ವೇದಾಂತವಿಚಾರದ ಚಿಂತನರಹಿತರಾಗಿ, ವಿಷಯಭೋಗಗಳಲ್ಲಿ ಮಗ್ನರಾಗಿರುವವರು ವಿಮೂಢರಲ್ಲವೆ? ಇಂಥವರು ತಮ್ಮೊಳಗೇ ಇರುವ ಆತ್ಮನನ್ನು ಅರಿಯಲಾರರು.</p>
<p class="description">ಆದರೆ ಜ್ಞಾನದ ಕಣ್ಣುಳ್ಳವರು, ವಿವೇಕಿಗಳು, ಅಂತರ್ಮುಖಿಗಳಾದ ಅಧ್ಯಾತ್ಮಸಾಧಕರು ಈ ಪ್ರತ್ಯಗಾತ್ಮನನ್ನು ಸುಲಭವಾಗಿ ಅರ್ಥಮಾಡಿಕೊಂಡುಬಿಡುತ್ತಾರೆ. ಜಡವಾದ ಈ ದೇಹೇಂದ್ರಿಯಸಂಘಾತಕ್ಕೆ ಚೈತನ್ಯ ಶಕ್ತಿಯನ್ನು ಕೊಟ್ಟಿರುವವನೇ ಆತ್ಮನೆಂದೂ, ಆ ಆತ್ಮನೇ ತಾನೆಂದೂ ವಿವೇಕಿ ಗಳು ವಿಚಾರದಿಂದ ಸುಲಭವಾಗಿ ತಿಳಿದುಕೊಂಡುಬಿಡುತ್ತಾರೆ. ಜ್ಞಾನದೃಷ್ಟಿಯುಳ್ಳವರಿಗೆ ಸುಲಭವಾಗಿ ಆತ್ಮಾನುಭವವು ಆಗಿಬಿಡುತ್ತದೆ ಎಂದರ್ಥ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.08">
<p class="intro-shloka">॥ ಓಮ್ ಆಸುರಸ್ವಭಾವವಿದೇ ವಾಸುದೇವಾಯ ನಮಃ ॥</p>
<p class="shloka">ದೇಹಾಭಿಮಾನಸಹಿತಾಃ ದಂಭಮಾನಮದಾನ್ವಿತಾಃ ।<br />ಆಸುರಾಃ ಕರ್ಮ ಕುರ್ವಂತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆಸುರಜನಗಳು ದೇಹಾಭಿಮಾನವುಳ್ಳವರಾಗಿ ದಂಭಮಾನಮದಾನ್ವಿತರಾಗಿ ಯಜ್ಞವನ್ನು ಮಾಡುತ್ತಾರೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೮</span><br /><span class="num">೨೮೨.</span> ಆಸುರಯಜ್ಞವಿದು</h1>
<p class="bhashya-verse">ಆತ್ಮಸಂಭಾವಿತಾಃ ಸ್ತಬ್ಧಾಃ ಧನಮಾನಮದಾನ್ವಿತಾಃ ।<br />ಯಜಂತೇ ನಾಮಯಜ್ಞೈಸ್ತೇ ದಂಭೇನಾವಿಧಿಪೂರ್ವಕಮ್ ॥</p>
<p class="bhashya-verse-source">ಭಗವದ್ಗೀತಾ ೧೬-೧೭</p>
<p class="bhashya-verse-meaning">ತಮ್ಮನ್ನು ತಾವೇ ಹೊಗಳಿಕೊಳ್ಳುತ್ತಾ, ಧನಮಾನಮದಗಳಿಂದ ಕೂಡಿಕೊಂಡು, ಸ್ತಬ್ಧರಾದ ಆಸುರಮಾನವರು ಶಾಸ್ತ್ರವಿಧಿಯನ್ನು ಕೈಬಿಟ್ಟು ಜಂಭದಿಂದ ಹೆಸರಿಗಾಗಿ ಯಜ್ಞಯಾಗಾದಿಗಳನ್ನು ಮಾಡುತ್ತಾರೆ.</p>
<p class="description">ಆಸುರಯಜ್ಞದ ಲಕ್ಷಣವನ್ನು ಇಲ್ಲಿ ಹೇಳಿರುತ್ತದೆ. ಅಸುರರೆಂದರೆ ಸ್ವಾರ್ಥಿಗಳಾಗಿ, ತಮ್ಮನ್ನೇ ತಾವು ಸ್ತೋತ್ರಮಾಡಿಕೊಳ್ಳುತ್ತಾ, ಸಮಾಜದಲ್ಲಿ ದೊಡ್ಡವರಂತೆ ನಟಿಸುವವರು. ಧನ, ಮಾನ, ಮದ, ಅಧಿಕಾರ, ಕೀರ್ತಿಗಳಿಂದ ಕೂಡಿಕೊಂಡು ಮೆರೆಯುತ್ತಿರುವವರೇ ಅಸುರರು. ಇಂಥವರೂ ಯಜ್ಞ ಯಾಗ ದಾನ ತಪಸ್ಸುಗಳನ್ನು ಮಾಡುತ್ತಾರೆ. ಇವರಿಗೆ ಶಾಸ್ತ್ರದಲ್ಲಿ ಶ್ರದ್ಧೆಯಾಗಲೀ ಭಗವಂತನಲ್ಲಿ ಭಕ್ತಿಯಾಗಲೀ ಇರುವುದಿಲ್ಲ.</p>
<p class="description">ಇಂಥವರಿಗೆ ಮುಖ್ಯವಾಗಿ ಬೇಕಾದದ್ದು ಸ್ವಪ್ರತಿಷ್ಠೆ, ಅಧಿಕಾರ, ಖ್ಯಾತಿ, ಲಾಭ, ಗೌರವಗಳು. ಶಾಸ್ತ್ರದಲ್ಲಿ ತಿಳಿಸಿರುವಂತೆ ವ್ರತನಿಯಮಗಳನ್ನಾಗಲಿ ವಿಧಿಯನ್ನಾಗಲಿ ಇವರು ಅನುಸರಿಸುವುದಿಲ್ಲ. ಕೇವಲ ಧರ್ಮಧ್ವಜಿಗಳಾಗಿ, ಹೆಸರಿಗೆ ಮಾತ್ರ ಯಜ್ಞಪೂಜಾದಿಗಳನ್ನು ಮಾಡುವವರೇ ಅಸುರರು. ಬರೀ ಬಾಹ್ಯಾಡಂಬರ ಪ್ರಿಯರಾಗಿ, ಶ್ರದ್ಧಾಭಕ್ತಿಶೂನ್ಯರಾಗಿ ಇವರು ಶಾಸ್ತ್ರೀಯ ಕರ್ಮಗಳನ್ನು ಮಾಡುತ್ತಾ ಕಾಲಹಾಕುತ್ತಾರೆ. ಇಂಥವ ರಿಗೆ ಈ ಕರ್ಮಾನುಷ್ಠಾನದಿಂದ ಚಿತ್ತಶುದ್ಧಿಯಾಗಲೀ, ಮೋಕ್ಷವಾಗಲೀ ಸಿಗುವುದಿಲ್ಲ. ಆಯಾ ದೇವತೆಗಳ ಅನುಗ್ರಹವೂ ದೊರಕುವುದಿಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.09">
<p class="intro-shloka">॥ ಓಂ ಗುಣತ್ರಯಲೋಕವಿದೇ ವಾಸುದೇವಾಯ ನಮಃ ॥</p>
<p class="shloka">ಸಾತ್ತ್ವಿಕಾಃ ಸ್ವರ್ಗಲೋಕಂ ಚ ರಾಜಸಾ ಮಾನವಂ ತಥಾ ।<br />ತಾಮಸಾಃ ಕ್ರಿಮಿಲೋಕಂ ಚ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸಾತ್ತ್ವಿಕರು ಸ್ವರ್ಗಲೋಕವನ್ನೂ, ರಾಜಸರು ಮಾನವಜನ್ಮವನ್ನೂ, ತಾಮಸರು ಕ್ರಿಮಿಯೋನಿಯನ್ನೂ ಹೊಂದುತ್ತಾರೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೯</span><br /><span class="num">೨೮೩.</span> ಮೂವರಿಗೂ ಮೂರುವಿಧ ಲೋಕಗಳು</h1>
<p class="bhashya-verse">ಊರ್ಧ್ವಂ ಗಚ್ಛಂತಿ ಸತ್ತ್ವಸ್ಥಾಃ ಮಧ್ಯೇ ತಿಷ್ಠಂತಿ ರಾಜಸಾಃ ।<br />ಜಘನ್ಯಗುಣವೃತ್ತಿಸ್ಥಾಃ ಅಧೋ ಗಚ್ಚಂತಿ ತಾಮಸಾಃ ॥</p>
<p class="bhashya-verse-source">ಭಗವದ್ಗೀತಾ ೧೪-೧೮</p>
<p class="bhashya-verse-meaning">ಸತ್ತ್ವಗುಣದಲ್ಲಿರುವವರು ಊಧರ್ವಲೋಕಗಳಿಗೆ ಹೋಗುತ್ತಾರೆ. ರಾಜಸ ಜನಗಳು ಮಧ್ಯಮ ಲೋಕದಲ್ಲಿ ಹುಟ್ಟುತ್ತಾರೆ. ಆದರೆ ನಿಂದ್ಯವಾದ ತಮೋಗುಣದಲ್ಲಿರುವವರು ಅಧೋಲೋಕಗಳಲ್ಲಿ ಹುಟ್ಟುತ್ತಾರೆ.</p>
<p class="description">ಮಾನವರನ್ನು ಸಾತ್ತ್ವಿಕರೆಂದೂ ರಾಜಸಿಕರೆಂದೂ ತಾಮಸಿಕರೆಂದೂ ಮೂರು ಭಾಗವಾಗಿ ಮಾಡಲಾಗಿರುತ್ತದೆ. ಇವರಿಗೆ ಉಂಟಾಗುವ ಫಲಗಳನ್ನು ಇಲ್ಲಿ ಸುಂದರವಾಗಿ ತಿಳಿಸಲಾಗಿದೆ.</p>
<p class="description"><strong>ಸಾತ್ತ್ವಿಕ</strong> ರೆಂದರೆ ಸತ್ತ್ವಗುಣಸಂಪನ್ನರು. ಅಹಿಂಸಾ, ಸತ್ಯ, ಅಕ್ರೋಧ, ತಪಸ್ಸು, ಶಮ, ದಮ, ಪ್ರೀತಿ—ಮುಂತಾದ ಸತ್ತ್ವಗುಣಗಳಿಂದ ಕೂಡಿರುವ <strong>ಸಾತ್ತ್ವಿಕರಿಗೆ</strong> ಸ್ವರ್ಗಲೋಕಾದಿಗಳು ಪ್ರಾಪ್ತವಾಗುತ್ತವೆ. <strong>ರಾಜಸ</strong> ರೆಂದರೆ ರಜೋಗುಣಸಂಪನ್ನರು. ದಂಭ, ದರ್ಪ, ಅತಿಮಾನ, ಕಾಮ, ಕ್ರೋಧ, ಲೋಭ, ಮೋಹ, ಮದ, ಮಾತ್ಸರ್ಯಾದಿ ಗುಣಗಳಿಂದ ತುಂಬಿರುವವರು. ಇಂಥವರು ಉತ್ತಮಲೋಕಗಳಿಗೆ ಹೋಗದೆ ಪುನಃ ಈ <strong>ಮಧ್ಯಮ</strong> ಮನುಷ್ಯಲೋಕದಲ್ಲಿಯೇ ಹುಟ್ಟುತ್ತಾರೆ.</p>
<p class="description">ಆದರೆ ನಿಂದ್ಯವಾದ <strong>ತಮೋ</strong> ಗುಣದಿಂದ ಕೂಡಿರುವ ಜನಗಳು ಅಧೋಲೋಕಗಳಲ್ಲಿ ಅಂದರೆ ಪಶು ಪಕ್ಷಿ ಕ್ರಿಮಿಕೀಟಾದಿಗಳಾಗಿ ಹುಟ್ಟುತ್ತಾರೆ. ಆದ್ದರಿಂದ ಈ ಪವಿತ್ರವಾದ ಮಾನವಜನ್ಮವನ್ನು ಹೊಂದಿರುವ ಶ್ರೇಷ್ಠಪ್ರಾಣಿಯಾದ ಮಾನವನು ಸಾತ್ತ್ವಿಕ ಸ್ವಭಾವದಿಂದ ಕೂಡಿದವನಾಗಿ ಜೀವನವನ್ನು ನಡೆಸಬೇಕು ಎಂದು ಅಭಿಪ್ರಾಯ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.10">
<p class="intro-shloka">॥ ಓಂ ಸ್ವಧರ್ಮಪಾಲಕಾಯ ವಾಸುದೇವಾಯ ನಮಃ ॥</p>
<p class="shloka">ಸ್ವಧರ್ಮಾಚರಣಂ ಕುರ್ಯಾತ್ ಸಾತ್ತ್ವಿಕಃ ಸಾಧಕಃ ಸದಾ ।<br />ಪರಧರ್ಮಂ ತ್ಯಜೇತ್ ಧೀಮಾನ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸಾತ್ತ್ವಿಕನಾದ ಸಾಧಕನು ಸದಾ ಸ್ವಧರ್ಮವನ್ನೇ ಪಾಲಿಸಬೇಕು. ವಿವೇಕಿಯು ಪರಧರ್ಮವನ್ನು ಬಿಟ್ಟುಬಿಡಬೇಕು.</p>
<h1 class="level1-title" epub:type="title"><span class="date">ಅಕ್ಟೋಬರ್ ೧೦</span><br /><span class="num">೨೮೪.</span> ಸ್ವಧರ್ಮಾಚರಣೆಯೇ ಶ್ರೇಷ್ಠ</h1>
<p class="bhashya-verse">ಶ್ರೇಯಾನ್ ಸ್ವಧರ್ಮೋ ವಿಗುಣಃ ಪರಧರ್ಮಾತ್ಸ್ವನುಷ್ಠಿತಾತ್ ।<br />ಸ್ವಭಾವನಿಯತಂ ಕರ್ಮ ಕುರ್ವನ್ನಾಪ್ನೋತಿ ಕಿಲ್ಬಿಷಮ್ ॥</p>
<p class="bhashya-verse-source">ಭಗವದ್ಗೀತಾ ೧೮-೪೭</p>
<p class="bhashya-verse-meaning">ಚೆನ್ನಾಗಿ ಅನುಷ್ಠಾನ ಮಾಡಲ್ಪಡುವ ಪರಧರ್ಮಕ್ಕಿಂತಲೂ ವಿಗುಣವಾಗಿದ್ದರೂ ಸ್ವಧರ್ಮವೇ ಶ್ರೇಷ್ಠವಾದದ್ದು. ಸ್ವಧರ್ಮವನ್ನು ಮಾಡುತ್ತಿರುವ ಮನುಷ್ಯನು ಪಾಪವನ್ನು ಹೊಂದುವುದಿಲ್ಲ.</p>
<p class="description">ಪ್ರತಿಯೊಬ್ಬ ಮನುಷ್ಯನಿಗೂ ಸ್ವಧರ್ಮ, ಪರಧರ್ಮ ಎಂದು ಎರಡು ವಿಭಾಗಗಳಿರುತ್ತವೆ. ಸ್ವ = ತನ್ನ, ಧರ್ಮ = ಅನುಷ್ಠಾನ; ಪರ = ತನ್ನದಲ್ಲದ, ಅಂದರೆ ಬೇರೊಬ್ಬನ, ಧರ್ಮ = ಅನುಷ್ಠಾನ. ಪ್ರತಿಯೊಬ್ಬನೂ ಸ್ವಧರ್ಮವನ್ನೇ ಪಾಲನೆಮಾಡಬೇಕೇ ಹೊರತು ಪರಧರ್ಮಗಳನ್ನಲ್ಲ. ಬ್ರಾಹ್ಮಣ ಕ್ಷತ್ರಿಯ ವೈಶ್ಯ ಶೂದ್ರರೆಂದೂ, ಬ್ರಹ್ಮಚಾರಿ ಗೃಹಸ್ಥ ವಾನಪ್ರಸ್ಥ ಸಂನ್ಯಾಸಿಯೆಂದೂ ಶಾಸ್ತ್ರಗಳಲ್ಲಿ ಮಾನವರನ್ನು—ಅವರವರ ಗುಣಸ್ವಭಾವಗಳನ್ನನುಸರಿಸಿ ವಿಂಗಡಿಸಿರುತ್ತಾರೆ.</p>
<p class="description">ತನ್ನ ತನ್ನ ಕರ್ತವ್ಯಕರ್ಮಗಳನ್ನೇ ಪ್ರತಿಯೊಬ್ಬನೂ ಮಾಡಬೇಕು. ಸ್ವಧರ್ಮಾನುಷ್ಠಾನದಿಂದಲೇ ಪ್ರತಿಯೊಬ್ಬನೂ ಶ್ರೇಯಸ್ಸನ್ನು ಹೊಂದುತ್ತಾನೆ. ಪರಧರ್ಮವು ತನಗೆ ಸುಂದರವಾಗಿ ಕಂಡರೂ, ಸ್ವಧರ್ಮವು ಅಷ್ಟೊಂದು ಚೆನ್ನಾಗಿರುವಂತೆ ತೋರದಿದ್ದರೂ, ಸಾಧಕನು ಸ್ವಧರ್ಮವನ್ನೇ ಪಾಲಿಸಬೇಕು. ಪರಧರ್ಮಗಳನ್ನು ಚೆನ್ನಾಗಿ ಮಾಡುವುದಕ್ಕಿಂತಲೂ ಯಥಾಶಕ್ತಿ ಶ್ರದ್ಧೆಯಿಂದ ಸ್ವಧರ್ಮವನ್ನೇ ಮಾಡಬೇಕು. ಸ್ವಧರ್ಮಾನುಷ್ಠಾನ ಮಾಡುವವನಿಗೆ ಪಾಪವೆಂಬುದು ಖಂಡಿತಾ ಬರುವುದಿಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.11">
<p class="intro-shloka">॥ ಓಂ ಸ್ವಸ್ವರೂಪನಿಷ್ಠಾಯ ವಾಸುದೇವಾಯ ನಮಃ ॥</p>
<p class="shloka">ಸ್ವರ್ಲೋಕೋ ದೇವಪೂಜಾನಾಂ ರಾಕ್ಷಸಾನಾಮ್ ಅಧೋಗತಿಃ ।<br />ಮುಕ್ತಿಃ ಸ್ವರೂಪನಿಷ್ಠಾನಾಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ದೇವತಾರಾಧಕರಿಗೆ ಸ್ವರ್ಗಲೋಕವೂ, ರಾಕ್ಷಸರಿಗೆ ಅಧೋಲೋಕವೂ, ಮತ್ತು ಸ್ವರೂಪನಿಷ್ಠರಿಗೆ <strong>ಮುಕ್ತಿಯೂ</strong> ದೊರಕುತ್ತದೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೧೧</span><br /><span class="num">೨೮೫.</span> ವಿವೇಕಿಗಳಿವರು!</h1>
<p class="bhashya-verse">ಯಾಂತಿ ದೇವವ್ರತಾ ದೇವಾನ್ ಪಿತೄ ನ್ ಯಾಂತಿ ಪಿತೃವ್ರತಾಃ ।<br />ಭೂತಾನಿ ಯಾಂತಿ ಭೂತೇಜ್ಯಾ ಯಾಂತಿ ಮದ್ಯಾಜಿನೋಽಪಿ ಮಾಮ್ ॥</p>
<p class="bhashya-verse-source">ಭಗವದ್ಗೀತಾ ೯-೨೫</p>
<p class="bhashya-verse-meaning">ದೇವವ್ರತರು ದೇವತೆಗಳನ್ನೂ, ಪಿತೃವ್ರತಿಗಳು ಪಿತೃಗಳನ್ನೂ, ಭೂತಗಳನ್ನು ಆರಾಧಿಸುವವರು ಭೂತಗಳನ್ನೂ ಸೇರುತ್ತಾರೆ. ಆದರೆ ನನ್ನನ್ನೇ ಆರಾಧಿಸುವವರು, ಅರ್ಜುನನೆ, ನನ್ನನ್ನೇ ಸೇರಿಬಿಡುತ್ತಾರೆ.</p>
<p class="description"><strong>ದೇವವ್ರತ</strong> ರೆಂದರೆ ದೇವತೆಗಳನ್ನು ಶ್ರದ್ಧಾಭಕ್ತಿಯಿಂದ ಆರಾಧಿಸುವವರು. ದೇವತೆಗಳೆಂದರೆ ಪುರಾಣ ಇತಿಹಾಸ ಶಾಸ್ತ್ರಗಳಲ್ಲಿ ತಿಳಿಸಿರುವ ಇಂದ್ರ, ಚಂದ್ರ, ಆದಿತ್ಯ, ಅಗ್ನಿ, ಶ್ರೀರಾಮ, ಶ್ರೀಕೃಷ್ಣ ಮುಂತಾದವರು. ಇಂಥವರನ್ನು ನಿಷ್ಠೆಯಿಂದ ಆರಾಧಿಸುವವರಿಗೆ ಆಯಾ ದೇವತೆಗಳ ಅನುಗ್ರಹದಿಂದ ಆಯಾ ದೇವತೆಗಳ ಲೋಕಗಳೇ ಪ್ರಾಪ್ತವಾಗುತ್ತವೆ.</p>
<p class="description">ಯಮಾದಿಪಿತೃದೇವತೆಗಳನ್ನು ಶ್ರದ್ಧೆಯಿಂದ ಆರಾಧಿಸುವವರಿಗೆ ಪಿತೃಲೋಕಗಳೇ ದೊರಕುತ್ತವೆ. ಭೂತ ಪ್ರೇತ ಪಿಶಾಚಾದಿಗಳನ್ನು ಪೂಜಿಸುವವರಿಗೆ ಅಂಥಂಥ ಲೋಕಗಳೇ ದೊರಕುತ್ತವೆ.</p>
<p class="description">ಆದರೆ ಭಗವಂತನನ್ನೇ ಆರಾಧಿಸುವವರಿಗೆ ಭಗವಂತನೇ ಪ್ರಾಪ್ತನಾಗುತ್ತಾನೆ. ಸರ್ವಾತ್ಮಕನಾದ ಪರಮಾತ್ಮನನ್ನೇ ಪ್ರೀತಿಯಿಂದ ಆರಾಧಿಸುವವರಿಗೆ ಸರ್ವಾತ್ಮತ್ವವೇ ದೊರಕಿಬಿಡುತ್ತದೆ. ಆದ್ದರಿಂದ ವಿವೇಕಿಗಳಾದ ಸಾಧಕರು ಸಣ್ಣ ಪುಟ್ಟ ಇತರ ದೇವತೆಗಳನ್ನು ಕೈಬಿಟ್ಟು, ಭಗವಂತನನ್ನೇ ಆರಾಧಿಸುತ್ತಾ, ಭಗವಂತನನ್ನೇ ಎಂದರೆ ಮೋಕ್ಷವನ್ನೇ ಹೊಂದಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.12">
<p class="intro-shloka">॥ ಓಂ ಕಲ್ಯಾಣಕೃತೇ ವಾಸುದೇವಾಯ ನಮಃ ॥</p>
<p class="shloka">ಯೋಗಭ್ರಷ್ಟೋ ಮಹಾತ್ಮಾಽಸೌ ದುರ್ಗತಿಂ ನೈವ ಗಚ್ಛತಿ ।<br />ಏಷ ಕಲ್ಯಾಣಕೃತ್ ಯಸ್ಮಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯೋಗಭ್ರಷ್ಟನಾದ ಈ ಮಹಾತ್ಮನು ದುರ್ಗತಿಯನ್ನು ಎಂದೆಂದಿಗೂ ಹೊಂದುವುದಿಲ್ಲ. ಏಕೆಂದರೆ ಇವನು <strong>ಕಲ್ಯಾಣಕೃತ್</strong> ಆಗಿರುತ್ತಾನೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೧೨</span><br /><span class="num">೨೮೬.</span> ಇವನಿಗೆ ದುರ್ಗತಿಯಿಲ್ಲ</h1>
<p class="bhashya-verse">ಪಾರ್ಥ ನೈವೇಹ ನಾಮುತ್ರ ವಿನಾಶಸ್ತಸ್ಯ ವಿದ್ಯತೇ ।<br />ನ ಹಿ ಕಲ್ಯಾಣಕೃತ್ ಕಶ್ಚಿತ್ ದುರ್ಗತಿಂ ತಾತ ಗಚ್ಛತಿ ॥</p>
<p class="bhashya-verse-source">ಭಗವದ್ಗೀತಾ ೬-೪೦</p>
<p class="bhashya-verse-meaning">ಪಾರ್ಥನೆ, ಯೋಗಭ್ರಷ್ಟನಾದ ಸಾಧಕನಿಗೆ ಈ ಲೋಕದಲ್ಲಾಗಲಿ ಪರಲೋಕದಲ್ಲಾಗಲಿ ವಿನಾಶವೆಂಬುದು ಖಂಡಿತವಾಗಿಯೂ ಇರು ವುದೇ ಇಲ್ಲ. ಏಕೆಂದರೆ ಎಲೈ ಅರ್ಜುನನೆ, ಕಲ್ಯಾಣವನ್ನು ಮಾಡಿದ ಸಾಧಕನು ಎಂದೆಂದಿಗೂ ದುರ್ಗತಿಯನ್ನು ಹೊಂದುವುದಿಲ್ಲ.</p>
<p class="description">ಯೋಗಭ್ರಷ್ಟನಾದವನು ಎಂದೆಂದಿಗೂ ಹೇಗೂ ಹಾಳಾಗಿಹೋಗುವುದಿಲ್ಲ. ಹಿಂದಿನ ಜನ್ಮದಲ್ಲಿ ಯೋಗಾನುಷ್ಠಾನವನ್ನು ಮಾಡುತ್ತಾ ಮೃತನಾಗಿದ್ದರೆ ಈ ಜನ್ಮದಲ್ಲಿ ಉತ್ತಮವಾದ ವಂಶದಲ್ಲಿಯೇ ಹುಟ್ಟುತ್ತಾನೆ. ಈ ಜನ್ಮದಲ್ಲಿ ಯೋಗವನ್ನು ಮಾಡುತ್ತಾ ಮೃತನಾದರೆ ಮುಂದೆ ಶ್ರೇಷ್ಠವಾದ ಜನ್ಮವನ್ನೇ ಹೊಂದುತ್ತಾನೆ. ಹಿಂದಿನ ಜನ್ಮಗಳಲ್ಲಿ ಮಾಡಿರುವ ಪುಣ್ಯ ಕರ್ಮಗಳಿಗೆ ಈ ಜನ್ಮದಲ್ಲಿ ಒಳ್ಳೆಯ ಫಲಗಳು ಇದ್ದೇ ಇರುತ್ತವೆ.</p>
<p class="description"><strong>ನ ಹಿ ಕಲ್ಯಾಣಕೃತ್ ಕಶ್ಚಿತ್ ದುರ್ಗತಿಂ ತಾತ ಗಚ್ಛತಿ</strong> ; ಭಗವಂತನ ಈ ಮಾತನ್ನು ಭಕ್ತರೆಲ್ಲರೂ ನೆನಪಿನಲ್ಲಿ ಇಟ್ಟುಕೊಳ್ಳಬೇಕು. ಭಗವಂತನ ಭಕ್ತನಾದವನು, ಭಗವಂತನನ್ನು ಸ್ಮರಿಸುವವನು, ಭಗವಂತನನ್ನು ಆರಾಧಿಸುವವನು, ಭಗವಂತನ ವಿಚಾರವನ್ನು ಮಾಡುವವನು, ಭಗವಂತನನ್ನು ಕೀರ್ತನೆಮಾಡುವವನು <strong>ಕಲ್ಯಾಣಕೃತ್</strong> ಎನಿಸುತ್ತಾನೆ. ಹೇಗಾದರೂ ಜೀವನದಲ್ಲಿ ಭಗವಂತನ ಸಂಬಂಧವಾದರೆ ಅಂಥವನೇ <strong>ಕಲ್ಯಾಣಕೃತ್</strong> ಎಂದಾಗುತ್ತಾನೆ. ಇಂಥವನಿಗೆ ವಿನಾಶವೆಂಬುದು ಇಲ್ಲವೇ ಇಲ್ಲ. ಭಗವದ್ ಭಕ್ತನಿಗೆ ದುರ್ಗತಿಯೆಂಬುದು ಇರುವುದಿಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.13">
<p class="intro-shloka">॥ ಓಮ್ ಅನಂತವಿಭೂತಯೇ ವಾಸುದೇವಾಯ ನಮಃ ॥</p>
<p class="shloka">ನಾಂತೋಽಸ್ತೀಶಸ್ಯ ದೇವಸ್ಯ ವಿಭೂತೀನಾಂ ಕಥಂಚನ ।<br />ಪಾದೋಽಸ್ಯ ವಿಶ್ವಾ ಭೂತಾನಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಭಗವಂತನ ವಿಭೂತಿಗಳಿಗೆ ಕೊನೆಯೆಂಬುದು ಇಲ್ಲವೇ ಇಲ್ಲ. ಇಡೀ ವಿಶ್ವವೆಲ್ಲವೂ ಭಗವಂತನಿಗೆ ಒಂದು ಪಾದ ಮಾತ್ರವಾಗಿದೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೧೩</span><br /><span class="num">೨೮೭.</span> ಭಗವಂತನ ವಿಭೂತಿಗಳು</h1>
<p class="bhashya-verse">ನಾಂತೋಽಸ್ತಿ ಮಮ ದಿವ್ಯಾನಾಂ ವಿಭೂತೀನಾಂ ಪರಂತಪ ।<br />ಏಷ ತೂದ್ದೇಶತಃ ಪ್ರೋಕ್ತೋ ವಿಭೂತೇರ್ವಿಸ್ತರೋ ಮಯಾ ॥</p>
<p class="bhashya-verse-source">ಭಗವದ್ಗೀತಾ ೧೦-೪೦</p>
<p class="bhashya-verse-meaning">ಪರಂತಪನೆ, ನನ್ನ ದಿವ್ಯವಾದ ವಿಭೂತಿಗಳಿಗೆ ಕೊನೆಯೆಂಬುದು ಇರುವುದಿಲ್ಲ. ಆದರೆ ಇಲ್ಲಿಯವರೆಗೆ ಇಷ್ಟು ವಿಭೂತಿಗಳನ್ನು ನಾನು ನಿನಗೆ ಹೇಳಿರುವುದು ಕೇವಲ ಏಕದೇಶಮಾತ್ರವಾಗಿರುತ್ತದೆ.</p>
<p class="description">ಈ ವಿಶ್ವವೇ ಭಗವಂತನ ಅನಂತವಿಭೂತಿಗಳು. ಅಣುರೇಣುತೃಣಕಾಷ್ಠಾದಿಗಳೆಲ್ಲವೂ ಭಗವಂತನ ವಿಭೂತಿಗಳೇ. ಪ್ರತಿಯೊಂದು ಜೀವ ರಾಶಿಯೂ ಪರಮಾತ್ಮನ ವಿಭೂತಿಯೇ. ಇವುಗಳನ್ನು ಒಂದೊಂದನ್ನಾಗಿ ಎಣಿಸುತ್ತಾ ಹೋದರೆ ಅದಕ್ಕೆ ಕೊನೆಯೆಂಬುದೇ ಇರುವುದಿಲ್ಲ. ಇನ್ನು ಭಗವಂತನ <strong>ದಿವ್ಯವಾದ ವಿಭೂತಿ</strong> ಗಳೂ ಅನಂತವಾಗಿರುತ್ತವೆ. ದಿವ್ಯ ಎಂದರೆ ಆಶ್ಚರ್ಯಕರವಾದ, ಭವ್ಯವಾದ, ಶ್ರೇಷ್ಠವಾದ ವಿಭೂತಿಗಳು. ಸಮುದ್ರದಲ್ಲಿನ ನೀರಿನ ಹನಿಗಳನ್ನು ಹೇಗೆ ಎಣಿಸುವುದಕ್ಕೆ ಆಗಲಾರದೋ, ಮರಳುಗಾಡಿನಲ್ಲಿರುವ ಮರಳಿನ ಕಣಗಳನ್ನು ಹೇಗೆ ಎಣಿಸುವುದಕ್ಕೆ ಆಗಲಾರದೋ, ಹಾಗೆಯೇ ಭಗವಂತನ ದಿವ್ಯ ವಿಭೂತಿಗಳನ್ನೂ ಇಷ್ಟೇ ಎಂದು ಲೆಕ್ಕಮಾಡುವುದಕ್ಕೆ ಯಾರಿಂದಲೂ ಸಾಧ್ಯವಿಲ್ಲ.</p>
<p class="description">ಆದರೂ ಇಲ್ಲಿ ಕೆಲವು ವಿಭೂತಿಗಳನ್ನು ಮಾತ್ರ ಭಗವಂತನು ತಿಳಿಸಿರುತ್ತಾನೆ. ಇಷ್ಟೇ ವಿಭೂತಿಗಳು ಎಂದು ತಿಳಿಯಬಾರದು. ಕೇವಲ ಉಪದೇಶಕ್ಕಾಗಿ, ಉಪಾಸನೆಗಾಗಿ, ಭಾವನೆಗಾಗಿ ಮಾತ್ರ ಇಲ್ಲಿ ತಿಳಿಸಿರುತ್ತದೆ. ನೆನಪಿರಲಿ, ಇಷ್ಟೆಲ್ಲ ವಿಭೂತಿಗಳೂ ಭಗವಂತನ ಒಂದಂಶಮಾತ್ರ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.14">
<p class="intro-shloka">॥ ಓಂ ಗುಣತ್ರಯಫಲವಿದೇ ವಾಸುದೇವಾಯ ನಮಃ ॥</p>
<p class="shloka">ಸತ್ತ್ವಾತ್ ಸಂಜಾಯತೇ ಜ್ಞಾನಂ ದುಃಖಂ ಚ ರಜಸಃ ಫಲಮ್ ।<br />ಅಜ್ಞಾನಂ ತಮಸೋ ಜಾತಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಸಾತ್ತ್ವಿಕ ಕರ್ಮದಿಂದ ಜ್ಞಾನವೂ, ರಾಜಸ ಕರ್ಮದಿಂದ ದುಃಖವೂ, ತಾಮಸ ಕರ್ಮದಿಂದ ಅಜ್ಞಾನವೂ ಹುಟ್ಟುತ್ತವೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೧೪</span><br /><span class="num">೨೮೮.</span> ತ್ರಿಗುಣಗಳ ಫಲಗಳಿವು</h1>
<p class="bhashya-verse">ಕರ್ಮಣಃ ಸುಕೃತಸ್ಯಾಹುಃ ಸಾತ್ತ್ವಿಕಂ ನಿರ್ಮಲಂ ಫಲಮ್ ।<br />ರಜಸಸ್ತು ಫಲಂ ದುಃಖಮ್ ಅಜ್ಞಾನಂ ತಮಸಃ ಫಲಮ್ ॥</p>
<p class="bhashya-verse-source">ಭಗವದ್ಗೀತಾ ೧೪-೧೬</p>
<p class="bhashya-verse-meaning">ಸಾತ್ತ್ವಿಕಕರ್ಮಕ್ಕೆ ಸಾತ್ತ್ವಿಕವಾದ ನಿರ್ಮಲವಾದ ಫಲವಾಗುತ್ತದೆ. ರಾಜಸಕರ್ಮಕ್ಕೆ ದುಃಖವೇ ಫಲವು. ಆದರೆ ತಾಮಸಕರ್ಮಗಳಿಗೆ ಅಜ್ಞಾನವೇ ಫಲವು.</p>
<p class="description">ಸತ್ತ್ವಗುಣದಿಂದ ಕೂಡಿರುವ ಕರ್ಮಗಳಿಗೆ <strong>ಸಾತ್ತ್ವಿಕ</strong> ಎಂದು ಹೆಸರು. ದೈವದ್ವಿಜಗುರುಗಳ ಪೂಜೆ, ಭಗವಂತನ ಆರಾಧನೆ, ಜಪತಪಹೋಮಹವನಾದಿಗಳು, ನಿತ್ಯಕರ್ಮಗಳು ಇವೆಲ್ಲವೂ <strong>ಸಾತ್ತ್ವಿಕ</strong> ಕರ್ಮ ಗಳೇ. ಇವುಗಳಿಗೆ ಫಲಗಳೂ <strong>ಸಾತ್ತ್ವಿಕವೇ</strong> ಆಗುತ್ತವೆ. ಮನಸ್ಸಿಗೆ ತೃಪ್ತಿಯನ್ನೂ ಶಾಂತಿಯನ್ನೂ ಆನಂದವನ್ನೂ ಉಂಟುಮಾಡುವ ಫಲಗಳಿವು.</p>
<p class="description">ಇನ್ನು, <strong>ರಜೋಗುಣ</strong> ದಿಂದ ಕೂಡಿಕೊಂಡು ಬಲರಾಗದ್ವೇಷ ಅಸೂಯೆಗಳಿಂದ ಮಾಡುವ ಕರ್ಮಗಳಿಗೆ ದುಃಖವೇ ಫಲವಾಗುತ್ತದೆ. ಶ್ರದ್ಧೆಯಿಲ್ಲದೆ ಆಡಂಬರದಿಂದ ಮಾಡುವ ಕರ್ಮಗಳಿಗೆ ಆಯಾಸವೇ ಫಲಗಳು. ರಾಗದ್ವೇಷಗಳೇ ರಜೋಗುಣದ ಕಾರ್ಯಗಳು. ಇಂಥ ಕರ್ಮಗಳಿಗೆ ಉಂಟಾಗುವ ಫಲಗಳು ಬರೀ ದುಃಖರೂಪವೇ ಆಗಿರುತ್ತವೆ.</p>
<p class="description">ಇನ್ನು, <strong>ತಾಮಸಕರ್ಮ</strong> ಗಳಿಗೆ ಅಜ್ಞಾನವೇ ಫಲವು. ಹಿಂದುಮುಂದಿನ ಕಾರ್ಯವನ್ನು ಯೋಚಿಸದೆ, ಸೋಮಾರಿತನದಿಂದ ಮಾಡಿದ ಕಾರ್ಯಗಳಿಗೆ ಆಗುವ ಫಲವೆಂದರೆ ಅಜ್ಞಾನವೇ. ಪರರಿಗೆ ಹಿಂಸೆಯನ್ನು ಉಂಟುಮಾಡುವ ಕರ್ಮಗಳೆಲ್ಲವೂ ತಾಮಸವೇ. ಇಂಥ <strong>ತಾಮಸ</strong> ಕರ್ಮಗಳಿಗೆ ಫಲವೂ ಅಜ್ಞಾನವೇ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.15">
<p class="intro-shloka">॥ ಓಂ ಜ್ಞಾನಿಪ್ರಿಯಾಯ ವಾಸುದೇವಾಯ ನಮಃ ॥</p>
<p class="shloka">ಜ್ಞಾನೀ ತು ನಿತ್ಯಯುಕ್ತಃ ಸ್ಯಾತ್ ಜ್ಞಾನಿನೋ ಭಗವಾನ್ ಪ್ರಿಯಃ ।<br />ಈಶ್ವರಸ್ಯ ಪ್ರಿಯೋ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಜ್ಞಾನಿಯಾದರೋ, ನಿತ್ಯಯುಕ್ತನು. ಏಕೆಂದರೆ ಜ್ಞಾನಿಗೆ ಭಗವಂತನೂ, ಭಗವಂತನಿಗೆ ಜ್ಞಾನಿಯೂ ತುಂಬಾ ಪ್ರಿಯರಾಗಿರುತ್ತಾರೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೧೫</span><br /><span class="num">೨೮೯.</span> ಪರಸ್ಪರಾತ್ಮರಿವರು</h1>
<p class="bhashya-verse">ತೇಷಾಂ ಜ್ಞಾನೀ ನಿತ್ಯಯುಕ್ತಃ ಏಕಭಕ್ತಿರ್ವಿಶಿಷ್ಯತೇ ।<br />ಪ್ರಿಯೋ ಹಿ ಜ್ಞಾನಿನೋಽತ್ಯರ್ಥಮ್ ಅಹಂ ಸ ಚ ಮಮ ಪ್ರಿಯಃ ॥</p>
<p class="bhashya-verse-source">ಭಗವದ್ಗೀತಾ ೭-೧೭</p>
<p class="bhashya-verse-meaning">ಆ ನಾಲ್ಕು ವಿಧದ ಭಕ್ತರ ಪೈಕಿ ನಿತ್ಯಯುಕ್ತನೂ ಏಕಭಕ್ತಿಯುಳ್ಳವನೂ ಆದ ಜ್ಞಾನಿಯೇ ಶ್ರೇಷ್ಠನು. ಏಕೆಂದರೆ ನಾನು ಜ್ಞಾನಿಗೆ ಪ್ರಿಯನಾಗಿರುತ್ತೇನೆ, ಮತ್ತು ಅವನು ನನಗೂ ಅತ್ಯಂತ ಪ್ರಿಯನಾಗಿರುತ್ತಾನೆ.</p>
<p class="description">ಆರ್ತ, ಜಿಜ್ಞಾಸು, ಅರ್ಥಾಥಿರ್ ಮತ್ತು ಜ್ಞಾನಿಗಳೆಂಬ ನಾಲ್ಕು ವಿಧ ಭಕ್ತರಲ್ಲಿ ಜ್ಞಾನಿಯೇ ಶ್ರೇಷ್ಠನು. ಉಳಿದ ಮೂರು ರೀತಿಯ ಭಕ್ತರಲ್ಲಿ ಏನೋ ಒಂದು ಫಲದ ಆಶೆಯು ಇರುತ್ತದೆ. ಈ ಲೋಕದ ಅಥವಾ ಸ್ವರ್ಗಾದಿಲೋಕಗಳ ಫಲಗಳಲ್ಲಿ ಆಶೆಯು ಆ ಮೂವರಿಗೆ ಇರುತ್ತದೆ. ಆದರೆ ಜ್ಞಾನಿಗೆ ಹೀಗೆ ಯಾವ ಫಲದ ಆಶೆಯೂ ಇರುವುದಿಲ್ಲ.</p>
<p class="description">ಜ್ಞಾನಿಯು ಭಗವಂತನಲ್ಲಿ ನಿತ್ಯಯುಕ್ತನೂ ಏಕಭಕ್ತಿಯುಳ್ಳವನೂ ಆಗಿರುತ್ತಾನೆ. ಭಗವಂತನಲ್ಲಿಯೇ ಸಹಜವಾಗಿ ನೆಲೆಗೊಂಡವನೇ <strong>ನಿತ್ಯಯುಕ್ತನು</strong>. ಜ್ಞಾನಿಗೆ ಅನಾತ್ಮ ಪದಾರ್ಥಗಳಲ್ಲಿ ಯಾವ ಕಾಮನೆಗಳೂ ಇರುವುದಿಲ್ಲ. ಜ್ಞಾನಿಯು ಏಕಭಕ್ತಿಯೂ ಆಗಿದ್ದಾನೆ. ಭಗವಂತನಿಗೂ ತನಗೂ ಭೇದವನ್ನೇ ಕಾಣದ ಜ್ಞಾನಿಯು ಭಗವಂತನ ಸ್ವರೂಪನೇ ಆಗಿರುತ್ತಾನೆ. ಭಗವಂತನಿಗೆ ಭಕ್ತನೂ, ಭಕ್ತನಿಗೆ ಭಗವಂತನೂ ಅತ್ಯಂತ ಪ್ರಿಯರಾಗಿರುತ್ತಾರೆ. ಇವರಿಬ್ಬರೂ ಪರಸ್ಪರಾತ್ಮರೇ. ತನ್ನ ಸ್ವರೂಪವೇ ಎಂದು ಭಗವಂತನನ್ನು ಸ್ವಾನುಭವದಿಂದ ತಿಳಿದಿರುವ ಜ್ಞಾನಿಯು ಭಗವಂತನಿಗೆ ಅತ್ಯಂತ ಪ್ರಿಯನು ಎಂಬುದರಲ್ಲಿ ಸಂದೇಹವುಂಟೆ?</p>
<p class="description">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.16">
<p class="intro-shloka">॥ ಓಂ ನಿತ್ಯತೃಪ್ತಾಯ ವಾಸುದೇವಾಯ ನಮಃ ॥</p>
<p class="shloka">ಭಕ್ತ್ಯಾ ಸಮರ್ಪಿತಂ ಕಿಂಚಿತ್ ಸ್ವೀಕರೋತಿ ಪರೇಶ್ವರಃ ।<br />ನಿತ್ಯತೃಪ್ತೋ ಹಿ ಭಗವಾನ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಈಶ್ವರನು ತನ್ನ ಭಕ್ತನು ಭಕ್ತಿಯಿಂದ ಸಮರ್ಪಿಸಿದ ಕಿಂಚಿತ್ತಾದ ಎಲ್ಲವನ್ನೂ ಸ್ವೀಕರಿಸುತ್ತಾನೆ. ಏಕೆಂದರೆ ಭಗವಂತನೆಂದರೆ ನಿತ್ಯತೃಪ್ತನಲ್ಲವೆ?</p>
<h1 class="level1-title" epub:type="title"><span class="date">ಅಕ್ಟೋಬರ್ ೧೬</span><br /><span class="num">೨೯೦.</span> ಭಕ್ತಿಗೇ ಬೆಲೆಯಿಲ್ಲಿ!</h1>
<p class="bhashya-verse">ಪತ್ರಂ ಪುಷ್ಪಂ ಫಲಂ ತೋಯಂ ಯೋ ಮೇ ಭಕ್ತ್ಯಾ ಪ್ರಯಚ್ಛತಿ ।<br />ತದಹಂ ಭಕ್ತ್ಯುಪಹೃತಮ್ ಅಶ್ನಾಮಿ ಪ್ರಯತಾತ್ಮನಃ ॥</p>
<p class="bhashya-verse-source">ಭಗವದ್ಗೀತಾ ೯-೨೬</p>
<p class="bhashya-verse-meaning">ಅರ್ಜುನನೆ, ಭಕ್ತನು ನನಗೆ ಭಕ್ತಿಯಿಂದ ಪತ್ರವನ್ನಾಗಲಿ, ಪುಷ್ಪವನ್ನಾಗಲಿ, ಫಲವನ್ನಾಗಲಿ ಅಥವಾ ನೀರನ್ನಾಗಲಿ ಕೊಟ್ಟರೆ, ಭಕ್ತಿಯಿಂದ ಸಮರ್ಪಿಸಿದ ಅದನ್ನು ನಾನು ಸಂತೋಷದಿಂದ ಸ್ವೀಕರಿಸುತ್ತೇನೆ.</p>
<p class="description">ಭಕ್ತನಿಗೂ ಭಗವಂತನಿಗೂ ಸಂಬಂಧವಿರುವುದು ಭಕ್ತಿಯಿಂದಲೇ ಹೊರತು ಹಣ, ಸೌಂದರ್ಯ, ಆರೋಗ್ಯ, ಅಧಿಕಾರ, ವಿದ್ಯಾಬುದ್ಧಿಗಳಿಂದ ಅಲ್ಲ. ನಿತ್ಯತೃಪ್ತನಾದ ಸದಾನಂದಸ್ವರೂಪಿಯಾದ ಭಗವಂತನಿಗೆ ಬೇಕಾ ದದ್ದು ಭಕ್ತಿಮಾತ್ರ. ಭಕ್ತಿಯೆಂದರೆ ಪ್ರೀತಿ. ಎಲ್ಲ ಪದಾರ್ಥಗಳಿಗೂ ಲೋಕದಲ್ಲಿ ಬೆಲೆಯನ್ನು ಕಟ್ಟಬಹುದು. ಆದರೆ ಪ್ರೀತಿಗೆ ಮಾತ್ರ ಬೆಲೆಯಿಲ್ಲ. ಭಗವಂತನಿಗೆ ಬೇಕಾದದ್ದು ಪ್ರೀತಿ. ಪ್ರೀತಿಯಿಲ್ಲದ ಅಮೃತವೂ ವಿಷವೇ.</p>
<p class="description">ಭಗವಂತನಿಗೆ ಪ್ರೀತಿಯಿಂದ ಒಂದು ಎಲೆ, ಎಂದರೆ ಒಂದು ತುಳಸಿದಳ ಕೊಟ್ಟರೂ ಸಾಕು, ಒಂದು ಬಿಡಿ ಹೂವನ್ನು ಸಮರ್ಪಿಸಿದರೂ ಸಾಕು, ಒಂದು ಹಣ್ಣನ್ನು ಅರ್ಪಿಸಿದರೂ ಸಾಕು, ಒಂದು ಲೋಟ ನೀರನ್ನು ಅಭಿಷೇಕಮಾಡಿದರೂ ಸಾಕು. ಇಲ್ಲಿ ಏನನ್ನು ಭಗವಂತನಿಗೆ ಕೊಡುತ್ತೇವೆ ಎನ್ನುವುದು ಮುಖ್ಯವಲ್ಲ, ಹೇಗೆ ಕೊಡುತ್ತೇವೆ ಎನ್ನುವುದೇ ಮುಖ್ಯ. ಭಕ್ತನು ಭಗವಂತನಿಗೆ ಏನನ್ನೇ ಸಮರ್ಪಿಸಿದರೂ ಅದೆಲ್ಲವನ್ನೂ ಇವನಿಗೆ ಕೊಟ್ಟಿರುವವನು ಯಾರು? ಭಗವಂತನೇ. ಭಗವಂತನೇ ಕೊಟ್ಟಿರುವ ಸಂಪತ್ತನ್ನು ಭಗವಂತನಿಗೇ ಭಕ್ತಿಯಿಂದ ಸಮರ್ಪಿಸಿದರೆ ಅಷ್ಟೇ ಭಗವಂತನಿಗೆ ಸಾಕು. ಇಲ್ಲಿ ಭಕ್ತಿಗೇ ಬೆಲೆ, ವಸ್ತುಗಳಿಗಲ್ಲ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.17">
<p class="intro-shloka">॥ ಓಂ ಸರ್ವದೇವಾತ್ಮಕಾಯ ವಾಸುದೇವಾಯ ನಮಃ ॥</p>
<p class="shloka">ವಿಶ್ವರೂಪಧರಂ ಧೀರಂ ರುದ್ರಾದಿತ್ಯಸ್ವರೂಪಕಮ್ ।<br />ಮರುದ್ವಸ್ವಾತ್ಮಕಂ ದೇವಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ರುದ್ರ ಆದಿತ್ಯರೂಪದಿಂದಲೂ, ಮರುತ್ ವಸು ರೂಪದಿಂದಲೂ ತೋರುತ್ತಿರುವ ವಿಶ್ವರೂಪಧಾರಿಯಾದ ಗೀತಾಚಾರ್ಯನನ್ನು ಭಜಿಸುತ್ತೇನೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೧೭</span><br /><span class="num">೨೯೧.</span> ವಿಶ್ವರೂಪದ ಚಿತ್ರಣ!</h1>
<p class="bhashya-verse">ಪಶ್ಯಾದಿತ್ಯಾನ್ ವಸೂನ್ ರುದ್ರಾನ್ ಅಶ್ವಿನೌ ಮರುತಸ್ತಥಾ ।<br />ಬಹೂನ್ಯದೃಷ್ಟಪೂರ್ವಾಣಿ ಪಶ್ಯಾಶ್ಚರ್ಯಾಣಿ ಭಾರತ ॥</p>
<p class="bhashya-verse-source">ಭಗವದ್ಗೀತಾ ೧೧-೬</p>
<p class="bhashya-verse-meaning">ಎಲೈ ಭಾರತನೆ, ವಿಶ್ವರೂಪಧಾರಿಯಾದ ನನ್ನಲ್ಲಿ ನೀನು ಆದಿತ್ಯರನ್ನು ಕಾಣು, ವಸುಗಳನ್ನೂ ರುದ್ರರನ್ನೂ ಅಶ್ವಿನೀದೇವತೆಗಳನ್ನೂ ಹಾಗೂ ಮರುತ್ ದೇವತೆಗಳನ್ನೂ ಕಾಣು. ಹಿಂದೆ ಕಾಣದೇ ಇರುವಂಥ ಅನೇಕಾನೇಕ ಆಶ್ಚರ್ಯಗಳನ್ನೂ ನೀನು ನನ್ನಲ್ಲಿ ಈಗ ಕಾಣುವವನಾಗು.</p>
<p class="description">ಶ್ರೀಕೃಷ್ಣಪರಮಾತ್ಮನು ಅರ್ಜುನನಿಗೆ ತೋರಿಸಿದ ವಿಶ್ವರೂಪದರ್ಶನದ ಒಂದು ಸಣ್ಣ ಚಿತ್ರಣವನ್ನು, ಪುಟ್ಟ ಸ್ವರೂಪವನ್ನು ಇಲ್ಲಿ ಹೇಳಿರುತ್ತದೆ. ಹೆಸರೇ ಹೇಳುವಂತೆ ಇದು <strong>ವಿಶ್ವರೂಪದರ್ಶನ</strong>. ಎಲ್ಲ ರೂಪಗಳ ನೋಟವಿದು. ಸಮಸ್ತ ಅಂಡಾಂಡ ಪಿಂಡಾಂಡ ಬ್ರಹ್ಮಾಂಡಗಳ ಸಂಪೂರ್ಣ ದರ್ಶನವೇ ವಿಶ್ವರೂಪದರ್ಶನ. ಇಲ್ಲಿ <strong>ದ್ವಾದಶ ಆದಿತ್ಯ</strong> ರನ್ನೂ, <strong>ಅಷ್ಟ ವಸು</strong> ಗಳನ್ನೂ, <strong>ಏಕಾದಶ ರುದ್ರ</strong> ರನ್ನೂ ಹಾಗೂ <strong>ಅಶ್ವಿನೀ ದೇವತೆ</strong> ಗಳನ್ನೂ ಭಗವಂತನು ಅರ್ಜುನನಿಗೆ ತೋರಿಸಿರುತ್ತಾನೆ.</p>
<p class="description">ಧಾತಾ, ಮಿತ್ರ, ಅರ್ಯಮಾ, ಶಕ್ರ, ವರುಣ, ಅಂಶ, ಭಗ, ವಿವಸ್ವಾನ್, ಪೂಷಾ, ಸವಿತಾ, ತ್ವಷ್ಟಾ ಮತ್ತು ವಿಷ್ಣು ಎಂಬ <strong>ದ್ವಾದಶ ಆದಿತ್ಯರು</strong>. ಧರ, ಧ್ರುವ, ಸೋಮ, ಅಹಃ, ಅನಿಲ, ಅನಲ, ಪ್ರತ್ಯೂಷ ಮತ್ತು ಪ್ರಭಾಸ ಎಂಬ <strong>ಅಷ್ಟ ವಸುಗಳು</strong>. ಹರ, ಬಹುರೂಪ, ತ್ರ್ಯಂಬಕ, ಅಪರಾಜಿತ, ವೃಷಾಕಪಿ, ಶಂಭು, ಕಪರ್ದಿ, ರೈವತ, ಮೃಗವ್ಯಾಧ, ಶರ್ವ ಮತ್ತು ಕಪಾಲಿಗಳೆಂಬ <strong>ಏಕಾದಶ ರುದ್ರರು</strong>. ಇವರೆಲ್ಲರೂ ಭಗವಂತನ ವಿಶ್ವರೂಪದರ್ಶನದಲ್ಲಿ ಅಡಕವಾಗಿರುತ್ತಾರೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.18">
<p class="intro-shloka">॥ ಓಮ್ ಅವಿನಾಶಿನೇ ವಾಸುದೇವಾಯ ನಮಃ ॥</p>
<p class="shloka">ಪ್ರತ್ಯಗಾತ್ಮಾ ನಿರ್ವಿಕಾರೋ ನಿತ್ಯಶುದ್ಧಸ್ವರೂಪಕಃ ।<br />ಅವಿನಾಶೀ ಪರಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ನಿರ್ವಿಕಾರನೂ ನಿತ್ಯಶುದ್ಧಸ್ವರೂಪನೂ ಆದ ಪ್ರತ್ಯಗಾತ್ಮನು ಪರಬ್ರಹ್ಮವೇ. ಆದ್ದರಿಂದ ಆತ್ಮನು ಅವಿನಾಶಿಯಾಗಿರುತ್ತಾನೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೧೮</span><br /><span class="num">೨೯೨.</span> ಆತ್ಮನಿಗೆ ನಾಶವಿಲ್ಲ</h1>
<p class="bhashya-verse">ಅವಿನಾಶಿ ತು ತದ್ವಿದ್ಧಿ ಯೇನ ಸರ್ವಮಿದಂ ತತಮ್ ।<br />ವಿನಾಶಮವ್ಯಯಸ್ಯಾಸ್ಯ ನ ಕಶ್ಚಿತ್ ಕರ್ ತುಮರ್ಹತಿ ॥</p>
<p class="bhashya-verse-source">ಭಗವದ್ಗೀತಾ ೨-೧೭</p>
<p class="bhashya-verse-meaning">ಯಾವಾತನಿಂದ ಇದೆಲ್ಲವೂ ವ್ಯಾಪ್ತವಾಗಿದೆಯೋ, ಆ ಆತ್ಮನನ್ನು ಅರ್ಜುನನೆ, ‘ಅವಿನಾಶಿ’ ಎಂದು ತಿಳಿದುಕೊ. ಇಂಥ ಆತ್ಮನಿಗೆ ಯಾವನೊಬ್ಬನೂ ವಿನಾಶವನ್ನು ಮಾಡಲಾರನು.</p>
<p class="description">ದೇಹಾದಿಗಳು ವಿನಾಶವಾಗುವ ಸ್ವಭಾವದವುಗಳು. ಆತ್ಮನು ಮಾತ್ರ ಅವಿನಾಶಿಯಾಗಿರುತ್ತಾನೆ. <strong>ಆಪ್ನೋತಿ ಇತಿ ಆತ್ಮಾ</strong>. ಆತ್ಮನೆಂದರೆ ಎಲ್ಲವನ್ನೂ ವ್ಯಾಪಿಸಿರುವವನು. ಪ್ರಮಾಣಗಳಿಗೆ ಕಾಣಿಸದಿದ್ದರೂ ಸರ್ವವನ್ನೂ ವ್ಯಾಪಿಸಿಕೊಂಡು, ಎಲ್ಲಕ್ಕೂ ಆಸ್ಪದನಾಗಿ, ತಾನೇ ಎಲ್ಲವೂ ಆಗಿರುವವನೇ ಆತ್ಮನು. ಕಣ್ಣುಗಳಿಗೆ ಕಾಣಿಸದಿದ್ದರೂ ಆಕಾಶವು ಸರ್ವವಸ್ತುಗಳನ್ನೂ ವ್ಯಾಪಿಸಿದೆಯಲ್ಲವೆ? ಆಕಾಶವಿಲ್ಲದ ಜಾಗವಾಗಲಿ ಪದಾರ್ಥಗಳಾಗಲಿ ಇಲ್ಲ.</p>
<p class="description">ಇನ್ನು ಆಕಾಶಕ್ಕೂ ಕಾರಣನಾಗಿ, ಆಕಾಶಕ್ಕೂ ಆತ್ಮನಾಗಿರುವ ಪ್ರತ್ಯಗಾತ್ಮನ ಸ್ವರೂಪವು ಹೇಗಿರಬೇಕು? ಒಳಗೂ ಹೊರಗೂ, ಮೇಲೂ ಕೆಳಗೂ, ಹಿಂದಕ್ಕೂ ಮುಂದಕ್ಕೂ, ಎಡಕ್ಕೂ ಬಲಕ್ಕೂ—ಎಲ್ಲೆಲ್ಲೂ ತುಂಬಿರುವವನೇ ಆತ್ಮನು. ಆತ್ಮನಿಲ್ಲದೆ ಯಾವುದೊಂದು ವಸ್ತುವೂ ಇರಲಾರದು, ಹಾಗೂ ತೋರಲಾರದು. ಈ ಆತ್ಮನು ನಿರವಯವಸ್ವರೂಪನಾದ್ದರಿಂದ ಇವನಿಗೆ ವಿಕಾರಗಳಾಗಲಿ ವಿನಾಶವಾಗಲಿ ಇರುವುದೇ ಇಲ್ಲ. ದೇಶಕಾಲಗಳಿಗೇ ಕಾರಣನಾಗಿ, ದೇಶಕಾಲಗಳನ್ನೂ ಮೀರಿರುವ, ನಿರವಯವನಾಗಿ ಪರಿಪೂರ್ಣನಾಗಿ ಆಕಾಶದಂತೆ ಸರ್ವವ್ಯಾಪಕನಾಗಿರುವ ಆತ್ಮನಿಗೆ ವಿನಾಶವೆಂಬುದಿಲ್ಲ.</p>
<p class="description">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.19">
<p class="intro-shloka">॥ ಓಂ ಪ್ರತ್ಯಗಾತ್ಮನೇ ವಾಸುದೇವಾಯ ನಮಃ ॥</p>
<p class="shloka">ದೇಹೇಂದ್ರಿಯಮನೋಭ್ಯಸ್ತು ಪರಃ ಸೂಕ್ಷ್ಮಶ್ಚ ವ್ಯಾಪಕಃ ।<br />ಪ್ರತ್ಯಗಾತ್ಮಸ್ವರೂಪತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮನು ದೇಹ, ಇಂದ್ರಿಯ, ಮನಸ್ಸುಗಳಿಗಿಂತಲೂ ಪರನೂ ಸೂಕ್ಷ್ಮನೂ ವ್ಯಾಪಕನೂ ಆಗಿರುತ್ತಾನೆ. ಏಕೆಂದರೆ ಇವನು ಪ್ರತ್ಯಗಾತ್ಮನಾಗಿರುತ್ತಾನಲ್ಲವೆ?</p>
<h1 class="level1-title" epub:type="title"><span class="date">ಅಕ್ಟೋಬರ್ ೧೯</span><br /><span class="num">೨೯೩.</span> ಪ್ರತ್ಯಗಾತ್ಮನ ಮಹಿಮೆ</h1>
<p class="bhashya-verse">ಇಂದ್ರಿಯಾಣಿ ಪರಾಣ್ಯಾಹುಃ ಇಂದ್ರಿಯೇಭ್ಯಃ ಪರಂ ಮನಃ ।<br />ಮನಸಸ್ತು ಪರಾ ಬುದ್ಧಿಃ ಯೋ ಬುದ್ಧೇಃ ಪರತಸ್ತು ಸಃ ॥</p>
<p class="bhashya-verse-source">ಭಗವದ್ಗೀತಾ ೩-೪೨</p>
<p class="bhashya-verse-meaning">ಇಂದ್ರಿಯಗಳನ್ನು ಸೂಕ್ಷ್ಮವೆಂದೂ, ಇಂದ್ರಿಯಗಳಿಗಿಂತ ಮನಸ್ಸನ್ನು ಸೂಕ್ಷ್ಮವೆಂದೂ, ಮನಸ್ಸಿಗಿಂತಲೂ ಬುದ್ಧಿಯನ್ನು ಸೂಕ್ಷ್ಮವೆಂದೂ, ಬುದ್ಧಿಗಿಂತಲೂ ಆತ್ಮನು ಸೂಕ್ಷ್ಮವೆಂದೂ ವಿವೇಕಿಗಳು ಹೇಳುತ್ತಾರೆ.</p>
<p class="description">ದೇಹ, ಇಂದ್ರಿಯಗಳು, ಮನಸ್ಸು ಮತ್ತು ಬುದ್ಧಿ—ಇವುಗಳು ಒಂದ ಕ್ಕಿಂತ ಮತ್ತೊಂದು ಸೂಕ್ಷ್ಮವೂ ವ್ಯಾಪಾಕವೂ ಪ್ರಬಲವೂ ಆಗಿರುತ್ತವೆ. ಈ ದೇಹವು ಅತ್ಯಂತ ಸ್ಥೂಲವೂ ಬಾಹ್ಯವೂ ಆಗಿರುತ್ತದೆ. ಆದರೆ ಇಂದ್ರಿಯಗಳು ಈ ಶರೀರಕ್ಕಿಂತಲೂ ಸೂಕ್ಷ್ಮ ಹಾಗೂ ಬಲಶಾಲಿಗಳು. ಈ ಜಡವಾದ ಶರೀರವನ್ನು ಇಂದ್ರಿಯಗಳು ಎಳೆಯುತ್ತಿವೆ. ಗಾಡಿಯನ್ನು ಕುದುರೆ ಗಳು ನಡೆಸುವಂತೆ ಈ ದೇಹವನ್ನು ಐದು ಇಂದ್ರಿಯಗಳು ನಡೆಸುತ್ತಿವೆ.</p>
<p class="description">ಮನಸ್ಸು ಇಂದ್ರಿಯಗಳನ್ನೇ ಸ್ವಾಧೀನ ಮಾಡಿಕೊಂಡಿರುತ್ತದೆ. ಇಂದ್ರಿಯಗಳೆಲ್ಲವೂ ಮನಸ್ಸಿಗೆ ಅಧೀನ. ಮನಸ್ಸಿದ್ದರೇ ಅಲ್ಲವೆ, ಇಂದ್ರಿಯಗಳಿಗೆ ಬೆಲೆ? ಆದ್ದರಿಂದ ಇಂದ್ರಿಯಗಳಿಗಿಂತ ಮನಸ್ಸು ಇನ್ನೂ ಸೂಕ್ಷ್ಮ. ಆದರೆ ಈ ಮನಸ್ಸಿಗಿಂತಲೂ ಸೂಕ್ಷ್ಮವಾಗಿ ಪ್ರಬಲವಾಗಿರುವುದೇ <strong>ಬುದ್ಧಿಯು</strong>. ಈ ಬುದ್ಧಿಗಿಂತಲೂ ಸೂಕ್ಷ್ಮನಾದವನೇ <strong>ಆತ್ಮನು</strong>. ಆತ್ಮನಿಂದಲೇ ಬುದ್ಧಿಗೂ ಮನಸ್ಸಿಗೂ ಇಂದ್ರಿಯಗಳಿಗೂ ಶರೀರಕ್ಕೂ ಶಕ್ತಿ ಹಾಗೂ ಚೈತನ್ಯಗಳು ಬಂದಿರುತ್ತವೆ. ಈ ಚೈತನ್ಯಘನಸ್ವರೂಪನಾದ ಆತ್ಮನನ್ನೇ ತಾನೆಂದು ತಿಳಿದವನೇ ವಿವೇಕಿಯಾದ ಧೀರನಾದ <strong>ಜ್ಞಾನಿಯು</strong>.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.20">
<p class="intro-shloka">॥ ಓಂ ವಿಮುಕ್ತಿಸಾಧನವಿದೇ ವಾಸುದೇವಾಯ ನಮಃ ॥</p>
<p class="shloka">ಬಂಧಕಾನಿ ಫಲಾನ್ಯೇವ ಯಜ್ಞಯಾಗಾದಿಕರ್ಮಣಾಮ್ ।<br />ಏವಂಜ್ಞಾನಾತ್ ವಿಮುಕ್ತಿಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯಜ್ಞ ಯಾಗಾದಿಕರ್ಮಗಳಿಂದ ಉಂಟಾಗುವ ಅನಿತ್ಯ ಫಲಗಳೆಲ್ಲವೂ ಬಂಧಕವೇ ಎಂದು ತಿಳಿದರೆ ವಿಮುಕ್ತಿಯುಂಟಾಗುತ್ತದೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨೦</span><br /><span class="num">೨೯೪.</span> ಕರ್ಮಫಲಗಳು ಅನಿತ್ಯ</h1>
<p class="bhashya-verse">ಏವಂ ಬಹುವಿಧಾ ಯಜ್ಞಾ ವಿತತಾ ಬ್ರಹ್ಮಣೋ ಮುಖೇ ।<br />ಕರ್ಮಜಾನ್ ವಿದ್ಧಿ ತಾನ್ ಸರ್ವಾನ್ ಏವಂ ಜ್ಞಾತ್ವಾ ವಿಮೋಕ್ಷ್ಯಸೇ ॥</p>
<p class="bhashya-verse-source">ಭಗವದ್ಗೀತಾ ೪-೩೨</p>
<p class="bhashya-verse-meaning">ಹೀಗೆ ವೇದದಲ್ಲಿ ಬಹುವಿಧವಾದ ಯಜ್ಞಗಳು ಹೇಳಲ್ಪಟ್ಟಿರುತ್ತವೆ. ಅವುಗಳನ್ನೆಲ್ಲ ‘ಕರ್ಮಜ’ ವೆಂದು ತಿಳಿದರೆ ನೀನು ಸಂಸಾರಬಂಧನದಿಂದ ಮುಕ್ತನಾಗಿಬಿಡುತ್ತೀಯೆ.</p>
<p class="description">ವೇದಶಾಸ್ತ್ರಪುರಾಣಗಳಲ್ಲಿ ನೂರಾರು ರೀತಿಯ ಯಜ್ಞಯಾಗಾದಿ ಅನುಷ್ಠಾನಗಳನ್ನು ಉಪದೇಶಿಸಿರುತ್ತಾರೆ. ಇವುಗಳನ್ನು ಶ್ರದ್ಧೆಯಿಂದ ವಿಧಿವತ್ತಾಗಿ ಮಾಡಿದವರಿಗೆ ಉತ್ತಮವಾದ ಫಲಗಳು ಖಂಡಿತವಾಗಿಯೂ ಉಂಟಾಗುತ್ತವೆ. ಈ ಲೋಕದಲ್ಲಿಯೂ ಒಳ್ಳೆಯ ಫಲಗಳು ದೊರಕುತ್ತವೆ. ಇವುಗಳಿಗೆ ದೃಷ್ಟಫಲಗಳೆಂದು ಹೆಸರು. ಇನ್ನು ಮರಣಾನಂತರದಲ್ಲಿಯೂ ಇಷ್ಟಫಲಗಳು ದೊರಕುತ್ತವೆ. ಇವುಗಳಿಗೆ ಅದೃಷ್ಟಫಲಗಳೆಂದು ಹೆಸರು. ಸತ್ ಕರ್ಮಗಳನ್ನು ಶ್ರದ್ಧಾಭಕ್ತಿಯಿಂದ ಮಾಡಿದವರಿಗೆ ಸತ್ಫಲಗಳು ಉಂಟಾಗುವುದರಲ್ಲಿ ಎಳ್ಳಷ್ಟೂ ಸಂಶಯವಿಲ್ಲ.</p>
<p class="description">ಆದರೆ, ನೆನಪಿರಲಿ, ಈ ಫಲಗಳೆಲ್ಲವೂ <strong>ಉಂಟಾದ</strong> ಫಲಗಳಾದ್ದರಿಂದ ಇದಾವುದೂ ಶಾಶ್ವತವಲ್ಲ, ಇದಾವುದೂ ಮೋಕ್ಷವಲ್ಲ. ಈ ಕರ್ಮಫಲಗಳಿಂದ ಮುಕ್ತಿಯು ದೊರಕಿದಂತೆ ಆಗುವುದಿಲ್ಲ. ‘ಕರ್ಮಫಲಗಳೆಲ್ಲವೂ ಅನಿತ್ಯ’ ವೆಂದು ತಿಳಿದರೆ ಮಾತ್ರವೇ ವಿವೇಕಿಯಾದ ಸಾಧಕನು ಆತ್ಮಜ್ಞಾನವನ್ನು ಹೊಂದಲು ಪ್ರಯತ್ನ ಮಾಡುತ್ತಾನೆ. ಸ್ವರ್ಗಲೋಕ ಬ್ರಹ್ಮಲೋಕಗಳೂ ಅನಿತ್ಯವಾದ <strong>ಕರ್ಮಜ</strong> ಫಲಗಳೇ ಆಗಿರುತ್ತವೆ. ಈ ಸೂಕ್ಷ್ಮ ರಹಸ್ಯವನ್ನು ವಿವೇಕದಿಂದ ತಿಳಿದವನೇ ಧೀರ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.21">
<p class="intro-shloka">॥ ಓಂ ಮಾಯಾತರಣೋಪಾಯವಿದೇ ವಾಸುದೇವಾಯ ನಮಃ ॥</p>
<p class="shloka">ಆತ್ಮಾನಂ ನ ಪ್ರಪದ್ಯಂತೇ ಮಾಯಾಧೀನಾ ಹ್ಯಚೇತಸಃ ।<br />ಮಾಯಾಂ ತರಂತಿ ಭಕ್ತಾಸ್ತು <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಮಾಯೆಗೆ ಅಧೀನರಾದ ಅಜ್ಞಾನಿಗಳು ಆತ್ಮನನ್ನು ಅರಿಯಲಾರರು, ಆದರೆ ಭಕ್ತರಾದವರು ಮಾಯೆಯನ್ನು ದಾಟಿಬಿಡುತ್ತಾರೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨೧</span><br /><span class="num">೨೯೫.</span> ಮಾಯಾತರಣೋಪಾಯವಿದು</h1>
<p class="bhashya-verse">ದೈವೀ ಹ್ಯೇಷಾ ಗುಣಮಯೀ ಮಮ ಮಾಯಾ ದುರತ್ಯಯಾ ।<br />ಮಾಮೇವ ಯೇ ಪ್ರಪದ್ಯಂತೇ ಮಾಯಾಮೇತಾಂ ತರಂತಿ ತೇ ॥</p>
<p class="bhashya-verse-source">ಭಗವದ್ಗೀತಾ ೭-೧೪</p>
<p class="bhashya-verse-meaning">ದೇವನಾದ ನನ್ನ ಈ ಮಾಯೆಯು ತ್ರಿಗುಣಾತ್ಮಕವಾಗಿದ್ದು ನನ್ನ ಅಧೀನವಾಗಿರುತ್ತದೆ. ಇದನ್ನು ಸುಲಭವಾಗಿ ದಾಟಲಾಗುವುದಿಲ್ಲ. ಆದರೆ ಅರ್ಜುನನೆ, ಯಾರು ನನ್ನನ್ನೇ ಶರಣುಹೊಂದುತ್ತಾರೆಯೋ, ಅಂಥವರು ಈ ಮಾಯೆಯನ್ನು ಸುಲಭವಾಗಿ ದಾಟಿಬಿಡುತ್ತಾರೆ.</p>
<p class="description">ಭಗವಂತನ ಮಾಯೆಗೆ ಅಧೀನರಾಗಿ ಅಜ್ಞಾನಿಗಳು ಭವಸಾಗರದಲ್ಲಿ ಬಿದ್ದು ನರಳಾಡುತ್ತಾರೆ. ಮಾಯೆಯು ತ್ರಿಗುಣಾತ್ಮಕವಾಗಿರುತ್ತದೆ. ಸತ್ತ್ವಗುಣ, ರಜೋಗುಣ ಮತ್ತು ತಮೋಗುಣಗಳಿಂದ ಕೂಡಿರುತ್ತದೆ ಈ ಮಾಯೆಯು. ಈ ಮಾಯೆಗೇ ಪ್ರಕೃತಿ, ಶಕ್ತಿ, ಬೀಜ ಎಂದೆಲ್ಲ ಹೆಸರು. ಆತ್ಮಜ್ಞಾನಿಯೊಬ್ಬನನ್ನು ಬಿಟ್ಟು ಉಳಿದ ಸಕಲ ಜೀವಿಗಳೂ ಈ ಮಾಯಾಪಾಶಕ್ಕೆ ಕಟ್ಟುಬಿದ್ದಿರುತ್ತಾರೆ. ಆದ್ದರಿಂದಲೇ ಈ ಮಾಯೆಯು “ <strong>ದುರತ್ಯಯಾ</strong>” (ದಾಟಲು ಕಷ್ಟ) ಎಂದೆನಿಸಿರುತ್ತದೆ.</p>
<p class="description">ಆದರೆ ಭಗವಂತನನ್ನು ಸಂಪೂರ್ಣವಾಗಿ ಆಶ್ರಯಿಸಿ ಭಗವಂತನಿಗೆ ಶರಣಾಗತರಾಗಿ, ಭಗವಂತನ ಭಕ್ತರಾಗಿಬಿಟ್ಟರೆ ಈ ಮಾಯೆಯು ಅಂಥವರನ್ನು ಏನೂ ಮಾಡಲಾರದು. ಏಕೆಂದರೆ ಈ ಮಾಯೆಯು ಭಗವಂತನ ಅಧೀನವಾಗಿರುತ್ತದೆ. ಭಗವಂತನು ಈ ಮಾಯೆಯನ್ನು ತನ್ನ ಅಧೀನಮಾಡಿಕೊಂಡಿರುವ ಮಹಾಮಾಯಾವಿಯಾಗಿರುತ್ತಾನೆ. ಭಗವಂತನಿಗೆ ಶರಣಾಗತರಾದಂಥವರು ಮಾಯೆಯನ್ನು ಸುಲಭವಾಗಿ ದಾಟಬಹುದು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.22">
<p class="intro-shloka">॥ ಓಂ ದೈವೀಸಂಪತ್ ಪೂರ್ಣಾಯ ವಾಸುದೇವಾಯ ನಮಃ ॥</p>
<p class="shloka">ಸತ್ತ್ವಶುದ್ಧಿರ್ನಿಭರ್ಯತ್ವಂ ಯಜ್ಞೋ ದಾನಂ ದಮಸ್ತಪಃ ।<br />ದೈವೀ ಸಂಪನ್ಮುಕ್ತಿಹೇತುಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಮನಶ್ಶುದ್ಧಿ, ನಿರ್ಭಯತ್ವ, ಯಜ್ಞ, ದಾನ, ದಮ, ತಪಸ್ಸುಗಳು ಮುಕ್ತಿಗೆ ಸಾಧನವಾದ <strong>ದೈವೀಸಂಪತ್ತುಗಳು</strong> ಎನಿಸುತ್ತವೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨೨</span><br /><span class="num">೨೯೬.</span> ಹತ್ತು ದೈವೀಸಂಪತ್ತುಗಳು</h1>
<p class="bhashya-verse">ಅಭಯಂ ಸತ್ತ್ವಸಂಶುದ್ಧಿಃ ಜ್ಞಾನಯೋಗವ್ಯವಸ್ಥಿತಿಃ ।<br />ದಾನಂ ದಮಶ್ಚ ಯಜ್ಞಶ್ಚ ಸ್ವಾಧ್ಯಾಯಸ್ತಪ ಆರ್ಜವಮ್ ॥</p>
<p class="bhashya-verse-source">ಭಗವದ್ಗೀತಾ ೧೬-೧</p>
<p class="bhashya-verse-meaning">ಭಯವಿಲ್ಲದಿರುವಿಕೆ, ಶುದ್ಧವಾದ ಅಂತಃಕರಣ, ಜ್ಞಾನ ಮತ್ತು ಯೋಗಗಳಲ್ಲಿ ನಿಷ್ಠೆ, ದಾನ, ದಮ, ಯಜ್ಞ, ಸ್ವಾಧ್ಯಾಯ, ತಪಸ್ಸು ಆರ್ಜವ—ಇವುಗಳು <strong>ದೈವೀಸಂಪತ್ತುಗಳು</strong>.</p>
<p class="description">೧. <strong>ಅಭಯಮ್</strong> : ಭಗವಂತನಲ್ಲಿ ನಂಬಿಕೆಯನ್ನು ಇಟ್ಟುಕೊಂಡು ಜೀವನದಲ್ಲಿ ಏನೇ ಬಂದೊದಗಿದರೂ ನಿರ್ಭಯವಾಗಿರುವುದು.</p>
<p class="description">೨. <strong>ಸತ್ತ್ವಸಂಶುದ್ಧಿಃ</strong> : ರಾಗದ್ವೇಷ, ಅಸೂಯಾ, ಲೋಭ ಮೋಹಾದಿ ದೋಷಗಳಿಂದ ಮುಕ್ತವಾದ ಶುದ್ಧವಾದ ಮನಸ್ಸು.</p>
<p class="description">೩. <strong>ಜ್ಞಾನವ್ಯವಸ್ಥಿತಿಃ</strong> : ಶಾಸ್ತ್ರಾಧ್ಯಯನದಿಂದ ಆತ್ಮನ ಸ್ವರೂಪವನ್ನು ಸರಿಯಾಗಿ ತಿಳಿದುಕೊಳ್ಳಬೇಕೆಂಬ ಶ್ರದ್ಧೆ.</p>
<p class="description">೪. <strong>ಯೋಗವ್ಯವಸ್ಥಿತಿಃ</strong> : ತನ್ನ ನಿತ್ಯಜೀವನವನ್ನು ಭಗವಂತನಿಗೆ ಸಂಬಂಧಪಡಿಸಿ ಸಂತೋಷವಾಗಿರುವಿಕೆ.</p>
<p class="description">೫. <strong>ದಾನಮ್</strong> : ಸತ್ಪಾತ್ರಕ್ಕೆ ಯಥಾಶಕ್ತಿ ದಾನಮಾಡುವ ಸ್ವಭಾವ.</p>
<p class="description">೬. <strong>ದಮಃ</strong> : ತುಂಟ ಇಂದ್ರಿಯಗಳನ್ನು ಸ್ವಾಧೀನಮಾಡಿಕೊಳ್ಳುವುದು.</p>
<p class="description">೭. <strong>ಯಜ್ಞಃ</strong> : ದೇವ, ದ್ವಿಜ, ಗುರುಗಳನ್ನು ಪೂಜಿಸುವುದು.</p>
<p class="description">೮. <strong>ಸ್ವಾಧ್ಯಾಯಃ</strong> : ವೇದಾಧ್ಯಯನ, ಗೀತಾಪಾರಾಯಣಾದಿಗಳು.</p>
<p class="description">೯. <strong>ತಪಃ</strong> : ಇಂದ್ರಿಯನಿಗ್ರಹ, ಸದ್ಗುರುಸೇವಾದಿಗಳು.</p>
<p class="description">೧೦. <strong>ಆರ್ಜವಮ್</strong> : ತ್ರಿಕರಣಗಳಿಂದ ಶುದ್ಧವಾದ ನಡತೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.23">
<p class="intro-shloka">॥ ಓಂ ಗುಣಾತೀತಾಯ ವಾಸುದೇವಾಯ ನಮಃ ॥</p>
<p class="shloka">ದೇಹಾಭಿಮಾನರಹಿತಃ ಸ್ವಾತ್ಮನಿಷ್ಠೋ ನಿರಂಜನಃ ।<br /><strong>ಗುಣಾತೀತಃ</strong> ಸ ವಿಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ದೇಹಾಭಿಮಾನರಹಿತನಾಗಿ ಅನಾತ್ಮಗಳಲ್ಲಿ ಅಂಟಿಲ್ಲದವನಾಗಿ ಸ್ವಾತ್ಮ ನಿಷ್ಠನಾದವನೇ <strong>ಗುಣಾತೀತನು</strong> ಎಂದು ತಿಳಿಯಬೇಕು.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨೩</span><br /><span class="num">೨೯೭.</span> ಗುಣಾತೀತನಿವನು</h1>
<p class="bhashya-verse">ಮಾನಾಪಮಾನಯೋಸ್ತುಲ್ಯಃ ತುಲ್ಯೋ ಮಿತ್ರಾರಿಪಕ್ಷಯೋಃ ।<br />ಸರ್ವಾರಂಭಪರಿತ್ಯಾಗೀ ಗುಣಾತೀತಃ ಸ ಉಚ್ಯತೇ ॥</p>
<p class="bhashya-verse-source">ಭಗವದ್ಗೀತಾ ೧೪-೨೫</p>
<p class="bhashya-verse-meaning">ಯಾವಾತನು ಮಾನಾಪಮಾನಗಳಲ್ಲಿ ಸಮಾನನಾಗಿರುತ್ತಾನೆಯೋ, ಮಿತ್ರ, ಶತ್ರುಗಳ ಪಕ್ಷಗಳಲ್ಲಿಯೂ ಸಮನಾಗಿರುತ್ತಾನೆಯೋ, ಮತ್ತು ಎಲ್ಲ ಕಾಮ್ಯಕರ್ಮಗಳನ್ನೂ ಯಾವಾತನು ಸಂಪೂರ್ಣವಾಗಿ ಬಿಟ್ಟುಬಿಟ್ಟಿರುತ್ತಾನೆಯೋ, ಅಂಥವನೇ <strong>ಗುಣಾತೀತನು</strong>.</p>
<p class="description">೧. <strong>ಮಾನಾಪಮಾನಗಳಲ್ಲಿ ಸಮನು</strong> : ಮಾನವೆಂದರೆ ಗೌರವ, ಪೂಜಾದಿಗಳು; ಅಪಮಾನವೆಂದರೆ ಅಗೌರವ ತಿರಸ್ಕಾರಾದಿಗಳು. ಶರೀರವೇ ತಾನೆಂದು ತಿಳಿದಿರುವ ಅಜ್ಞಾನಿಗಳಿಗೆ ಮಾನವಾದರೆ ಸುಖವೂ ಅಪಮಾನವಾದರೆ ದುಃಖವೂ ಉಂಟಾಗುತ್ತದೆಯಲ್ಲವೆ? ಆದರೆ ಗುಣಾತೀತನಾದ ಆತ್ಮಜ್ಞಾನಿಗೆ ದೇಹಾಭಿಮಾನವೇ ಇಲ್ಲದ್ದರಿಂದ ಮಾನವಾದರೂ ಅಪಮಾನವಾದರೂ ಯಾವ ವಿಕಾರವೂ ಆಗುವುದಿಲ್ಲ.</p>
<p class="description">೨. <strong>ಶತ್ರುಮಿತ್ರರಲ್ಲಿ ಸಮನು</strong> : ಎಲ್ಲರಲ್ಲಿಯೂ ಸಮನಾದ ಆತ್ಮನನ್ನೇ ಕಾಣುವ ಜ್ಞಾನಿಗೆ ಶತ್ರುಗಳಲ್ಲಿ ದ್ವೇಷವಾಗಲಿ ಮಿತ್ರರಲ್ಲಿ ಅನುರಾಗವಾಗಲಿ ಇರಲಾರದು. ತನ್ನ ಶತ್ರುಗಳನ್ನೂ ಮಿತ್ರರನ್ನೂ ಸಮಾನರಾಗಿಯೇ ಕಾಣುತ್ತಿರುವವನೇ <strong>ಗುಣಾತೀತನು</strong>.</p>
<p class="description">೩. <strong>ಸರ್ವಾರಂಭಪರಿತ್ಯಾಗೀ:</strong> ತನ್ನ ಸ್ವಾರ್ಥಫಲಕ್ಕಾಗಿ ಜ್ಞಾನಿಯು ಯಾವ ಕಾಮ್ಯಕರ್ಮಗಳನ್ನೂ ಮಾಡುವುದಿಲ್ಲ. ಬಂಧಕವಾದ ಕರ್ಮಗಳನ್ನು <strong>ಗುಣಾತೀತನಾದ</strong> ಜ್ಞಾನಿಯು ಸಹಜವಾಗಿ ಬಿಟ್ಟುಬಿಟ್ಟಿರುತ್ತಾನೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.24">
<p class="intro-shloka">॥ ಓಂ ಕೃತಕೃತ್ಯಪುಂಗವಾಯ ವಾಸುದೇವಾಯ ನಮಃ ॥</p>
<p class="shloka">ಆತ್ಮಜ್ಞಾನಬಲಾತ್ ಸದ್ಯಃ ಅಜ್ಞಾನಂ ಹಿ ವಿನಶ್ಯತಿ ।<br />ಕೃತಕೃತ್ಯೋ ಭವೇದೇಷಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಆತ್ಮಜ್ಞಾನದ ಬಲದಿಂದ ಅಜ್ಞಾನವು ನಾಶವಾದಕೂಡಲೇ ಅಂಥ ಜ್ಞಾನಿಯು ಕೃತಕೃತ್ಯನಾಗಿಬಿಡುತ್ತಾನೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨೪</span><br /><span class="num">೨೯೮.</span> ಮೋಹವು ನಾಶವಾದರೆ</h1>
<p class="bhashya-verse">ಯದಾ ತೇ ಮೋಹಕಲಿಲಂ ಬುದ್ಧಿರ್ವ್ಯತಿತರಿಷ್ಯತಿ ।<br />ತದಾ ಗಂತಾಸಿ ನಿರ್ವೇದಂ ಶ್ರೋತವ್ಯಸ್ಯ ಶ್ರುತಸ್ಯ ಚ ॥</p>
<p class="bhashya-verse-source">ಭಗವದ್ಗೀತಾ ೨-೫೨</p>
<p class="bhashya-verse-meaning">ಅರ್ಜುನನೆ, ನಿನ್ನ ಬುದ್ಧಿಯು ಮೋಹದ ಕೊಳೆಯನ್ನು ಯಾವಾಗ ದಾಟಿಬಿಡುತ್ತದೆಯೋ, ಆಗ ನೀನು ಶ್ರೋತವ್ಯ ಹಾಗೂ ಶ್ರುತದ ವಿಷಯದಲ್ಲಿ ವೈರಾಗ್ಯವನ್ನು ಹೊಂದುತ್ತೀಯೆ.</p>
<p class="description">ಸಾಧಕನ ಮನಸ್ಸು ಪ್ರಾರಂಭದಲ್ಲಿ ಮೋಹದ ಕೆಸರಿನಲ್ಲಿ ಬಿದ್ದು ಅವಿವೇಕದಿಂದ ಸಮ್ಮೂಢವಾಗಿರುತ್ತದೆ. ಯಾವದನ್ನು ಮಾಡಬೇಕು? ಯಾವದನ್ನು ಬಿಡಬೇಕು? ಎಂಬ ವಿಷಯದಲ್ಲಿ ಮನಸ್ಸಿನಲ್ಲಿ ಗೊಂದಲವಿರುತ್ತದೆ. ಕರ್ತವ್ಯಾಕರ್ತವ್ಯ ವಿಷಯದಲ್ಲಿ ಸಮ್ಮೋಹವು ಉಂಟಾಗಿರುತ್ತದೆ. ಆದರೆ ಸದ್ಗುರುಗಳ ಮಾರ್ಗದರ್ಶನದಿಂದ ಸಾಧಕನ ಅಂತಃ ಕರಣವು ಶುದ್ಧವಾಗಿಬಿಟ್ಟರೆ ಮನಸ್ಸಿನ ಮೋಹವು ನಾಶವಾಗಿಬಿಡುತ್ತದೆ.</p>
<p class="description">ಆಗ ಶ್ರೋತವ್ಯ ಹಾಗೂ ಶ್ರುತದ ವಿಷಯದಲ್ಲಿ ವೈರಾಗ್ಯಭಾವನೆಯು ಸಹಜವಾಗಿ ಉಂಟಾಗುತ್ತದೆ. <strong>ಶ್ರುತ</strong> ಎಂದರೆ, ಈ ಲೋಕದ, ಲೋಕಾಂತರದ ಭೋಗಗಳ ಬಗ್ಗೆ ಈ ವರೆಗೆ ಕೇಳಿರುವ ವಿಷಯಗಳು; <strong>ಶ್ರೋತವ್ಯ</strong> ಎಂದರೆ, ಮುಂದೆ ಶಾಸ್ತ್ರದಿಂದ ತಿಳಿಯಲ್ಪಡಬೇಕಾಗಿರುವ ವಿಷಯಗಳು. ಇಲ್ಲಿಯವರೆಗೆ ಕೇಳಿರುವಂಥ, ಇನ್ನು ಮುಂದೆ ಕೇಳಿ ತಿಳಿದುಕೊಳ್ಳಬೇಕಾಗಿರುವಂಥವೆಲ್ಲವೂ ವ್ಯರ್ಥ ಎಂದು ತಿಳಿದುಬರುತ್ತದೆ. ಎಲ್ಲ ಭೋಗೈಶ್ವರ್ಯಗಳೂ ಅನಿತ್ಯವೇ ಎಂದು ತಿಳಿದ ಮೇಲೆ ಅವುಗಳಲ್ಲಿ ಆಸಕ್ತಿಯಾಗಲಿ ಕುತೂಹಲವಾಗಲಿ ಅಧ್ಯಾತ್ಮಸಾಧಕನಿಗೆ ಉಂಟಾಗದು ಎಂದರ್ಥ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.25">
<p class="intro-shloka">॥ ಓಂ ಜೀವನ್ಮುಕ್ತಾಯ ವಾಸುದೇವಾಯ ನಮಃ ॥</p>
<p class="shloka">ಅಕರ್ತಾರಮ್ ಅಭೋಕ್ತಾರಮ್ ಆತ್ಮಾನಂ ಮನ್ಯತೇ ಯದಾ ।<br /><strong>ಜೀವನ್ಮುಕ್ತೋ</strong> ಭವೇದೇಷಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ತನ್ನನ್ನು ಅಕರ್ತೃವೆಂದೂ ಅಭೋಕ್ತೃವೆಂದೂ ತಿಳಿದ ಕೂಡಲೇ ಜ್ಞಾನಿಯು <strong>ಜೀವನ್ಮುಕ್ತ</strong> ನಾಗಿಬಿಡುತ್ತಾನೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨೫</span><br /><span class="num">೨೯೯.</span> ಜೀವನ್ಮುಕ್ತನಿವನು</h1>
<p class="bhashya-verse">ನಾನ್ಯಂ ಗುಣೇಭ್ಯಃ ಕರ್ತಾರಂ ಯದಾ ದ್ರಷ್ಟಾಽನುಪಶ್ಯತಿ ।<br />ಗುಣೇಭ್ಯಶ್ಚ ಪರಂ ವೇತ್ತಿ ಮದ್ಭಾವಂ ಸೋಽಧಿಗಚ್ಛತಿ ॥</p>
<p class="bhashya-verse-source">ಭಗವದ್ಗೀತಾ ೧೪-೧೯</p>
<p class="bhashya-verse-meaning">ಯಾವಾಗ ಜ್ಞಾನಿಯಾದವನು ಗುಣಗಳಿಗಿಂತ ಭಿನ್ನನಾದವನನ್ನು ಕರ್ತೃವೆಂದು ತಿಳಿಯುವುದಿಲ್ಲವೋ (ಗುಣಗಳೇ ಕರ್ತೃಗಳೆಂದು ತಿಳಿಯುತ್ತಾನೆಯೋ), ಮತ್ತು ತನ್ನನ್ನು ಗುಣಗಳಿಗಿಂತ ಭಿನ್ನನಾಗಿರುವ ಸಾಕ್ಷಿಯೆಂದು ತಿಳಿಯುತ್ತಾನೆಯೋ, ಆಗ ಅವನು, ಅರ್ಜುನನೆ, ನನ್ನ ಸ್ವರೂಪವನ್ನೇ ಹೊಂದಿಬಿಡುತ್ತಾನೆ.</p>
<p class="description">‘ <strong>ಸಮ್ಯಗ್ದರ್ಶನದಿಂದ ಮಾನವನು ಮೋಕ್ಷವನ್ನು ಹೊಂದುತ್ತಾನೆ</strong>’ ಎಂಬುದೇ ಸಕಲಶಾಸ್ತ್ರಗಳ ಸಾರ, ಗೀತೆಯ ಸಾರವೂ ಇದೇ. ಸರಿ, ಸಮ್ಯಗ್ದರ್ಶನದ ಸ್ವರೂಪವೇನು? ಎಂಬ ಪ್ರಶ್ನೆಗೆ ಇಲ್ಲಿದೆ ಗೀತಾಚಾರ್ಯನ ಸುಂದರವಾದ ಉತ್ತರ: ಗುಣಗಳೇ ಕರ್ಮಗಳನ್ನು ಮಾಡುತ್ತಿವೆ, ಗುಣಗಳೇ ಫಲಗಳನ್ನೂ ಅನುಭವಿಸುತ್ತಿವೆ ಎಂದೂ, ತಾನು ಕರ್ತೃವೂ ಅಲ್ಲ ಭೋಕ್ತೃವೂ ಅಲ್ಲ ಎಂದೂ ತಿಳಿಯುವುದೇ <strong>ಸಮ್ಯಗ್ದರ್ಶನವು</strong>.</p>
<p class="description">ಆತ್ಮಾನಾತ್ಮರುಗಳ ವಿವೇಕವನ್ನು ಮಾಡಿಕೊಂಡು ಆತ್ಮನನ್ನು ಅನಾತ್ಮವಸ್ತುಗಳಿಂದ ಬಿಡಿಸಿ ತಿಳಿಯುವುದೇ <strong>ಜ್ಞಾನವು</strong>. ಆತ್ಮನೆಂದರೆ ಕೇವಲ ಚಿನ್ಮಾತ್ರನಾದ ಸಚ್ಚಿದಾನಂದರೂಪನಾದ ತಾನು. ಈ ತಾನು ನಿಜವಾಗಿ ಯಾವ ಕರ್ಮಗಳನ್ನೂ ಮಾಡುತ್ತಲೂ ಇಲ್ಲ, ಈ ಕರ್ಮಗಳ ಫಲಗಳನ್ನು ಅನುಭವಿಸುತ್ತಲೂ ಇಲ್ಲ, ಇದೆಲ್ಲವೂ ದೇಹೇಂದ್ರಿಯಮನೋಬುದ್ಧಿಗಳ ವ್ಯಾಪಾರವಾಗಿದೆ ಎಂದು ತಿಳಿದವನೇ ಆತ್ಮಜ್ಞಾನಿ. ಇಂಥವನಿಗೆ ಮೋಕ್ಷವು ದೊರಕುತ್ತದೆ. <strong>ಸಮ್ಯಗ್ದರ್ಶಿಯೇ ಜೀವನ್ಮುಕ್ತನು</strong>.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.26">
<p class="intro-shloka">॥ ಓಂ ಪಾಪವಿದೂರಾಯ ವಾಸುದೇವಾಯ ನಮಃ ॥</p>
<p class="shloka">ಮಾಯಯಾಪಹೃತಜ್ಞಾನಾಃ ಮಾನವಾಃ ಪಾಪಕಾರಿಣಃ ।<br />ಭಗವಂತಂ ನ ಜಾನಂತಿ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಮಾಯೆಯಿಂದ ಅಪಹರಿಸಲ್ಪಟ್ಟ ಜ್ಞಾನವನ್ನುಳ್ಳ ಪಾಪಕಾರಿಗಳಾದ ಮಾನವರು ಭಗವಂತನನ್ನು ಸರಿಯಾಗಿ ಅರಿಯರು.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨೬</span><br /><span class="num">೩೦೦.</span> ಅರಿಯರಿವರು</h1>
<p class="bhashya-verse">ನ ಮಾಂ ದುಷ್ಕೃತಿನೋ ಮೂಢಾಃ ಪ್ರಪದ್ಯಂತೇ ನರಾಧಮಾಃ ।<br />ಮಾಯಯಾಽಪಹೃತಜ್ಞಾನಾಃ ಆಸುರಂ ಭಾವಮಾಶ್ರಿತಾಃ ॥</p>
<p class="bhashya-verse-source">ಭಗವದ್ಗೀತಾ ೭-೧೫</p>
<p class="bhashya-verse-meaning">ದುಷ್ಕೃತಿಗಳೂ ಮೂಢರೂ ಆದ ನರಾಧಮರು, ಎಲೈ ಅರ್ಜುನನೆ, ನನ್ನನ್ನು ಹೊಂದುವುದಿಲ್ಲ. ಏಕೆಂದರೆ ಇವರು ಮಾಯೆಯಿಂದ ಅಪಹರಿಸ ಲ್ಪಟ್ಟ ಜ್ಞಾನವುಳ್ಳವರಾಗಿ ಆಸುರಸ್ವಭಾವವನ್ನು ಹೊಂದಿರುತ್ತಾರೆ.</p>
<p class="description">ಭಗವಂತನು ಸರ್ವರಿಗೂ ಪ್ರತ್ಯಗಾತ್ಮನೇ ಆಗಿದ್ದರೂ, ಭಗವಂತನು ಸರ್ವರಿಗೂ ಸುಲಭಪ್ರಾಪ್ಯನೇ ಆಗಿದ್ದರೂ, ಅಂಥ ಭಗವಂತನನ್ನು ದುಷ್ಕೃತಿಗಳಾದ ಮೂಢರಾದ ನರಾಧಮರು ಅರ್ಥಮಾಡಿಕೊಳ್ಳಲಾರರು. ದುಷ್ಟವಾದ ನಿಂದ್ಯವಾದ ಪಾಪಕರ್ಮಗಳನ್ನು ಮಾಡುವವರೇ ದುಷ್ಕೃತಿಗಳು. ಇವರು ಮೂಢರೂ ಆಗಿರುತ್ತಾರೆ. ವಿವೇಕರಹಿತರಾಗಿ, ಧನ ಅಧಿಕಾರ ಕೀರ್ತಿ ಪುತ್ರಾದಿಗಳಲ್ಲಿಯೇ ಮುಳುಗಿರುವಂಥ ಈ ಮೂಢರಿಗೆ ಆತ್ಮನನ್ನು ಅರಿತುಕೊಳ್ಳುವ ಸಾಮರ್ಥ್ಯವು ಇರಲಾರದು. ಇಂಥವರೇ ನರಾಧಮರು. ಈ ಪವಿತ್ರವಾದ ಮಾನವಜನ್ಮದ ಮಹತ್ತ್ವವನ್ನೇ ಅರಿಯದೆ ಅಸುರರಂತೆ ಜೀವಿಸುತ್ತಿರುವ, ಅಹಂಕಾರ ಕಾಮ ಕ್ರೋಧಾದಿಗಳಲ್ಲಿಯೇ ನಿರತರಾಗಿರುವ, ಈ ನರಾಧಮರಿಗೆ ಭಗವಂತನ ಸ್ವರೂಪವು ಅರ್ಥವಾಗದು.</p>
<p class="description">ಭಗವಂತನ ಮಾಯೆಯಿಂದ ಇಂಥವರ ವಿವೇಕಜ್ಞಾನವು ಅಪಹರಿಸಲ್ಪಟ್ಟಿರುತ್ತದೆ. ಮಾಯಾಪಾಶಬದ್ಧರಾಗಿ ಅನಾತ್ಮವಸ್ತುಗಳಲ್ಲಿಯೇ ಮುಳುಗಿರುವ ಈ ಮೂಢರಿಗೆ ಆತ್ಮನ ಸ್ವರೂಪವಾಗಲಿ, ಮುಕ್ತಿಮಾರ್ಗವಾಗಲಿ ತಿಳಿಯದು. ಭಗವಂತನ ಕೃಪೆಯಿಂದಲೇ ಆತ್ಮಜ್ಞಾನವು ಲಭಿಸಬೇಕು.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.27">
<p class="intro-shloka">॥ ಓಮ್ ಓಂಕಾರಾತ್ಮಕಾಯ ವಾಸುದೇವಾಯ ನಮಃ ॥</p>
<p class="shloka">ಓಂಕಾರೇಣ ಪ್ರವರ್ತಂತೇ ಯಜ್ಞದಾನತಪಃಕ್ರಿಯಾಃ ।<br />ಓಮಾತ್ಮಕಮಿದಂ ಸರ್ವಂ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಯಜ್ಞದಾನತಪಸ್ಸೆಂಬ ಶಾಸ್ತ್ರೀಯ ಕರ್ಮಗಳೆಲ್ಲವೂ ಓಂಕಾರದಿಂದಲೇ ಪ್ರಾರಂಭಗೊಳ್ಳುತ್ತವೆ. ಇದೆಲ್ಲವೂ ಓಂಕಾರದ ಸ್ವರೂಪವೇ ಆಗಿರುತ್ತದೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨೭</span><br /><span class="num">೩೦೧.</span> ಓಂಕಾರದ ಮಹಿಮೆ</h1>
<p class="bhashya-verse">ತಸ್ಮಾದೋಮಿತ್ಯುದಾಹೃತ್ಯ ಯಜ್ಞದಾನತಪಃಕ್ರಿಯಾಃ ।<br />ಪ್ರವರ್ತಂತೇ ವಿಧಾನೋಕ್ತಾಃ ಸತತಂ ಬ್ರಹ್ಮವಾದಿನಾಮ್ ॥</p>
<p class="bhashya-verse-source">ಭಗವದ್ಗೀತಾ ೧೭-೨೪</p>
<p class="bhashya-verse-meaning">ಆದ್ದರಿಂದ ಬ್ರಹ್ಮವಾದಿಗಳಿಗೆ ಶಾಸ್ತ್ರೋಕ್ತವಾದ ಯಜ್ಞ ದಾನ ತಪಸ್ಸೆಂಬ ಕರ್ಮಗಳೆಲ್ಲವೂ ಯಾವಾಗಲೂ ‘ಓಂ’ ಎಂದು ಪ್ರಾರಂಭಗೊಂಡೇ ಮುಂದುವರಿಯುತ್ತವೆ.</p>ಬ್ರಹ್ಮವಾದಿಗಳೆಂದರೆ ವೇದವಾದಿಗಳು. ಬ್ರಹ್ಮವೆಂದರೆ ವೇದಗಳು, ವಾದಿಗಳೆಂದರೆ ಪಠನಮಾಡುವವರು. ಈ ಬ್ರಹ್ಮವಾದಿಗಳು ಯಜ್ಞ, ದಾನ, ತಪಸ್ಸುಗಳೆಂಬ ಕರ್ಮಗಳನ್ನು ಮಾಡುತ್ತಾರಲ್ಲವೆ? ಈ ಕರ್ಮಗಳಿಗೇ ಶಾಸ್ತ್ರೀಯಕರ್ಮಗಳೆಂದು ಹೆಸರು. ಈ ಕರ್ಮಗಳನ್ನು ಮಾಡುವುದರಿಂದ ಸ್ವರ್ಗಾದಿಲೋಕಗಳು ದೊರಕುತ್ತವೆ.
<p class="description">ಯಜ್ಞ ದಾನ ತಪಸ್ಸುಗಳನ್ನು ಪ್ರಾರಂಭಿಸುವುದಕ್ಕಿಂತ ಮುಂಚೆ ಓಂಕಾರದ ಉಚ್ಚಾರಣೆಯನ್ನು ಮಾಡಬೇಕು. ವೇದಾಧ್ಯಯನದ ಪ್ರಾರಂಭದಲ್ಲೂ, ಯಜ್ಞಯಾಗಾದ್ಯನುಷ್ಠಾನಗಳ ಪ್ರಾರಂಭದಲ್ಲಿಯೂ ಓಂಕಾರವನ್ನು ಅವಶ್ಯವಾಗಿ ಉಚ್ಚರಿಸಲೇಬೇಕು. <strong>ಓಂ</strong> ಎಂದುಕೊಂಡೇ ಮುಂದಿನ ಕರ್ಮಗಳನ್ನೆಲ್ಲ ಪ್ರಾರಂಭಿಸಬೇಕು. ಓಂಕಾರದಿಂದ ಪ್ರಾರಂಭಗೊಂಡ ಶಾಸ್ತ್ರೀಯ ಕರ್ಮಗಳೆಲ್ಲಕ್ಕೂ ಸಾಫಲ್ಯವು ಉಂಟಾಗುತ್ತದೆ. ಓಂಕಾರವು ಸಕಲವೇದಮಂತ್ರಗಳ ಹಾಗೂ ಸಕಲ ವೈದಿಕಕರ್ಮಗಳ ಸಾರವಾಗಿರುತ್ತದೆ. ಓಂ ಎಂಬುದು ಪರಮಾತ್ಮನ ಹೆಸರು. ಪರಮಾತ್ಮನ ಪ್ರತೀಕವಾದ ಓಂಕಾರದ ಉಚ್ಚಾರಣೆಯಿಂದ ಸರ್ವತ್ರ ಮಂಗಳವು ಉಂಟಾಗುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.28">
<p class="intro-shloka">॥ ಓಂ ಸಾಧನರಹಸ್ಯವಿದೇ ವಾಸುದೇವಾಯ ನಮಃ ॥</p>
<p class="shloka">ವಿವೇಕೀ ಸರ್ವಕರ್ಮಾಣಿ ತ್ವೀಶ್ವರಾಯಾರ್ಪಯೇತ್ ಸದಾ ।<br />ಕರ್ಮಯೋಗಸ್ತ್ವಯಂ ಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ವಿವೇಕಿಯಾದ ಸಾಧಕನು ಎಲ್ಲ ಕರ್ಮಗಳನ್ನೂ ಈಶ್ವರನಿಗೇ ಸಮರ್ಪಿಸಿಬಿಡಬೇಕು. ಇದೇ ಕರ್ಮಯೋಗವು.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨೮</span><br /><span class="num">೩೦೨.</span> ಸುಲಭ ಕರ್ಮಯೋಗವಿದು</h1>
<p class="bhashya-verse">ಯತ್ ಕರೋಷಿ ಯದಶ್ನಾಸಿ ಯಜ್ಜುಹೋಷಿ ದದಾಸಿ ಯತ್ ।<br />ಯತ್ತಪಸ್ಯಸಿ ಕೌಂತೇಯ ತತ್ಕುರುಷ್ವ ಮದರ್ಪಣಮ್ ॥</p>
<p class="bhashya-verse-source">ಭಗವದ್ಗೀತಾ ೯-೨೭</p>
<p class="bhashya-verse-meaning">ಕೌಂತೇಯನೆ, ನೀನು ಏನನ್ನು ಮಾಡುತ್ತೀಯೋ, ಏನನ್ನು ತಿನ್ನುತ್ತೀಯೋ, ಏನನ್ನು ಹೋಮಮಾಡುತ್ತೀಯೋ, ಏನೇನನ್ನು ದಾನ ಮಾಡುತ್ತೀಯೋ ಮತ್ತು ಏನೇನು ತಪಸ್ಸನ್ನು ಮಾಡುತ್ತೀಯೋ, ಅದೆಲ್ಲವನ್ನೂ ನನಗೆ ಸಮರ್ಪಣೆಮಾಡಿಬಿಡು.</p>
<p class="description">ಇಲ್ಲಿ ಕರ್ಮಯೋಗದ ರಹಸ್ಯವನ್ನು ತಿಳಿಸಿದೆ. ಸಾಧಕರು ಮೊದಲಿಗೆ ಕರ್ಮಯೋಗವನ್ನು ಮಾಡಬೇಕು. ಕರ್ಮಗಳು ಎರಡು ವಿಧ: ಲೌಕಿಕ ಮತ್ತು ವೈದಿಕ. ಲೋಕದಲ್ಲಿ ಸರ್ವೇಸಾಮಾನ್ಯರು ಮಾಡುವ ಎಲ್ಲ ಕರ್ಮಗಳೂ ಲೌಕಿಕ. ಊಟ ತಿಂಡಿ ಮಾಡುವುದು, ಮನೆಯ ಕೆಲಸ ಮಾಡುವುದು, ಶಾಲಾಕಾಲೇಜುಗಳಲ್ಲಿ ಮಾಡುವ ಕೆಲಸಕಾರ್ಯಗಳೆಲ್ಲವೂ <strong>ಲೌಕಿಕ</strong> ವೆನಿಸುತ್ತದೆ. ಇನ್ನು <strong>ವೈದಿಕಕರ್ಮ</strong> ಗಳೆಂದರೆ ವೇದಗಳಲ್ಲಿ ವಿಹಿತವಾಗಿರುವ ಶಾಸ್ತ್ರೀಯಕರ್ಮಗಳು. ಜಪ, ತಪ, ಹೋಮ, ಹವನ, ಪೂಜಾ, ನಮಸ್ಕಾರ, ಯಜ್ಞಯಾಗಾದಿ ಕರ್ಮಗಳೆಲ್ಲವೂ ಶಾಸ್ತ್ರೀಯವೆನಿಸುತ್ತವೆ. ಇವುಗಳಿಗೇ <strong>ವೈದಿಕಕರ್ಮ</strong> ಗಳೆಂದೂ ಹೆಸರು.</p>
<p class="description">ಈ ಕರ್ಮಗಳನ್ನೆಲ್ಲ ಭಗವಂತನಿಗೆ ಸಂಬಂಧಿಸಿ ಭಗವಂತನಿಗೇ ಸಮರ್ಪಿಸಿಬಿಟ್ಟರೆ ಅದೇ <strong>ಕರ್ಮಯೋಗ</strong>. ಭಗವಂತನೊಂದಿಗೆ ಉಂಟಾದ ಸಂಬಂಧವೇ ಯೋಗವು. ಪ್ರಾರಂಭದ ಹಂತದಲ್ಲಿ ಸಾಧಕರು ಈ ಕರ್ಮಯೋಗವನ್ನು ಮಾಡಬೇಕು. ಇದರಿಂದ ಚಿತ್ತಶುದ್ಧಿಯುಂಟಾಗುತ್ತದೆ. ಅನಂತರ ಆತ್ಮಜ್ಞಾನಪ್ರಾಪ್ತಿಗೆ ಯೋಗ್ಯತೆಯು ಉಂಟಾಗುತ್ತದೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.29">
<p class="intro-shloka">॥ ಓಂ ಪುಣ್ಯಪಾಪರಹಿತಾಯ ವಾಸುದೇವಾಯ ನಮಃ ॥</p>
<p class="shloka">ಪುಣ್ಯಪಾಪಾನಿ ಕರ್ಮಾಣಿ ಸ್ವಯಂ ಕುರ್ವಂತಿ ಮಾನವಾಃ ।<br />ಅಜ್ಞಾನೇನೈವ ಮುಹ್ಯಂತಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಅಜ್ಞಾನದಿಂದ ಮೋಹಿತರಾಗಿಯೇ ಮಾನವರು ಪುಣ್ಯಪಾಪಕರ್ಮಗಳನ್ನು ತಾವು ತಾವೇ ಮಾಡುತ್ತಾರೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೨೯</span><br /><span class="num">೩೦೩.</span> ತಮ್ಮ ಬಂಧನಕ್ಕೆ ತಾವೇ ಕಾರಣ</h1>
<p class="bhashya-verse">ನಾದತ್ತೇ ಕಸ್ಯಚಿತ್ ಪಾಪಂ ನ ಚೈವ ಸುಕೃತಂ ವಿಭುಃ ।<br />ಅಜ್ಞಾನೇನಾವೃತಂ ಜ್ಞಾನಂ ತೇನ ಮುಹ್ಯಂತಿ ಜಂತವಃ ॥</p>
<p class="bhashya-verse-source">ಭಗವದ್ಗೀತಾ ೫-೧೫</p>
<p class="bhashya-verse-meaning">ಭಗವಂತನು ಯಾರೊಬ್ಬರ ಪಾಪವನ್ನಾಗಲಿ ಪುಣ್ಯವನ್ನಾಗಲಿ ತಾನು ತೆಗೆದುಕೊಳ್ಳುವುದಿಲ್ಲ. ಅಜ್ಞಾನಿಗಳಿಗೆ ಜ್ಞಾನವು ಅಜ್ಞಾನದಿಂದ ಮುಚ್ಚಲ್ಪಟ್ಟಿರುತ್ತದೆ. ಅದರಿಂದ ಜೀವರುಗಳು ಮೋಹಕ್ಕೊಳಗಾಗಿರುತ್ತಾರೆ.</p>
<p class="description">ಭಗವಂತನು ತನ್ನ ಭಕ್ತರ ಪಾಪಗಳನ್ನು ತೆಗೆದುಕೊಳ್ಳುತ್ತಾನೆಂದೂ ತನ್ನ ಕೆಲವು ಭಕ್ತರುಗಳಿಗೆ ಪುಣ್ಯವನ್ನು ಕೊಡುತ್ತಾನೆಂದೂ ಅನೇಕರು ತಿಳಿದಿರುತ್ತಾರೆ. ಹೀಗೆ ತಿಳಿದು ಅನೇಕರು ನಾನಾ ತರಹದ ಪಾಪಕರ್ಮಗಳನ್ನು ತಿಳಿದೂ ತಿಳಿದೂ ಮಾಡುತ್ತಾ ಕೊನೆಯಲ್ಲಿ ಅವೆಲ್ಲವನ್ನೂ ಭಗವಂತನಿಗೆ ಸಮರ್ಪಿಸಿಬಿಡುತ್ತಾರೆ. ಇದರಿಂದ ತಮ್ಮ ಪಾಪಗಳೆಲ್ಲವೂ ಪರಿಹಾರವಾಯಿತೆಂದೂ ಅವರು ಭಾವಿಸುತ್ತಾರೆ.</p>
<p class="description">ಈ ಭಾವನೆಯು ಸರ್ವಥಾ ಸರಿಯಲ್ಲ. ಏಕೆಂದರೆ ಮಾನವರು ತಮ್ಮ ಅವಿದ್ಯೆಯಿಂದ, ತಾವು ಮಾಡಿರುವ ಕರ್ಮಗಳ ಫಲಗಳನ್ನು ತಾವೇ ಅನುಭವಿಸಬೇಕೇ ಹೊರತು ಇದಕ್ಕೆ ಈಶ್ವರನು ಹೊಣೆಯಲ್ಲ. ಆದರೆ ಭಗವಂತನು ಪ್ರತಿಯೊಬ್ಬರಿಗೂ ವಿವೇಕವನ್ನು ಕೊಟ್ಟಿರುತ್ತಾನಲ್ಲವೆ? ಈ ವಿವೇಕವನ್ನು ಬಳಸಿಕೊಳ್ಳದೆ ಹೋದರೆ ಅಜ್ಞಾನಿಗಳು ತಾವು ಮಾಡಿದ ಪುಣ್ಯಪಾಪಕರ್ಮಗಳಿಗೆ ತಾವೇ ಭೋಕ್ತೃಗಳೂ ಆಗಬೇಕು. ಅಜ್ಞಾನದಿಂದಲೇ ಕರ್ಮಗಳು, ಅಜ್ಞಾನದಿಂದಲೇ ಜ್ಞಾನವು ಮುಚ್ಚಲ್ಪಟ್ಟಿರುತ್ತದೆ. ಆದ್ದರಿಂದಲೇ ಮನುಷ್ಯರು ದುಃಖಸಾಗರದಲ್ಲಿ ಮುಳುಗಿರುತ್ತಾರೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.30">
<p class="intro-shloka">॥ ಓಂ ತ್ರೈವಿದ್ಯಸ್ವರೂಪವಿದೇ ವಾಸುದೇವಾಯ ನಮಃ ॥</p>
<p class="shloka">ಸ್ವರ್ಗಂ ಪ್ರಾಪ್ಯ ನಿವರ್ತಂತೇ ತ್ರೈವಿದ್ಯಾಃ ಕರ್ಮಿಣೋ ಧ್ರುವಮ್ ।<br />ಗತ್ಯಾಗತ್ಯಾತ್ಮಕೋ ಮಾರ್ಗಃ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ಕರ್ಮಿಗಳಾದ ಮಾನವರು ಸ್ವರ್ಗವನ್ನು ಹೊಂದಿ ಅಲ್ಲಿಂದ ಹಿಂತಿರುಗಿ ಬರುತ್ತಾರೆ. ಈ ಕರ್ಮಮಾರ್ಗವು ಗತ್ಯಾಗತಿರೂಪವಾಗಿದೆ.</p>
<h1 class="level1-title" epub:type="title"><span class="date">ಅಕ್ಟೋಬರ್ ೩೦</span><br /><span class="num">೩೦೪.</span> ಗತಾಗತಮಾರ್ಗವಿದು</h1>
<p class="bhashya-verse">ತೇ ತಂ ಭುಕ್ತ್ವಾ ಸ್ವರ್ಗಲೋಕಂ ವಿಶಾಲಂ<br />ಕ್ಷೀಣೇ ಪುಣ್ಯೇ ಮರ್ತ್ಯಲೋಕಂ ವಿಶಂತಿ ।<br />ಏವಂ ತ್ರಯೀಧರ್ಮಮನುಪ್ರಪನ್ನಾಃ<br />ಗತಾಗತಂ ಕಾಮಕಾಮಾ ಲಭಂತೇ ॥</p>
<p class="bhashya-verse-source">ಭಗವದ್ಗೀತಾ ೯-೨೧</p>
<p class="bhashya-verse-meaning">ಆ ಅಗ್ನಿಹೋತ್ರಿಗಳು ಆ ವಿಶಾಲವಾದ ಸ್ವರ್ಗಲೋಕವನ್ನು ಸೇರಿ ಅಲ್ಲಿ ಸ್ವರ್ಗಲೋಕದ ಫಲಗಳನ್ನು ಅನುಭವಿಸಿ, ತಾವು ಮಾಡಿದ ಪುಣ್ಯಕರ್ಮಗಳೆಲ್ಲವೂ ಮುಗಿದ ಬಳಿಕ ಅವರು ಪುನಃ ಮರ್ತ್ಯಲೋಕಕ್ಕೇ ವಾಪಸ್ಸು ಬರುತ್ತಾರೆ. ಹೀಗೆ ವೈದಿಕ ಕರ್ಮಗಳ ಮಾರ್ಗವನ್ನು ಅನುಸರಿಸುವವರಾಗಿ ಕಾಮಕಾಮರಾಗಿ ಇವರು ಗತಾಗತಮಾರ್ಗದಲ್ಲಿಯೇ ಸಂಚರಿಸುತ್ತಾ ಸಂಕಟಪಡುತ್ತಿರುತ್ತಾರೆ.</p>
<p class="description">ಯಜ್ಞದಾನತಪಸ್ಸುಗಳ ಅನುಷ್ಠಾನದಿಂದ ಸ್ವರ್ಗಲೋಕವು ಪ್ರಾಪ್ತವಾಗುತ್ತದೆ. ಅಲ್ಲಿ ಭೋಗಗಳನ್ನು ಅನುಭವಿಸಿ, ಅನಂತರ, ತಾವು ಮಾಡಿದ್ದ ಕರ್ಮಗಳೆಲ್ಲವೂ ಪೂರೈಸಿದ ಮೇಲೆ ಅಲ್ಲಿಂದ ಪುನಃ ಈ ಭೂಲೋಕಕ್ಕೆ ಅವರು ಬರಲೇಬೇಕು. ಇಲ್ಲಿಗೆ ಬಂದು ಮನುಷ್ಯರಾಗಿ ಹುಟ್ಟಿ, ಪುನಃ ಕರ್ಮಗಳನ್ನು ಮಾಡಿ ಸ್ವರ್ಗಲೋಕಕ್ಕೆ ಹೋಗಬೇಕು.</p>
<p class="description">ಇದು ತ್ರೈವಿದ್ಯರ ಕತೆ. <strong>ತ್ರಯೀ</strong> ಎಂದರೆ ಮೂರು ವೇದಗಳು. ಆ ವೇದಗಳಲ್ಲಿ ತಿಳಿಸಿರುವಂತೆ ಕರ್ಮಗಳನ್ನು ಮಾಡುವವರೇ <strong>ತ್ರೈವಿದ್ಯರು</strong>. ಇಂಥವರಿಗೆ ಉಂಟಾಗುವ ಫಲಗಳು ಗಮನಾಗಮನರೂಪವಾಗಿ ಅನಿತ್ಯವಾಗಿರುತ್ತವೆ. ಆದರೆ ಆತ್ಮಜ್ಞಾನಿಗಳು ಇಲ್ಲಿಯೇ ಮುಕ್ತರಾಗಿಬಿಡುತ್ತಾರೆ.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
<section class="level1 numbered" epub:type="chapter" role="doc-chapter" id="id-010.31">
<p class="intro-shloka">॥ ಓಂ ಧೀರವರೇಣ್ಯಾಯ ವಾಸುದೇವಾಯ ನಮಃ ॥</p>
<p class="shloka">ದ್ವಂದ್ವಾತೀತಂ ಸ್ವರೂಪಸ್ಥಂ ಸುಖದುಃಖವಿವರ್ಜಿತಮ್ ।<br /><strong>ಧೀರ</strong> ಮೇನಂ ವಿಜಾನೀಯಾತ್ <strong>ಗೀತಾಚಾರ್ಯಮಹಂ ಭಜೇ</strong> ॥</p>
<p class="shloka-meaning">ದ್ವಂದ್ವಾತೀತನೂ ಸ್ವರೂಪನಿಷ್ಠನೂ ಸುಖದುಃಖರಹಿತನೂ ಆದ ಜ್ಞಾನಿಯನ್ನು <strong>ಧೀರ</strong> ನೆಂದು ತಿಳಿಯಬೇಕು.</p>
<h1 class="level1-title" epub:type="title"><span class="date">ಅಕ್ಟೋಬರ್ ೩೧</span><br /><span class="num">೩೦೫.</span> ಬ್ರಹ್ಮನಿಷ್ಠನೇ ಧೀರನು!</h1>
<p class="bhashya-verse">ಯಂ ಹಿ ನ ವ್ಯಥಯಂತ್ಯೇತೇ ಪುರುಷಂ ಪುರುಷರ್ಷಭ ।<br />ಸಮದುಃಖಸುಖಂ ಧೀರಂ ಸೋಽಮೃತತ್ವಾಯ ಕಲ್ಪತೇ ॥</p>
<p class="bhashya-verse-source">ಭಗವದ್ಗೀತಾ ೨-೧೫</p>
<p class="bhashya-verse-meaning">ಎಲೈ ಪುರುಷಶ್ರೇಷ್ಠನೆ, ಸುಖದುಃಖಗಳನ್ನು ಸಮಾನವಾಗಿ ಕಾಣುವ ಯಾವನನ್ನು ಇಂದ್ರಿಯಗಳಾಗಲಿ ವಿಷಯಗಳಾಗಲಿ ವ್ಯಾಕುಲಗೊಳಿಸಲಾರವೋ, ಅವನೇ ಮೋಕ್ಷವನ್ನು ಹೊಂದಬಲ್ಲ <strong>ಧೀರನು</strong> !</p>
<p class="description">ಈ ಶ್ಲೋಕದಲ್ಲಿ <strong>ಧೀರನ</strong> ಲಕ್ಷಣವನ್ನು ಸುಂದರವಾಗಿ ತಿಳಿಸಿರುತ್ತದೆ. ಸುಖದುಃಖಗಳನ್ನು ಸಮಾನವಾಗಿ ಕಾಣುವವನೇ <strong>ಧೀರ</strong>. ಲೋಕದಲ್ಲಿ ಸಾಮಾನ್ಯವಾಗಿ ಇಷ್ಟಪ್ರಾಪ್ತಿಯಾದರೆ ಸುಖವೂ ಅನಿಷ್ಟಪ್ರಾಪ್ತಿಯಾದರೆ ದುಃಖವೂ ಬಂದೊದಗುತ್ತದೆ. ಸುಖದುಃಖಗಳ ಹೊಡೆತಕ್ಕೆ ಸಿಕ್ಕಿಕೊಂಡು ಸಂಕಟಪಡುವುದೇ ಅಜ್ಞಾನಿಗಳ ಹಣೆಬರಹ. ಸುಖ ಬಂದಾಗ ಹಿಗ್ಗುವುದು, ದುಃಖಬಂದಾಗ ಕುಗ್ಗುವುದು, ಇದೇ ಅಜ್ಞಾನಿಗಳ ಹಣೆಬರಹ, ಸ್ವಭಾವ.ಆದರೆ ಧೀರನಾದ ಬ್ರಹ್ಮಜ್ಞಾನಿಯು ಹಾಗಲ್ಲ. ಅನಿತ್ಯವಾದ ಸುಖದುಃಖಗಳಿಂದ ವ್ಯಾಕುಲನಾಗದವನೇ <strong>ಧೀರನು</strong>. ಇಂದ್ರಿಯಗಳಾಗಲಿ ವಿಷಯಗಳಾಗಲಿ ಈ ಧೀರನನ್ನು ವ್ಯಾಕುಲಗೊಳಿಸಲಾರವು. ಸಾಗರವನ್ನು ಯಾವ ಕೆರೆ ಕಟ್ಟೆಗಳಾಗಲಿ ನದಿಗಳಾಗಲಿ ವ್ಯಾಕುಲಗೊಳಿಸಲಾರವಷ್ಟೆ? ಸಚ್ಚಿದಾನಂದಸ್ವರೂಪವಾದ ಪರಬ್ರಹ್ಮವೇ ತಾನೆಂದು ತಿಳಿದಿರುವ ಆತ್ಮಜ್ಞಾನಿಯು ಆತ್ಮನಿಷ್ಠನೇ ಆಗಿರುವ <strong>ಧೀರ</strong> ನು. ಇಂಥವನು ಮಾತ್ರವೇ ಮೋಕ್ಷವನ್ನು ಹೊಂದಬಲ್ಲ ಧೀರನು. ತನ್ನ ಸ್ವರೂಪದಲ್ಲಿ ನೆಲೆಗೊಂಡಿರುವ <strong>ಬ್ರಹ್ಮನಿಷ್ಠನೇ ಧೀರ</strong>. ಉಳಿದವರೆಲ್ಲರೂ <strong>ದೀನರೇ</strong>.</p>
<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು । ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
</section>
</body>
</html>
