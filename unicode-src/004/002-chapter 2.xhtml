<div>॥ ಓಂ ಶ್ರೀಗಣೇಶಶಾರದಾಸದ್ಗುರುಸಮೇತಗೀತಾಚಾರ್ಯಾಯ ನಮಃ॥</div>
  <div><strong>॥</strong> ಓಂ ಸರ್ವಭೂತಸಮಾತ್ಮಕಾಯ ವಾಸುದೇವಾಯ ನಮಃ॥</div>
  <div>ಸಮಃ ಸರ್ವೇಷು ಭೂತೇಷು ರಾಗದ್ವೇಷವಿವರ್ಜಿತಃ।<br/>ಸರ್ವಭೂತಾತ್ಮಭೂತೋಽಸೌ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವಭೂತಗಳಿಗೂ ಆತ್ಮನಾಗಿರುವ ಭಗವಂತನು ರಾಗದ್ವೇಷರಹಿತನಾಗಿ ಸರ್ವರಲ್ಲಿಯೂ ಸಮನಾಗಿರುತ್ತಾನೆ.</p>
  </div>
  <div>
    <p>ಜನವರಿ ೧</p>
  </div>
  <div>
    <p>೧. ಸರ್ವರಿಗೂ ಭಗವಂತನು ಸಮನೇ</p>
  </div>
  <div>ಸಮೋಽಹಂ ಸರ್ವಭೂತೇಷು ನ ಮೇ ದ್ವೇಷ್ಯೋಽಸ್ತಿ ನ ಪ್ರಿಯಃ।<br/>ಯೇ ಭಜಂತಿ ತು ಮಾಂ ಭಕ್ತ್ಯಾ ಮಯಿ ತೇ ತೇಷು ಚಾಪ್ಯಹಮ್॥</div>
  <div>
    <p>ಭಗವದ್ಗೀತಾ ೯-೨೯</p>
  </div>
  <div><p>ಎಲೈ ಅರ್ಜುನನೆ, ನಾನು ಸರ್ವಪ್ರಾಣಿಗಳಲ್ಲಿಯೂ ಸಮನಾಗಿದ್ದೇನೆ. ನನಗೆ ಯಾರೂ ಶತ್ರುಗಳಾಗಲಿ ಮಿತ್ರರಾಗಲಿ ಇಲ್ಲವೇ ಇಲ್ಲ. ಆದರೆ ಯಾರು ನನ್ನನ್ನು ಭಕ್ತಿಯಿಂದ ಭಜಿಸುತ್ತಾರೆಯೋ ಅಂಥವರಲ್ಲಿ ನಾನು ಇರುತ್ತೇನೆ, ಮತ್ತು ಅಂಥವರು ನನ್ನಲ್ಲಿರುತ್ತಾರೆ.</p>ಪ್ರಪಂಚದಲ್ಲಿ ಶ್ರೀಮಂತರು ಬಡವರು, ವಿದ್ಯಾವಂತರು ಅವಿದ್ಯಾವಂತರು, ರಾಜರುಗಳು ರಂಕರು, ದೀರ್ಘಾಯುಷಿಗಳು ಅಲ್ಪಾಯುಷಿಗಳು, ಸುಂದರರು ಕುರೂಪಿಗಳು—ಎಂದೆಲ್ಲ ಕಾಣುತ್ತಿದ್ದಾರಲ್ಲವೆ? ಈ ವೈಷಮ್ಯಕ್ಕೆಲ್ಲ ಸೃಷ್ಟಿಕರ್ತನಾದ ಪರಮಾತ್ಮನೇ ಕಾರಣನಲ್ಲವೆ? ಹಾಗಾದರೆ ಭಗವಂತನಿಗೂ ರಾಗದ್ವೇಷಗಳಿವೆಯೆ? ಎಂದರೆ, ಇಲ್ಲಿದೆ ಉತ್ತರ:</div>
  <div>
    <p>ಭಗವಂತನಿಗೆ ರಾಗದ್ವೇಷಗಳಿಲ್ಲ. ಪರಮಾತ್ಮನು ಸರ್ವಪ್ರಾಣಿಗಳಲ್ಲಿಯೂ ಸಮಾನನಾಗಿರುತ್ತಾನೆ. ಅವನಿಗೆ ಎಲ್ಲ ಪ್ರಾಣಿಗಳೂ ಒಂದೇ. ಹತ್ತಿರ ಹೋದವರಿಗೆ ಬೆಂಕಿಯು ಛಳಿಯನ್ನು ಕಳೆಯುತ್ತದೆ, ದೂರದಲ್ಲಿ ಇದ್ದವರಿಗೆ ಛಳಿಯನ್ನು ದೂರಮಾಡುವುದಿಲ್ಲ, ಅಲ್ಲವೆ? ಅದರಂತೆಯೇ ಭಗವಂತನನ್ನು ಭಜಿಸುವವರಿಗೆ ಸುಖವೂ, ದ್ವೇಷಿಸುವವರಿಗೆ ದುಃಖವೂ ಉಂಟಾಗುತ್ತದೆ. ಆದರೆ ಭಗವಂತನಿಗೆ ಮಾತ್ರ ರಾಗದ್ವೇಷಗಳಿರುವುದಿಲ್ಲ. ಭಗವಂತನು ಎಲ್ಲರಿಗೂ ಸಮನೇ ಆಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸ್ವಧರ್ಮನಿಷ್ಠಾಯ ವಾಸುದೇವಾಯ ನಮಃ॥</div>
  <div>ಸ್ವಧರ್ಮನಿರತೋ ಭೂಯಾತ್ ಪರಧರ್ಮಂ ವಿಹಾಯ ತು।<br/>ಸ್ವಧರ್ಮಪಾಲನಾತ್ ಜ್ಞಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾಧಕನು ಪರಧರ್ಮವನ್ನು ಬಿಟ್ಟು ಸ್ವಧರ್ಮವನ್ನೇ ಪಾಲಿಸಬೇಕು. ಏಕೆಂದರೆ ಸ್ವಧರ್ಮಪಾಲನೆಯಿಂದ ಆತ್ಮಜ್ಞಾನವು ಉಂಟಾಗುತ್ತದೆ.</p>
  </div>
  <div>
    <p>ಜನವರಿ ೨</p>
  </div>
  <div>
    <p>೨. ಸ್ವಧರ್ಮಾನುಷ್ಠಾನದ ಮಹಿಮೆ</p>
  </div>
  <div>ಶ್ರೇಯಾನ್ ಸ್ವಧರ್ಮೋ ವಿಗುಣಃ ಪರಧರ್ಮಾತ್ ಸ್ವನುಷ್ಠಿತಾತ್।<br/>ಸ್ವಧರ್ಮೇ ನಿಧನಂ ಶ್ರೇಯಃ ಪರಧರ್ಮೋ ಭಯಾವಹಃ॥</div>
  <div>
    <p>ಭಗವದ್ಗೀತಾ ೩-೩೫</p>
  </div>
  <div><p>ಪರಧರ್ಮವನ್ನು ಚೆನ್ನಾಗಿ ಅನುಷ್ಠಾನಮಾಡುವುದಕ್ಕಿಂತಲೂ ತನ್ನ ಧರ್ಮವೇ ವಿಗುಣವಾಗಿದ್ದರೂ ತನಗೆ ಶ್ರೇಯಸ್ಕರವಾದದ್ದು. ತನ್ನ ಧರ್ಮದಲ್ಲಿಯೇ ತಾನಿರಬೇಕು. ಪರಧರ್ಮವು ಅಪಾಯಕಾರಿಯು.</p>ಅವರವರಿಗೆ ಅವರವರ ಮತ, ಅವರವರ ಧರ್ಮ, ಅವರವರ ಪಂಥಗಳೇ ಶ್ರೇಷ್ಠವೆಂದು ತಿಳಿಯಬೇಕು. ತನ್ನ ಧರ್ಮವೇ ಜಗತ್ತಿನಲ್ಲಿ ಶ್ರೇಷ್ಠವೆಂದು ತಿಳಿಯಬಾರದು. ಪರಮತದ್ವೇಷವನ್ನಾಗಲಿ ಸ್ವಮತಾಂಧತೆಯನ್ನಾಗಲಿ ಯಾರೂ ಮಾಡಬಾರದು. ಎಲ್ಲ ಧರ್ಮಗಳ ಗುರಿಯೂ ಮಾನವರಿಗೆ ಸುಖ ಶಾಂತಿ ತೃಪ್ತಿಗಳನ್ನು ಉಂಟುಮಾಡುವುದೇ ಆಗಿದೆ. ಇದು ಭಾರತೀಯ ಹಿಂದೂಧರ್ಮದ ಹೃದಯವೈಶಾಲ್ಯ.</div>
  <div>
    <p>ಆದ್ದರಿಂದ ಮಾನವರು ತಮ್ಮ ತಮ್ಮ ಧರ್ಮವನ್ನೇ ಪ್ರೀತಿಯಿಂದ ಅನುಷ್ಠಾನಮಾಡಬೇಕು. ಸ್ವಧರ್ಮಪರಾಯಣರಾಗಿರಬೇಕೇ ಹೊರತು ಪರಮತಾವಲಂಬಿಗಳಾಗಬಾರದು. ಪರಧರ್ಮವನ್ನು ಎಷ್ಟೇ ಚೆನ್ನಾಗಿ ಅನುಷ್ಠಾನಮಾಡಿದರೂ ಅದು <strong>ಪರಧರ್ಮ</strong>ವಲ್ಲವೆ? ಅದರ ಸಹವಾಸ ನಮಗೆ ಬೇಕಾಗಿಲ್ಲ. ಎಂಥ ಪರಿಸ್ಥಿತಿಯಲ್ಲಿಯೂ ಸಾಧಕರು ಪರಧರ್ಮವನ್ನು ಆಶ್ರಯಿಸಲೇ ಬಾರದು. ಸ್ವಧರ್ಮದಿಂದಲೇ ಶ್ರೇಯಸ್ಸು; ಪರಧರ್ಮವು ಎಂದೆಂದಿಗೂ ಶ್ರೇಯಸ್ಕರವಲ್ಲ. ಸಾಧಕರು ಯಾವಾಗಲೂ ಸ್ವಧರ್ಮ ಪರಾಯಣರಾಗಿಯೇ ಉದ್ಧಾರವಾಗಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನಫಲಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಆತ್ಮಜ್ಞಾನಪ್ರಭಾವೇಣ ಮುಚ್ಯಂತೇ ನೈವ ಸಂಶಯಃ।<br/>ನ ಜಾಯಂತೇ ಮ್ರಿಯಂತೇ ವಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನದ ಪ್ರಭಾವದಿಂದ ಮಾನವರು ಮುಕ್ತರಾಗಿಬಿಡುತ್ತಾರೆ. ಅಂಥವರು ಪುನಃ ಹುಟ್ಟುವುದೂ ಇಲ್ಲ, ಸಾಯುವುದೂ ಇಲ್ಲ.</p>
  </div>
  <div>
    <p>ಜನವರಿ ೩</p>
  </div>
  <div>
    <p>೩. ಆತ್ಮಜ್ಞಾನದಿಂದ ಜನ್ಮರಾಹಿತ್ಯ</p>
  </div>
  <div>ಇದಂ ಜ್ಞಾನಮುಪಾಶ್ರಿತ್ಯ ಮಮ ಸಾಧರ್ಮ್ಯಮಾಗತಾಃ।<br/>ಸರ್ಗೇಽಪಿ ನೋಪಜಾಯಂತೇ ಪ್ರಲಯೇ ನ ವ್ಯಥಂತಿ ಚ॥</div>
  <div>
    <p>ಭಗವದ್ಗೀತಾ ೧೪-೨</p>
  </div>
  <div><p>ಈ ಆತ್ಮಜ್ಞಾನವನ್ನು ಪಡೆದಂಥ ಮಹಾತ್ಮರು ನನ್ನ ಸ್ವರೂಪವನ್ನೇ ಹೊಂದಿಬಿಡುತ್ತಾರೆ. ಇಂಥವರು ಬ್ರಹ್ಮನ ಸೃಷ್ಟಿಕಾಲದಲ್ಲಿ ಹುಟ್ಟುವುದೂ ಇಲ್ಲ, ಪ್ರಲಯಕಾಲದಲ್ಲಿ ವ್ಯಥೆಪಡುವುದೂ ಇಲ್ಲ.</p>ಆತ್ಮಜ್ಞಾನವನ್ನು ಪಡೆದರೆ ಅಂಥವರು ಪರಮಾತ್ಮನ ಸ್ವರೂಪವನ್ನೇ ಹೊಂದಿಬಿಡುತ್ತಾರೆ. ಅಜ್ಞಾನದಿಂದಲೇ ತೋರುತ್ತಿದ್ದ ಜೀವೇಶ್ವರಭೇದವು ಜ್ಞಾನೋದಯವಾದ ಕೂಡಲೇ ನಾಶವಾಗಿಬಿಡುತ್ತದೆ. ಸೂರ್ಯೋದಯವಾದಮೇಲೂ ಕತ್ತಲೆಯು ಉಳಿದೀತೇ? ಖಂಡಿತಾ ಇಲ್ಲ. ಅಜ್ಞಾನ ದಿಂದಲೇ ಭೇದಜ್ಞಾನ, ಜ್ಞಾನದಿಂದಲೇ ಅಭೇದಜ್ಞಾನ. ಅಭೇದಜ್ಞಾನವೇ ಮೋಕ್ಷವು. ಮೋಕ್ಷವನ್ನು ಪಡೆದವರಿಗೆ <strong>ಮುಕ್ತರು</strong> ಎಂದು ಹೆಸರು.</div>
  <div>
    <p>ಆತ್ಮಜ್ಞಾನದಿಂದ ಮುಕ್ತರಾದ ಮೇಲೆ ಅಂಥವರು ಪುನಃ ಹುಟ್ಟುವುದಾಗಲಿ ಸಾಯುವುದಾಗಲಿ ಇಲ್ಲವೇ ಇಲ್ಲ. ಚತುರ್ಮುಖ ಬ್ರಹ್ಮನು ಹುಟ್ಟಿದರೂ ಈ ಬ್ರಹ್ಮಾತ್ಮಜ್ಞಾನಿಗಳಾದ ಜೀವನ್ಮುಕ್ತರುಗಳು ಹುಟ್ಟುವುದಿಲ್ಲ , ಚತುರ್ಮುಖಬ್ರಹ್ಮನು ಪ್ರಲೀನನಾದರೂ ಈ ಜೀವನ್ಮುಕ್ತರು ಮಾತ್ರ ಸ್ವರೂಪದಿಂದ ಜಾರಿ ಬೀಳುವುದಿಲ್ಲ. ಬ್ರಹ್ಮ ಸ್ವರೂಪರಾದ ಜ್ಞಾನಿಗಳೂ ಪರಬ್ರಹ್ಮದಂತೆ ಅಜರೂ ಅಮೃತರೂ ಅಭಯಸ್ವರೂಪರೂ ಆಗಿಬಿಟ್ಟಿರುತ್ತಾರೆ. ಇದಲ್ಲವೇ ಆತ್ಮಜ್ಞಾನದ ಫಲವಾದ ಮುಕ್ತಿಯ ಮಹಿಮೆ!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಆತ್ಮಜ್ಞಾನಯಜ್ಞಬೋಧಕಾಯ ವಾಸುದೇವಾಯ ನಮಃ॥</div>
  <div>ಆತ್ಮಜ್ಞಾನಮಹಾಯಜ್ಞಃ ದ್ರವ್ಯಯಜ್ಞಾತ್ ಪರೋ ಮತಃ।<br/>ಮೋಕ್ಷಸಂಪ್ರಾಪ್ತಿಹೇತುತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನವೆಂಬ ಮಹಾಯಜ್ಞವೇ ದ್ರವ್ಯಯಜ್ಞಗಳೆಲ್ಲಕ್ಕಿಂತಲೂ ಶ್ರೇಷ್ಠವಾದುದು. ಏಕೆಂದರೆ ಇದರಿಂದ ಮೋಕ್ಷವೇ ದೊರಕುತ್ತದೆ.</p>
  </div>
  <div>
    <p>ಜನವರಿ ೪</p>
  </div>
  <div>
    <p>೪. ಆತ್ಮಜ್ಞಾನಯಜ್ಞದ ಮಹಿಮೆ!</p>
  </div>
  <div>ಶ್ರೇಯಾನ್ ದ್ರವ್ಯಮಯಾದ್ಯಜ್ಞಾತ್ ಜ್ಞಾನಯಜ್ಞಃ ಪರಂತಪ।<br/>ಸರ್ವಂ ಕರ್ಮಾಖಿಲಂ ಪಾರ್ಥ ಜ್ಞಾನೇ ಪರಿಸಮಾಪ್ಯತೇ॥</div>
  <div>
    <p>ಭಗವದ್ಗೀತಾ ೪-೩೩</p>
  </div>
  <div><p>ಎಲೈ ಪರಂತಪನೆ, ದ್ರವ್ಯಮಯವಾದ ಸಕಲ ಯಜ್ಞಗಳಿಗಿಂತಲೂ ಜ್ಞಾನಯಜ್ಞವೇ ಅತ್ಯಂತ ಶ್ರೇಷ್ಠವಾದುದು. ಏಕೆಂದರೆ, ಎಲೈ ಪಾರ್ಥನೆ, ಕರ್ಮಫಲಗಳೆಲ್ಲವೂ ಆತ್ಮಜ್ಞಾನದಲ್ಲಿ ಅಡಕವಾಗಿಬಿಡುತ್ತವೆ.</p>ವೇದಶಾಸ್ತ್ರಪುರಾಣಗಳಲ್ಲಿ ಯಜ್ಞದ ನಾನಾ ಮುಖಗಳನ್ನು ತಿಳಿಸಿದ್ದಾರೆ. ಜಪಯಜ್ಞ, ಹೋಮಯಜ್ಞ, ನಮಸ್ಕಾರಯಜ್ಞ, ವೇದಯಜ್ಞ, ದಾನಯಜ್ಞ, ತಪೋಯಜ್ಞ, ಉಪವಾಸಯಜ್ಞ—ಹೀಗೆ ನಾನಾರೂಪವಾದ ಯಜ್ಞಗಳಿರುತ್ತವೆಯಲ್ಲವೆ? ‘<strong>ಯಜ-ದೇವಪೂಜಾಯಾಮ್</strong>’ ಎಂಬ ಧಾತುವಿನಿಂದ ‘ಯಜ್ಞ’ ಶಬ್ದವು ಹುಟ್ಟಿರುತ್ತದೆ. ಭಗವಂತನಿಗೆ ಸಂಬಂಧಪಡಿಸಿ ಮಾಡಿದ ಅನುಷ್ಠಾನಗಳೆಲ್ಲವೂ <strong>ಯಜ್ಞ</strong> ಗಳೇ ಆಗುತ್ತವೆ. ಇವುಗಳೆಲ್ಲವೂ <strong>ದ್ರವ್ಯಯಜ್ಞ</strong>ಗಳು.</div>
  <div>
    <p>ಆದರೆ <strong>ಜ್ಞಾನಯಜ್ಞ</strong>ವು ಈ ಎಲ್ಲ ಯಜ್ಞಗಳಿಗಿಂತಲೂ ಉತ್ತಮವಾದದ್ದು, ಶ್ರೇಷ್ಠವಾದದ್ದು ಹಾಗೂ ಪವಿತ್ರವಾದದ್ದು. ಏಕೆಂದರೆ ದ್ರವ್ಯಯಜ್ಞಗಳ ಫಲಗಳೆಲ್ಲವೂ ಅನಿತ್ಯವಾದವುಗಳೇ. ಜ್ಞಾನಯಜ್ಞವು ಮಾತ್ರವೇ ನಿತ್ಯವಾದ ಮೋಕ್ಷಫಲವನ್ನು ಕೊಡಬಲ್ಲದು. ಬ್ರಹ್ಮಜ್ಞಾನವೇ ನಿಜವಾದ ಯಜ್ಞವು. ಇದರ ಫಲವಾದ ಮುಕ್ತಿಯಲ್ಲಿ ಇತರ ಯಜ್ಞಗಳ ಫಲಗಳೆಲ್ಲವೂ ಸೇರಿಹೋಗಿಬಿಡುತ್ತವೆ. <strong>ಆತ್ಮಜ್ಞಾನಯಜ್ಞ</strong>ದ ಮಹಿಮೆಯಿದು!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಿಪುಂಗವಾಯ ವಾಸುದೇವಾಯ ನಮಃ॥</div>
  <div>ಸರ್ವತ್ರ ಸಾಧುಪಾಪೇಷು ಮಿತ್ರಶತ್ರುಷು ಬಂಧುಷು।<br/>ಸಮಬುದ್ಧಿರ್ಮಹಾಯೋಗೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಒಳ್ಳೆಯವರು, ಪಾಪಿಗಳು, ಮಿತ್ರರು, ಶತ್ರುಗಳು ಹಾಗೂ ಬಂಧುಗಳು—ಈ ಎಲ್ಲರಲ್ಲಿಯೂ ಸಮನಾಗಿರುವವನೇ <strong>ಮಹಾಯೋಗಿ</strong>ಯು.</p>
  </div>
  <div>
    <p>ಜನವರಿ ೫</p>
  </div>
  <div>
    <p>೫. ಇವನೇ ಉತ್ತಮಯೋಗಿಯು</p>
  </div>
  <div>ಸುಹೃನ್ಮಿತ್ರಾರ್ಯುದಾಸೀನಮಧ್ಯಸ್ಥದ್ವೇಷ್ಯಬಂಧುಷು।<br/>ಸಾಧುಷ್ವಪಿ ಚ ಪಾಪೇಷು ಸಮಬುದ್ಧಿರ್ವಿಶಿಷ್ಯತೇ॥</div>
  <div>
    <p>ಭಗವದ್ಗೀತಾ ೬-೯</p>
  </div>
  <div><p>ಸುಹೃತ್, ಮಿತ್ರ, ಅರಿ, ಉದಾಸೀನ, ಮಧ್ಯಸ್ಥ, ದ್ವೇಷ್ಯ, ಬಂಧುಗಳು, ಸಾಧುಗಳು, ಪಾಪಿಗಳು—ಎಲ್ಲರಲ್ಲಿಯೂ ಸಮಬುದ್ಧಿಯಾದವನು ಅತ್ಯಂತಶ್ರೇಷ್ಠನಾದ ಯೋಗಿಯು.</p>ಆಧ್ಯಾತ್ಮಿಕ ಸಂಸ್ಕಾರವಿಲ್ಲದ, ಕೇವಲ ಭೋಗಪ್ರಪಂಚದಲ್ಲಿಯೇ, ಲೌಕಿಕವಿಷಯಗಳಲ್ಲಿಯೇ ಮುಳುಗಿರುವವರಿಗೆ ಜೀವನವೆಲ್ಲವೂ ರಾಗದ್ವೇಷಮಯ. ಇವನು ನನ್ನ ಸ್ನೇಹಿತ, ಒಳ್ಳೆಯವನು; ಇವನು ನನ್ನ ಶತ್ರು, ಕೆಟ್ಟವನು; ಇವರು ಒಳ್ಳೆಯ ಬಂಧುಗಳು, ಇವರು ದುಷ್ಟ ಬಂಧುಗಳು; ಹೀಗೆ ಅಜ್ಞಾನಿಗಳ ಜಾತಕವೆಲ್ಲವೂ ರಾಗದ್ವೇಷ ದ್ವಂದ್ವಾತ್ಮಕವಾಗಿರುತ್ತದೆ.</div>
  <div>
    <p>ಆದರೆ ಸಮಬುದ್ಧಿಯುಳ್ಳ ಯೋಗಿಯ ದೃಷ್ಟಿಯಿಂದ ಎಲ್ಲರಲ್ಲಿಯೂ ಸಮನಾದ ಒಬ್ಬನೇ ಆತ್ಮನಿದ್ದಾನೆ. ಕಪ್ಪು, ಕೆಂಪು, ಹಳದಿ, ಬಿಳಿ ಮುಂತಾದ ಅನೇಕ ಬಣ್ಣಗಳ ಹಸುಗಳಿದ್ದರೂ, ಅವುಗಳ ಹಾಲು ಮಾತ್ರ ಬಿಳುಪಾಗಿಯೇ ಇರುತ್ತದೆಯಲ್ಲವೆ? ಸಕ್ಕರೆಯು ಹಸು, ನಾಯಿ, ಆನೆ, ಕೋಳಿ ಮುಂತಾದ ಯಾವುದೇ ಆಕಾರದಲ್ಲಿದ್ದರೂ ಎಲ್ಲವೂ ಸಿಹಿಯೇ ಆಗಿರುತ್ತದೆಯಲ್ಲವೆ? ಜ್ಞಾನಿಯ ದೃಷ್ಟಿಯಿಂದ ಎಲ್ಲರೂ ಭಗವಂತನ ಸ್ವರೂಪರೇ ಆಗಿರುತ್ತಾರೆ. ಅವರವರ ಪೂರ್ವಜನ್ಮಕೃತ ಪುಣ್ಯಪಾಪ ಸಂಸ್ಕಾರವಶಾತ್ ಅವರವರು ಭಿನ್ನಭಿನ್ನರಾಗಿ ತೋರಿದರೂ ಆ ಉಪಾಧಿಗಳೊಳಗೆಲ್ಲ ಇರುವವನು ಸಮನಾದ ಆತ್ಮನೇ ಎಂದು ತಿಳಿದವನೇ ನಿಜವಾದ ಯೋಗಿಯು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಆದ್ಯಪುರುಷಾಯ ವಾಸುದೇವಾಯ ನಮಃ॥</div>
  <div>ಯಸ್ಮಾದಿದಂ ಜಗಜ್ಜಾತಂ ಯಸ್ಮಿನ್ನೇವ ಪ್ರಲೀಯತೇ।<br/>ಜ್ಞಾತುಮಿಚ್ಛೇತ್ ತಮೇವೈಕಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವ ಆತ್ಮನಿಂದ ಈ ಜಗತ್ತೆಲ್ಲವೂ ಬಂದಿದೆಯೋ, ಯಾವನಲ್ಲಿಯೇ ಲಯವಾಗುತ್ತದೆಯೋ, ಆ ಆತ್ಮನೊಬ್ಬನನ್ನೇ ತಿಳಿಯಬೇಕು.</p>
  </div>
  <div>
    <p>ಜನವರಿ ೬</p>
  </div>
  <div>
    <p>೬. ತಿಳಿಯಬೇಕಾದ ಪುರುಷನಿವನು</p>
  </div>
  <div>ತತಃ ಪದಂ ತತ್ಪರಿಮಾರ್ಗಿತವ್ಯಂ<br/> ಯಸ್ಮಿನ್ ಗತಾ ನ ನಿವರ್ತಂತಿ ಭೂಯಃ।<br/>ತಮೇವ ಚಾದ್ಯಂ ಪುರುಷಂ ಪ್ರಪದ್ಯೇ<br/> ಯತಃ ಪ್ರವೃತ್ತಿಃ ಪ್ರಸೃತಾ ಪುರಾಣೀ॥</div>
  <div>
    <p>ಭಗವದ್ಗೀತಾ ೧೫-೪</p>
  </div>
  <div><p>ಅನಂತರ, ಯಾವ ಪದವನ್ನು ಹೊಂದಿದವರು ಪುನಃ ಸಂಸಾರಕ್ಕೆ ವಾಪಸ್ಸು ಬರುವುದಿಲ್ಲವೋ, ಅಂಥ ಪದವನ್ನು ತಿಳಿಯಲು ಪ್ರಯತ್ನಿಸಬೇಕು. “ಆ ಆದ್ಯನಾದ ಪುರುಷನನ್ನೇ ನಾನು ಹೊಂದುತ್ತೇನೆ” ಎಂದು ಸಂಕಲ್ಪವನ್ನು ಮಾಡಿಕೊಳ್ಳಬೇಕು. ಈ ಪುರುಷನಿಂದಲೇ ಈ ಸಂಸಾರಮಾಯಾವೃಕ್ಷವು ಹೊರಹೊಮ್ಮಿ ಇಷ್ಟೊಂದು ದೊಡ್ಡದಾಗಿ ಹರಡಿರುತ್ತದೆ.</p>ಸಂಸಾರದಿಂದ ವಿರಕ್ತರಾದ ಅಧ್ಯಾತ್ಮಸಾಧಕರು ಪರಮಪದವನ್ನು ಕುರಿತು ವಿಚಾರಮಾಡಬೇಕು. ಈ ಬಾಹ್ಯಪ್ರಪಂಚವನ್ನು ಕುರಿತು ಎಷ್ಟುವಿಚಾರಮಾಡಿದರೂ ಇಷ್ಟೇ. ಇದು ಬರೀ ಸಪ್ಪೆ, ಜೊಳ್ಳು, ಅಸಾರ. ಈ ಅನಾತ್ಮವಿಚಾರವನ್ನು ಕೈಬಿಟ್ಟು ಪರಬ್ರಹ್ಮತತ್ತ್ವವನ್ನು ಚಿಂತಿಸಬೇಕು.</div>
  <div/>
  <div>
    <p>ಸರಿ, ಏನೆಂದು ವಿಚಾರಮಾಡಬೇಕು? ಎಂದರೆ, “ಈ ಪರಮಾತ್ಮನಿಂದಲೇ ಈ ವಿಶ್ವವೆಲ್ಲವೂ ಹುಟ್ಟಿರುತ್ತದೆ, ಇವನಲ್ಲಿಯೇ ಬದುಕಿರುತ್ತದೆ, ಇವನಲ್ಲಿಯೇ ಲಯವಾಗುತ್ತದೆ; ಈ ಪುರುಷನೇ ಪರಬ್ರಹ್ಮವು, ಇವನೇ ಪರಿಪೂರ್ಣನು, ಈ ಆತ್ಮನನ್ನೇ ತಿಳಿದುಕೊಳ್ಳಬೇಕು, ಇವನನ್ನೇ ನಾನು ಹೊಂದಬೇಕು” ಎಂದು ಚಿಂತಿಸುತ್ತಾ ಸಾಧಕನು ಸಾಧನಪರನಾಗಿರಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಭಕ್ತಲಕ್ಷಣೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ನಿರಪೇಕ್ಷಃ ಸದಾ ಶುದ್ಧಃ ನಿತ್ಯತೃಪ್ತೋ ಗತವ್ಯಥಃ।<br/><strong>ಭಕ್ತಃ</strong> ಕರ್ಮಪರಿತ್ಯಾಗೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸದಾ ನಿರಪೇಕ್ಷನೂ ಶುದ್ಧನೂ ನಿತ್ಯತೃಪ್ತನೂ ಚಿಂತಾರಹಿತನೂ ಕರ್ಮಪರಿತ್ಯಾಗಿಯೂ ಆದವನೇ <strong>ಭಗವದ್ಭಕ್ತ</strong>ನು.</p>
  </div>
  <div>
    <p>ಜನವರಿ ೭</p>
  </div>
  <div>
    <p>೭. ಭಕ್ತನ ಆರು ಲಕ್ಷಣಗಳಿವು</p>
  </div>
  <div>ಅನಪೇಕ್ಷಃ ಶುಚಿರ್ದಕ್ಷಃ ಉದಾಸೀನೋ ಗತವ್ಯಥಃ।<br/>ಸರ್ವಾರಂಭಪರಿತ್ಯಾಗೀ ಯೋ ಮದ್ಭಕ್ತಃ ಸ ಮೇ ಪ್ರಿಯಃ॥</div>
  <div>
    <p>ಭಗವದ್ಗೀತಾ ೧೨-೧೬</p>
  </div>
  <div>
    <p>ಅನಪೇಕ್ಷನೂ ಶುಚಿಯೂ ದಕ್ಷನೂ ಉದಾಸೀನನೂ ವ್ಯಥಾರಹಿತನೂ ಆಗಿ ಯಾವನು ಸರ್ವಕಾಮ್ಯಕರ್ಮಗಳನ್ನೂ ಸಂಪೂರ್ಣವಾಗಿ ಬಿಟ್ಟುಬಿಟ್ಟಿದ್ದಾನೆಯೋ, ಅಂಥ ನನ್ನ <strong>ಭಕ್ತ</strong>ನು ನನಗೆ ತುಂಬಾ ಪ್ರಿಯನು.</p>
    <p>ಈ ಶ್ಲೋಕದಲ್ಲಿ ಭಗವಂತನಿಗೆ ಪ್ರಿಯನಾದ <strong>ಭಕ್ತ</strong>ನ ಆರು ಲಕ್ಷಣಗಳನ್ನು ಸುಂದರವಾಗಿ ತಿಳಿಸಿದೆ. ಜಾತಿ ವರ್ಣ ಆಶ್ರಮ ಪಂಥ ಮತ ಮುಂತಾದ ಯಾವ ಭೇದವೂ ಇಲ್ಲದೆ ಎಲ್ಲ ಮಾನವರೂ ಭಗವಂತನಿಗೆ ಪ್ರಿಯರಾದ ಭಕ್ತರಾಗಬಹುದು. ಭಕ್ತನ ಆರು ಲಕ್ಷಣಗಳಿವು:</p>
  </div>
  <div>೧.</div>
  <div><strong>ಅನಪೇಕ್ಷಃ</strong>—ಬಾಹ್ಯ ಅನಾತ್ಮವಸ್ತುಗಳಲ್ಲಿ ಹೆಚ್ಚು ರತನಾಗದೆ, ವಿಷಯ ಭೋಗಗಳಲ್ಲಿ ಮಗ್ನನಾಗದವನು.</div>
  <div>೨.</div>
  <div><strong>ಶುಚಿಃ</strong>—ಹೊರಗೂ ಒಳಗೂ ಶುದ್ಧನಾಗಿರುವವನು; ಮನಸ್ಸನ್ನು ಶುದ್ಧವಾಗಿಟ್ಟುಕೊಂಡು ಶಾಂತನಾಗಿರುವವನು.</div>
  <div>೩.</div>
  <div><strong>ದಕ್ಷಃ</strong>—ಎಂಥ ಕಷ್ಟಪರಿಸ್ಥಿತಿಯಲ್ಲಿಯೂ ಧೈರ್ಯವಾಗಿರುವವನು.</div>
  <div>೪.</div>
  <div><strong>ಉದಾಸೀನಃ</strong>—ಮಾನಾಪಮಾನಗಳಲ್ಲಿ ನಿರ್ಲಿಪ್ತನಾಗಿರುವವನು.</div>
  <div>೫.</div>
  <div><strong>ಗತವ್ಯಥಃ</strong>—ಯಾವಾಗಲೂ ನಿರ್ಭಯನಾಗಿರುವವನು.</div>
  <div>೬.</div>
  <div><strong>ಸರ್ವಾರಂಭಪರಿತ್ಯಾಗೀ</strong>—ಕಾಮ್ಯಕರ್ಮಗಳನ್ನೆಲ್ಲ ಬಿಟ್ಟವನು.</div>
  <div>
    <p>ಇಂಥವನೇ ಭಗವಂತನಿಗೆ ಪರಮಪ್ರಿಯನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ‘ಅನುದರ್ಶನ’ವಿದೇ ವಾಸುದೇವಾಯ ನಮಃ॥</div>
  <div>ಶಾಸ್ತ್ರಾಚಾರ್ಯೋಪದೇಶೇನ ಯೋಽನುಪಶ್ಯತಿ ಸರ್ವಗಮ್।<br/>ಬ್ರಹ್ಮ ಸಂಪದ್ಯತೇ ಧೀರಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶಾಸ್ತ್ರಾಚಾರ್ಯೋಪದೇಶದಿಂದ ಯಾವಾತನು ಸರ್ವಗತನಾದ ಆತ್ಮನನ್ನು ಅರಿಯುತ್ತಾನೆಯೋ, ಅವನು ಬ್ರಹ್ಮವನ್ನೇ ಸೇರುತ್ತಾನೆ.</p>
  </div>
  <div>
    <p>ಜನವರಿ ೮</p>
  </div>
  <div>
    <p>೮. ‘ಅನುದರ್ಶನ’ದ ಫಲವಿದು</p>
  </div>
  <div>ಯದಾ ಭೂತಪೃಥಗ್ಭಾವಮ್ ಏಕಸ್ಥಮನುಪಶ್ಯತಿ।<br/>ತತ ಏವ ಚ ವಿಸ್ತಾರಂ ಬ್ರಹ್ಮ ಸಂಪದ್ಯತೇ ತದಾ॥</div>
  <div>
    <p>ಭಗವದ್ಗೀತಾ ೧೩-೩೦</p>
  </div>
  <div><p>ಯಾವಾಗ ಶಾಸ್ತ್ರಾಚಾರ್ಯೋಪದೇಶವನ್ನನುಸರಿಸಿ, ಈ ಭೂತಗಳೆಲ್ಲವೂ ಆತ್ಮನಿಂದಲೇ ಬಂದಿವೆ ಎಂಬುದನ್ನೂ, ಆತ್ಮನಲ್ಲಿಯೇ ನಿಂತಿವೆ ಎಂಬುದನ್ನೂ, ಆತ್ಮನಲ್ಲಿಯೇ ಲಯವಾಗುತ್ತವೆ ಎಂಬುದನ್ನೂ ಸಾಧಕನು ಅರಿತುಕೊಳ್ಳುತ್ತಾನೆಯೋ, ಆಗ ಅವನು ಬ್ರಹ್ಮ ಸ್ವರೂಪವನ್ನು ಹೊಂದುತ್ತಾನೆ.</p>ಆತ್ಮಜ್ಞಾನವನ್ನು ಯಾವ ಸಾಧಕನೂ ತಾನೇ ತನ್ನ ಸ್ವಂತ ಸಾಧನೆಯಿಂದ ಪಡೆದುಕೊಳ್ಳಲಾರ. ಅವನಿಗೆ ‘ಅನುದರ್ಶನ’ದ ಸಹಾಯವು ಬೇಕೇ ಬೇಕು. ಸಾಮಾನ್ಯವಾದ ಲೌಕಿಕಜ್ಞಾನವನ್ನೇ ಮಾನವನು ಸದ್ಗುರುಗಳಿಂದಲೇ ಪಡೆದುಕೊಳ್ಳಬೇಕು ಎಂದಾದಮೇಲೆ, ಇನ್ನು ಆತ್ಮಜ್ಞಾನ ಪ್ರಾಪ್ತಿಗೆ ಸದ್ಗುರುಕೃಪೆಯು ಬೇಡವೆ? ಖಂಡಿತ ಬೇಕೇ ಬೇಕು.</div>
  <div>
    <p><strong>ಅನುದರ್ಶನ</strong>ದಿಂದ ಆತ್ಮಜ್ಞಾನೋದಯ. ಇಲ್ಲಿ <strong>ಅನುದರ್ಶನ</strong>ಎಂದರೆ, <strong>ಅನು</strong> = ಶಾಸ್ತ್ರವನ್ನೂ ಆಚಾರ್ಯರನ್ನೂ ಅನುಸರಿಸಿ, <strong>ದರ್ಶನ</strong> = ವಿಚಾರಕ್ರಮ. ಇದನ್ನೇ ಶ್ರೀ ಶಂಕರರು ‘<strong>ಶಾಸ್ತ್ರಾಚಾರ್ಯೋಪದೇಶೇನ ಮತ್ವಾ</strong>’ ಎಂದು ವ್ಯಾಖ್ಯಾನಿಸಿದ್ದಾರೆ. ‘<strong>ಆತ್ಮೈವೇದಂ ಸರ್ವಮ್</strong>’ ಎನ್ನುವ ಸರ್ವಾತ್ಮಕರೂಪವಾದ ಜ್ಞಾನವು <strong>ಅನುದರ್ಶನ</strong>ದಿಂದಲೇ ದೊರಕಬೇಕೇ ಹೊರತು ಬೇರೆ ದಾರಿಯೇ ಇಲ್ಲ. ಎಷ್ಟೇ ಮೇಧಾವಿಯಾಗಿದ್ದರೂ ಅಂಥವನಿಗೂ ಜ್ಞಾನಪ್ರಾಪ್ತಿಗೆ <strong>ಅನುದರ್ಶನ</strong>ವು ಬೇಕೇ ಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಾಮಾಧಿಷ್ಠಾನವಿದೇ ವಾಸುದೇವಾಯ ನಮಃ॥</div>
  <div>ಇಂದ್ರಿಯಾಣಿ ಮನೋಬುದ್ಧೀ ಕಾಮಾಧಿಷ್ಠಾನಮುಚ್ಯತೇ।<br/>ನಿಯಮೇತ್ ತಾನಿ ಧೀರಸ್ತು <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಂದ್ರಿಯಗಳು, ಮನಸ್ಸು ಮತ್ತು ಬುದ್ಧಿಗಳು, ಕಾಮಗಳ ವಾಸದ ಮನೆ. ಆದ್ದರಿಂದ ಧೀರನು ಇವುಗಳನ್ನು ವಶಪಡಿಸಿಕೊಳ್ಳಬೇಕು.</p>
  </div>
  <div>
    <p>ಜನವರಿ ೯</p>
  </div>
  <div>
    <p>೯. ಕಾಮಶತ್ರುವಿನ ಮನೆ</p>
  </div>
  <div>ಇಂದ್ರಿಯಾಣಿ ಮನೋ ಬುದ್ಧಿಃ ಅಸ್ಯಾಧಿಷ್ಠಾನಮುಚ್ಯತೇ।<br/>ಏತೈರ್ವಿಮೋಹಯತ್ಯೇಷಃ ಜ್ಞಾನಮಾವೃತ್ಯ ದೇಹಿನಮ್॥</div>
  <div>
    <p>ಭಗವದ್ಗೀತಾ ೩-೪೦</p>
  </div>
  <div><p>ಇಂದ್ರಿಯಗಳು, ಮನಸ್ಸು, ಬುದ್ಧಿ—ಇವುಗಳೇ ಕಾಮಕ್ಕೆ ವಾಸ ಸ್ಥಾನವು. ಇವುಗಳ ಮೂಲಕ ಈ ಕಾಮವು ಜೀವಾತ್ಮನಲ್ಲಿರುವ ಜ್ಞಾನಶಕ್ತಿಯನ್ನು ಮುಚ್ಚಿ ಇವನನ್ನು ವ್ಯಾಮೋಹಗೊಳಿಸಿರುತ್ತದೆ.</p>ಅಂತಶ್ಶತ್ರುಗಳೆಂದೂ ಬಹಿಶ್ಶತ್ರುಗಳೆಂದೂ ಶತ್ರುಗಳು ಎರಡುರೂಪದಿಂದ ಇರುತ್ತಾರೆ. ಅಂತಶ್ಶತ್ರುಗಳೂ ಅನೇಕರಿದ್ದಾರೆ, ಅವರ ಪೈಕಿ ಕಾಮವೇ ನಿಜವಾದ ಶತ್ರು; ಕಾಮದಿಂದಲೇ ಸರ್ವಾನರ್ಥಪ್ರಾಪ್ತಿ , ಕಾಮವೇ ಸಕಲದುಃಖಗಳಿಗೂ ಮೂಲ, ಕಾಮವನ್ನು ಗೆದ್ದರೆ ಜಗತ್ತನ್ನೇ ಗೆದ್ದಂತೆ. ಆದ್ದರಿಂದ ಅಧ್ಯಾತ್ಮಸಾಧಕರು ಮೊಟ್ಟಮೊದಲಿಗೆ ಕಾಮವನ್ನು ಗೆಲ್ಲಬೇಕು ಎಂದು ಜ್ಞಾನಿಗಳು ಸಾರಿ ಸಾರಿ ಹೇಳುತ್ತಾರೆ.</div>
  <div>
    <p>ಸರಿ, ಈ ಕಾಮದ ವಾಸಸ್ಥಾನವು ಯಾವುದು? ಎಲ್ಲಿ ಇದ್ದುಕೊಂಡು ಈ ಕಾಮವು ಸಾಧಕನನ್ನು ಹಾಳುಮಾಡುತ್ತಿದೆ? ಎಂಬ ಪ್ರಶ್ನೆಗೆ ಇಲ್ಲಿ ಸುಂದರವಾದ ಉತ್ತರವಿದೆ: ಇಂದ್ರಿಯಗಳು, ಮನಸ್ಸು ಹಾಗೂ ಬುದ್ಧಿಗಳೇ ಕಾಮದ ವಾಸಸ್ಥಾನಗಳು. ಇಂದ್ರಿಯಗಳಲ್ಲಿಯೂ ಮನೋಬುದ್ಧಿಗಳಲ್ಲಿಯೂ ಈ ಕಾಮವು ಅಡಗಿಕೊಂಡು ಕೂತಿರುತ್ತದೆ. ಆದ್ದರಿಂದ ಕಾಮದ ವಾಸಸ್ಥಾನವಾದ ಇಂದ್ರಿಯಮನೋಬುದ್ಧಿಗಳನ್ನು ಸ್ವಾಧೀನಮಾಡಿ ಕೊಂಡರೆ ಈ ಕಾಮವೆಂಬ ಕಳ್ಳನು ಸಿಕ್ಕಿಬೀಳುತ್ತಾನೆ. ಅನಂತರ ಕಾಮವೆಂಬ ಶತ್ರುವನ್ನು ಹಿಡಿದುಹಾಕಿ ಅವನನ್ನು ಸಂಹಾರಮಾಡಬಹುದಲ್ಲವೇ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸುಲಭೋಪಾಯೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಕರ್ಮಯೋಗಶ್ಚ ಸಂನ್ಯಾಸಃ ಮುಕ್ತಿಹೇತೂ ನ ಸಂಶಯಃ।<br/>ತ್ಯಾಗಾತ್ ಯೋಗಃ ಸುಸಾಧ್ಯಸ್ತು <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕರ್ಮಯೋಗವೂ ಸಂನ್ಯಾಸವೂ ಮುಕ್ತಿಗೆ ಸಾಧನಗಳೇ ಹೌದು. ಆದರೆ ಸಂನ್ಯಾಸಕ್ಕಿಂತ ಕರ್ಮಯೋಗವು ಸುಲಭಸಾಧನ.</p>
  </div>
  <div>
    <p>ಜನವರಿ ೧೦</p>
  </div>
  <div>
    <p>೧೦. ಕರ್ಮಯೋಗವೇ ಸುಲಭ</p>
  </div>
  <div>ಸಂನ್ಯಾಸಃ ಕರ್ಮಯೋಗಶ್ಚ ನಿಃಶ್ರೇಯಸಕರಾವುಭೌ।<br/>ತಯೋಸ್ತು ಕರ್ಮಸಂನ್ಯಾಸಾತ್ ಕರ್ಮಯೋಗೋ ವಿಶಿಷ್ಯತೇ॥</div>
  <div>
    <p>ಭಗವದ್ಗೀತಾ ೫-೨</p>
  </div>
  <div><p>ಸಂನ್ಯಾಸ ಹಾಗೂ ಕರ್ಮಯೋಗ—ಇವೆರಡೂ ಮೋಕ್ಷಪ್ರಾಪ್ತಿಗೆ ಸಾಧನಗಳೇ ಆಗಿವೆ. ಆದರೆ ಅವೆರಡರಲ್ಲಿ ಕರ್ಮಸಂನ್ಯಾಸಕ್ಕಿಂತಲೂ ಕರ್ಮಯೋಗವೇ ಹೆಚ್ಚಿನದು.</p>‘ಸಂನ್ಯಾಸ’ ಎಂದರೆ ಕರ್ಮಗಳನ್ನು ಬಿಡುವುದು. ‘ಕರ್ಮಯೋಗ’ ಎಂದರೆ ಕರ್ಮಗಳನ್ನು ಮಾಡುವುದು. ಇವೆರಡನ್ನೂ ವೇದಗಳಲ್ಲಿಯೇ ತಿಳಿಸಿರುವುದರಿಂದ ಇವೆರಡೂ ಉಪಾದೇಯವೇ ಆಗಿರುತ್ತವೆ. ಆತ್ಮಜ್ಞಾನಪ್ರಾಪ್ತಿಗೆ ಎರಡೂ ಸಹಾಯಕಗಳೇ ಆಗಿರುತ್ತವೆ. ಈ ಎರಡರಲ್ಲಿ ಒಂದು ಶ್ರೇಷ್ಠಮತ್ತೊಂದು ಕನಿಷ್ಠಎನ್ನುವಂತಿಲ್ಲ.</div>
  <div>
    <p>ಆದರೆ <strong>ಕರ್ಮಯೋಗ</strong>ವು ತುಂಬಾ ಸುಲಭವಾದ ಸಾಧನ. ಕರ್ಮ<strong>ಸಂನ್ಯಾಸ</strong>ವೆಂಬುದು ಕಠಿಣವಾದ ಮಾರ್ಗವು. ವಿಷಯಭೋಗಾನುರಾಗದಿಂದ ಸಂಪೂರ್ಣವಾಗಿ ವಿರಕ್ತರಾದವರಿಗೇ ಸಂನ್ಯಾಸಮಾರ್ಗವು. ಅನಾತ್ಮ ವಿಷಯಚಿಂತನೆಯನ್ನು ಬಿಡುವದು ಸುಲಭವೇನಲ್ಲ. ಇದು ಅತ್ಯಂತ ಕ್ಲಿಷ್ಟವಾದ ಮಾರ್ಗ. ಆದರೆ ಕರ್ಮಯೋಗಮಾರ್ಗವು ಅತ್ಯಂತ ಸುಲಭ. ಈ ಅರ್ಥದಲ್ಲಿ ಸಂನ್ಯಾಸಮಾರ್ಗಕ್ಕಿಂತ ಕರ್ಮಯೋಗಮಾರ್ಗವೇ ಶ್ರೇಷ್ಠ. ಕರ್ತೃತ್ವಬುದ್ಧಿಯನ್ನೂ ಫಲಾಸಂಗವನ್ನೂ ಬಿಟ್ಟು ಭಗವದರ್ಪಣಬುದ್ಧಿಯಿಂದ ಕರ್ತವ್ಯಕರ್ಮಗಳನ್ನು ಶ್ರದ್ಧೆಯಿಂದ ಮಾಡುವುದೇ ಕರ್ಮಯೋಗವು. ಇದು ಚಿತ್ತಶುದ್ಧಿದ್ವಾರಾ ಜ್ಞಾನಪ್ರಾಪ್ತಿಗೆ ಸಾಧನವಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿರ್ದೋಷಾಯ ವಾಸುದೇವಾಯ ನಮಃ॥</div>
  <div>ಶರೀರಸ್ಥೋಽಪಿ ಚಾತ್ಮಾಯಂ ದೇಹದೋಷೈರ್ನ ಲಿಪ್ಯತೇ।<br/>ನಿರ್ಗುಣತ್ವಾತ್ ನಿರಂಶತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮನು ಶರೀರದೊಳಗೇ ಇದ್ದರೂ ದೇಹದ ದೋಷಗಳು ಇವನಿಗೆ ಅಂಟುವುದಿಲ್ಲ. ಏಕೆಂದರೆ ಆತ್ಮನು ನಿರ್ಗುಣನೂ ನಿರಂಶನೂ ಆಗಿರುತ್ತಾನೆ.</p>
  </div>
  <div>
    <p>ಜನವರಿ ೧೧</p>
  </div>
  <div>
    <p>೧೧. ಆತ್ಮನು ದೋಷರಹಿತನು</p>
  </div>
  <div>ಅನಾದಿತ್ವಾನ್ನಿರ್ಗುಣತ್ವಾತ್ ಪರಮಾತ್ಮಾಯಮವ್ಯಯಃ।<br/>ಶರೀರಸ್ಥೋಽಪಿ ಕೌಂತೇಯ ನ ಕರೋತಿ ನ ಲಿಪ್ಯತೇ॥</div>
  <div>
    <p>ಭಗವದ್ಗೀತಾ ೧೩-೩೧</p>
  </div>
  <div><p>ಈ ಆತ್ಮನು ಅನಾದಿಯಾಗಿರುವುದರಿಂದಲೂ ನಿರ್ಗುಣನಾಗಿರುವುದರಿಂದಲೂ ಅವ್ಯಯನಾಗಿರುತ್ತಾನೆ. ಆದ್ದರಿಂದ ಎಲೈ ಕೌಂತೇಯನೆ, ಈ ಪರಮಾತ್ಮನು ಶರೀರದೊಳಗೇ ಇದ್ದರೂ ನಿಜವಾಗಿ ಏನನ್ನೂ ಮಾಡುತ್ತಲೂ ಇಲ್ಲ, ಆದ್ದರಿಂದಲೇ ಕರ್ಮಗಳ ಲೇಪವೂ ಇವನಿಗಿಲ್ಲ.</p>ಆತ್ಮನು ಒಬ್ಬನೇ ಆಗಿದ್ದರೂ ಅವನು ನಾನಾ ಶರೀರಗಳಲ್ಲಿ ವಾಸವಾಗಿರುವುದರಿಂದ ಆಯಾ ಶರೀರಗಳ ಸಂಬಂಧವು ಆತ್ಮನಿಗೆ ಅಂಟಬೇಕಲ್ಲವೆ? ಪಾತ್ರೆಯೊಳಗಿರುವ ಪದಾರ್ಥಗಳ ಅಂಟು ಪಾತ್ರೆಗೆ ಅಂಟುತ್ತದೆಯಲ್ಲವೆ? ಹೀಗಾದರೆ ಆತ್ಮನೂ ದೋಷವುಳ್ಳವನೇ ಆಗಿಬಿಡುತ್ತಾನಲ್ಲವೆ? ಎಂದರೆ, ಈ ವಾದವು ಸರಿಯಲ್ಲ. ಏಕೆಂದರೆ</div>
  <div>
    <p>ಆತ್ಮನು ನಿರವಯವನಾಗಿರುವುದರಿಂದಲೂ ನಿರ್ಗುಣನಾಗಿರುವುದರಿಂದಲೂ ಆತ್ಮನಿಗೆ ಶರೀರಗಳ ಅಂಟು ಸ್ವಲ್ಪವೂ ಇರುವುದಿಲ್ಲ. ಅವಯವಗಳುಳ್ಳ ವಸ್ತುಗಳಿಗೆ ಮಾತ್ರವೇ ಗುಣದೋಷಗಳ ಅಂಟು ಇರುತ್ತದೆ. ಆತ್ಮನು ಅನಾದಿಯೂ ಅನಂತನೂ ಪರಿಪೂರ್ಣನೂ ಆಗಿರುವುದರಿಂದ ಆತ್ಮನು ಎಲ್ಲಿದ್ದರೂ ಹೇಗಿದ್ದರೂ ಅವಿಕ್ರಿಯಸ್ವರೂಪನಾಗಿಯೇ ಇರುತ್ತಾನೆ, ಆತ್ಮನು ನಿರ್ಲಿಪ್ತನಾಗಿಯೇ ಇರುತ್ತಾನೆ. ಸರ್ವ ವ್ಯಾಪಕವಾಗಿದ್ದರೂ ನಿರ್ಲಿಪ್ತವಾದ ಆಕಾಶಕ್ಕೆ ಆಯಾ ವಸ್ತುಗಳ ಗುಣದೋಷಗಳು ಅಂಟಲಾರವಷ್ಟೆ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಲೌಕಿಕನ್ಯಾಯವಿದೇ ವಾಸುದೇವಾಯ ನಮಃ॥</div>
  <div>ದುಃಖಸ್ಯ ಕಾರಣಾಭಾವಃ ಜಾತಸ್ಯ ಮರಣಂ ಧ್ರುವಮ್।<br/>ಮೃತೇಶ್ಚಾಪರಿಹಾರ್ಯತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>‘ಹುಟ್ಟಿದವನಿಗೆ ಮರಣವು ನಿಶ್ಚಿತ’ ಎಂದಮೇಲೆ ದುಃಖಕ್ಕೆ ಕಾರಣವೇ ಇಲ್ಲ. ಏಕೆಂದರೆ ಮರಣವು ಬಂದೇ ಬರುತ್ತದೆಯಲ್ಲವೆ?</p>
  </div>
  <div>
    <p>ಜನವರಿ ೧೨</p>
  </div>
  <div>
    <p>೧೨. ಹೀಗೆ ತಿಳಿದರೂ ದುಃಖವಿಲ್ಲ</p>
  </div>
  <div>ಅಥ ಚೈನಂ ನಿತ್ಯಜಾತಂ ನಿತ್ಯಂ ವಾ ಮನ್ಯಸೇ ಮೃತಮ್।<br/>ತಥಾಪಿ ತ್ವಂ ಮಹಾಬಾಹೋ ನೈವಂ ಶೋಚಿತುಮರ್ಹಸಿ॥</div>
  <div>
    <p>ಭಗವದ್ಗೀತಾ ೨-೨೬</p>
  </div>
  <div>
    <p>ಎಲೈ ಮಹಾಬಾಹುವೆ, ಆತ್ಮನು ಹುಟ್ಟಿದ್ದಾನೆ ಎಂದಾಗಲಿ ಸಾಯುತ್ತಾನೆ ಎಂದಾಗಲಿ ಒಂದು ವೇಳೆ ನೀನು ತಿಳಿದಿರುವೆಯಾದರೆ, ಆಗಲೂ ನೀನು ಹೀಗೆ ದುಃಖಿಸುವುದು ಸರಿಯಲ್ಲ.</p>
    <p>ಲೋಕದಲ್ಲಿ ಸಾಮಾನ್ಯವಾಗಿ ಜನಗಳು ಆತ್ಮನನ್ನು ಹುಟ್ಟಿದ್ದಾನೆಂದೂ ಸಾಯುತ್ತಾನೆಂದೂ ತಿಳಿದಿದ್ದಾರಲ್ಲವೆ? ಇದು ನಿಜವಾಗಿ ನೋಡಿದರೆ ಸರಿಯಲ್ಲ, ಇದು ಭ್ರಾಂತಿಜ್ಞಾನವೇ ಹೌದು. ಏಕೆಂದರೆ ಸರಿಯಾಗಿ ನೋಡಿದರೆ ಆತ್ಮನಿಗೆ ಜನ್ಮಮರಣಗಳಿಲ್ಲ. ಆದರೂ ವ್ಯಾವಹಾರಿಕದೃಷ್ಟಿ ಯಿಂದ ಇದನ್ನು ‘ಹೀಗೆಯೇ ಸರಿ’ ಎಂದು ಒಪ್ಪಿಕೊಂಡರೂ, “ಇವನು ಸಾಯುತ್ತಾನಲ್ಲ” ಎಂದು ಮಾನವರು ದುಃಖಪಡುವುದು ಸರಿಯಲ್ಲ.</p>
  </div>
  <div>ಏಕೆಂದರೆ ಅವರೇ ತಿಳಿದಿರುವಂತೆ ಆತ್ಮನು ಸಾಯುತ್ತಾನಲ್ಲವೆ? ಆತ್ಮನು ಸಾಯಲೇಬೇಕೆಂದು ತೀರ್ಮಾನವಾದಮೇಲೆ, ಇದು ಅಪರಿಹಾರ್ಯವೆಂದಾದಮೇಲೆ, ಏನೂ ಮಾಡಲು ಸಾಧ್ಯವಿಲ್ಲ ಎಂದಾದಮೇಲೆ ಅದನ್ನು ಕುರಿತು ಸುಮ್ಮನೆ ಯೋಚಿಸುವುದಾಗಲಿ ದುಃಖಿಸುವುದಾಗಲಿ ಸರಿಯಲ್ಲ. ‘ಹುಟ್ಟಿದವನು ಸಾಯಲೇ ಬೇಕು, ಸತ್ತವನು ಹುಟ್ಟಲೇ ಬೇಕು’ ಎಂದು ತೀರ್ಮಾನವಾದಮೇಲೆ ಅದರಂತೆಯೇ ನಡೆಯಲಿ. ಈ ಲೌಕಿಕ ನ್ಯಾಯವನ್ನು ಅರ್ಥಮಾಡಿಕೊಂಡವರಿಗೂ ದುಃಖವೆಂಬುದು ಇರಲಾರದು.</div>
  <div>
    <span class="en">What cannot be cured must be enjoyed!</span>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಬ್ರಹ್ಮಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಅವಜಾನಂತಿ ಶ್ರೀಕೃಷ್ಣಂ ಮಾನವಂ ಪರಮಂ ಹ್ಯಜಮ್।<br/>ಅಜಾನಂತಃ ಪರಂ ಭಾವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರೀಕೃಷ್ಣನ ಪರಮಸ್ವರೂಪವನ್ನರಿಯದೆ ಮೂಢರು ಅಜನಾದ ಭಗವಂತನಾದ ಶ್ರೀಕೃಷ್ಣನನ್ನು ಮನುಷ್ಯನೆಂದು ತಿಳಿದು ಅವಮಾನಮಾಡುತ್ತಾರೆ.</p>
  </div>
  <div>
    <p>ಜನವರಿ ೧೩</p>
  </div>
  <div>
    <p>೧೩. ಅವಿವೇಕದ ಫಲವಿದು</p>
  </div>
  <div>ಅವಜಾನಂತಿ ಮಾಂ ಮೂಢಾ ಮಾನುಷೀಂ ತನುಮಾಶ್ರಿತಮ್।<br/>ಪರಂ ಭಾವಮಜಾನಂತೋ ಮಮ ಭೂತಮಹೇಶ್ವರಮ್॥</div>
  <div>
    <p>ಭಗವದ್ಗೀತಾ ೯-೧೧</p>
  </div>
  <div><p>ಅವಿವೇಕಿಗಳು ನನ್ನ ನಿಜವಾದ ಸ್ವರೂಪವನ್ನು ಅರಿಯದೆ, ಸರ್ವಭೂತೇಶ್ವರನಾಗಿದ್ದರೂ ನನ್ನನ್ನು ಒಬ್ಬ ಸಾಮಾನ್ಯ ಮನುಷ್ಯನೆಂದೇ ತಿಳಿದು ನನ್ನನ್ನು ಅವಮಾನಿಸುತ್ತಾರೆ.</p>ಪ್ರತಿಯೊಬ್ಬ ಮಾನವನೂ ತನ್ನ ತನ್ನ ದೃಷ್ಟಿಯಿಂದಲೇ ವಸ್ತುಗಳನ್ನು ನೋಡುತ್ತಾನೆ. ತನ್ನಲ್ಲಿರುವ ರಾಗದ್ವೇಷಗಳಿಂದಲೇ ಮಹಾತ್ಮರನ್ನೂ ಅಳತೆಮಾಡುವುದೇ ಮಾನವನ ಮಹಾದೋಷ. ಇದರಿಂದ ಮೂಲಸ್ವರೂಪಕ್ಕೆ ಯಾವ ಗುಣದೋಷವೂ ಅಂಟುಕೊಂಡಂತೆ ಆಗಲಾರದು. ಸೂರ್ಯನನ್ನು ಬೆಂಕಿಯ ಚೆಂಡೆಂದು ತಿಳಿದಮಾತ್ರಕ್ಕೆ ಸೂರ್ಯನಿಗೇನಾಗುತ್ತದೆ?</div>
  <div>
    <p>ನಿತ್ಯಶುದ್ಧ ನಿತ್ಯಬುದ್ಧ ನಿತ್ಯಮುಕ್ತಸ್ವರೂಪನಾದ ಶ್ರೀಕೃಷ್ಣಭಗವಂತನನ್ನೂ ಅಜ್ಞಾನಿಗಳಾದ ಅವಿವೇಕಿಗಳು ಒಬ್ಬ ಸಾಮಾನ್ಯ ಮಾನವನೆಂದೇ ಭಾವಿಸುತ್ತಾರೆ. ಭೀಷ್ಮ ವಿದುರ ಮುಂತಾದ ಮಹಾತ್ಮರು ಶ್ರೀಕೃಷ್ಣನನ್ನು ಮೋಕ್ಷಸ್ವರೂಪನೆಂದೇ ತಿಳಿದಿದ್ದರು. ಆದರೆ ದುರ್ಯೋಧನ ದುಃಶಾಸನ ಶಕುನಿ ಮುಂತಾದ ಅವಿವೇಕಿಗಳು ಶ್ರೀಕೃಷ್ಣನನ್ನು ಒಬ್ಬ ಮಾನವನೆಂದೇ ತಿಳಿದಿದ್ದರು. ಇದು ಸರ್ವಥಾ ತಪ್ಪು. ನಿಜವಾಗಿ ನೋಡಿದರೆ ಶ್ರೀಕೃಷ್ಣನೆಂದರೆ ಸರ್ವಭೂತಾಂತರಾತ್ಮನಾದ ಪರಿಪೂರ್ಣನಾದ ಭಗವಂತನೇ. ಹೀಗೆ ತಿಳಿದವರು ಉದ್ಧಾರವಾಗುತ್ತಾರೆ. ನಮ್ಮಂತೆಯೇ ದೇಹಾದಿಗಳನ್ನುಳ್ಳವನಂತೆ ತೋರುತ್ತಿದ್ದರೂ ಶ್ರೀಕೃಷ್ಣನು ಅಶರೀರನಾದ ಭಗವಂತನೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕ್ರಮಮುಕ್ತಿವಿದೇ ವಾಸುದೇವಾಯ ನಮಃ॥</div>
  <div>ಉತ್ತರಾಯಣಮಾರ್ಗೇ ತು ಪ್ರಯಾತಾ ಯಾಂತಿ ತತ್ ಪದಮ್।<br/>ಕ್ರಮಮುಕ್ತಿಂ ಭಜಂತ್ಯೇತೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಉತ್ತರಾಯಣಮಾರ್ಗದಲ್ಲಿ ಹೊರಟ ಬ್ರಹ್ಮೋಪಾಸಕರು ಅಲ್ಲಿ ಪರ ಬ್ರಹ್ಮವನ್ನೇ ಸೇರಿಬಿಡುತ್ತಾರೆ. ಇವರು ಕ್ರಮಮುಕ್ತಿಯನ್ನು ಹೊಂದಿಬಿಡುತ್ತಾರೆ.</p>
  </div>
  <div>
    <p>ಜನವರಿ ೧೪</p>
  </div>
  <div>
    <p>೧೪. ಇವರು ವಾಪಸ್ಸು ಬರುವುದಿಲ್ಲ</p>
  </div>
  <div>ಅಗ್ನಿರ್ಜ್ಯೋತಿರಹಃ ಶುಕ್ಲಃ ಷಣ್ಮಾಸಾ ಉತ್ತರಾಯಣಮ್।<br/>ತತ್ರ ಪ್ರಯಾತಾ ಗಚ್ಛಂತಿ ಬ್ರಹ್ಮ ಬ್ರಹ್ಮವಿದೋ ಜನಾಃ॥</div>
  <div>
    <p>ಭಗವದ್ಗೀತಾ ೮-೨೪</p>
  </div>
  <div><p>ಅಗ್ನಿ, ಜ್ಯೋತಿ, ಅಹಃ, ಶುಕ್ಲ, ಉತ್ತರಾಯಣದ ಷಣ್ಮಾಸಗಳು—ಈ ದೇವತೆಗಳ ಮಾರ್ಗದಲ್ಲಿ ಇಲ್ಲಿಂದ ಹೋಗುವ ಬ್ರಹ್ಮೋಪಾಸಕರು ಬ್ರಹ್ಮವನ್ನೇ ಸೇರಿಬಿಡುತ್ತಾರೆ.</p>ದಕ್ಷಿಣಾಯನ ಮತ್ತು ಉತ್ತರಾಯಣ ಕಾಲಗಳ ಪೈಕಿ ಉತ್ತರಾಯಣವನ್ನು ಉತ್ತಮ ಪುಣ್ಯಕಾಲವೆಂದೂ, ಇದನ್ನು ಪರ್ವಕಾಲವೆಂದೂ ಶಾಸ್ತ್ರಗಳು ಸಾರುತ್ತಿವೆ. ಈ ಉತ್ತರಾಯಣದ ಆರು ತಿಂಗಳೂ ಶ್ರೇಷ್ಠಕಾಲವೆಂದೂ ಈ ಸಮಯದಲ್ಲಿ ಮೃತರಾದರೆ ಉತ್ತಮಗತಿಯನ್ನು ಹೊಂದುತ್ತಾರೆಂದೂ ನಾವುಗಳು ನಂಬುತ್ತೇವಲ್ಲವೆ? ಈ ಉತ್ತರಾಯಣ ಮಾರ್ಗದ ಸ್ವರೂಪವನ್ನು ನಾವೀಗ ನೋಡೋಣ.</div>
  <div>
    <p>ಅಗ್ನಿರ್ದೇವತಾ, ಜ್ಯೋತಿರ್ದೇವತಾ, ಅಹರ್ದೇವತಾ, ಶುಕ್ಲಪಕ್ಷದೇವತಾ, ಉತ್ತರಾಯಣಷಣ್ಮಾಸದೇವತಾ—ಎಂದು ಈ ಐದು ಕಾಲಾಭಿ ಮಾನಿ ದೇವತೆಗಳು. ಭೂಲೋಕದಿಂದ ಹೊರಟ ಬ್ರಹ್ಮೋಪಾಸಕರು ಈ ದೇವತೆಗಳ ಲೋಕಗಳನ್ನು ದಾಟಿಕೊಂಡು ಬ್ರಹ್ಮಲೋಕವನ್ನು ಸೇರಿದರೆ ಅಂಥವರು ಪುನಃ ಈ ಸಂಸಾರಚಕ್ರಕ್ಕೆ ಸಿಕ್ಕಿಕೊಳ್ಳುವುದಿಲ್ಲ. ಈ ಮಾರ್ಗಕ್ಕೆ <strong>ಉತ್ತರಾಯಣ ಮಾರ್ಗ</strong>ವೆಂದೂ <strong>ದೇವಯಾನ</strong>ಮಾರ್ಗವೆಂದೂ <strong>ಸೂರ್ಯಮಾರ್ಗ</strong>ವೆಂದೂ <strong>ಅಗ್ನಿಮಾರ್ಗ</strong>ವೆಂದೂ ಹೆಸರು. ಈ ಮಾರ್ಗದಿಂದ ಹೋದವರು ಕ್ರಮಮುಕ್ತಿಯನ್ನೇ ಪಡೆದು ಮುಕ್ತರಾಗಿಬಿಡುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಾಷ್ಠತಪಃಸ್ವಭಾವವಿದೇ ವಾಸುದೇವಾಯ ನಮಃ॥</div>
  <div>ಕರ್ಶಯಂತಃ ಪರಾತ್ಮಾನಮ್ ಅನ್ತಃಸ್ಥಮವಿವೇಕಿನಃ।<br/>ಅಹೋ ದೌರ್ಭಾಗ್ಯಮಜ್ಞಾನಾಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅವಿವೇಕಿಗಳು ತಮ್ಮೊಳಗಿರುವ ಆತ್ಮನನ್ನು ಅರಿಯದೆ ಅವನನ್ನು ಕೃಶಗೊಳಿಸುತ್ತಾರಲ್ಲ! ಅಯ್ಯೋ, ಅಜ್ಞಾನಿಗಳ ಎಂಥಾ ದೌರ್ಭಾಗ್ಯವಿದು!</p>
  </div>
  <div>
    <p>ಜನವರಿ ೧೫</p>
  </div>
  <div>
    <p>೧೫. ಅಜ್ಞಾನಿಗಳ ದೌರ್ಭಾಗ್ಯವಿದು!</p>
  </div>
  <div>ಕರ್ಶಯಂತಃ ಶರೀರಸ್ಥಂ ಭೂತಗ್ರಾಮಮಚೇತಸಃ।<br/>ಮಾಂ ಚೈವಾಂತಃಶರೀರಸ್ಥಂ ತಾನ್ ವಿದ್ಧ್ಯಾಸುರನಿಶ್ಚಯಾನ್॥</div>
  <div>
    <p>ಭಗವದ್ಗೀತಾ ೧೭-೬</p>
  </div>
  <div><p>ಅವಿವೇಕಿಗಳು ಶರೀರದೊಳಗಿರುವ ಇಂದ್ರಿಯಗಳನ್ನೂ, ಅಂತಃಶರೀರದೊಳಗಿರುವ ನನ್ನನ್ನೂ ಕೃಶಗೊಳಿಸುತ್ತಾ ಜೀವನವನ್ನು ನಡೆಸುತ್ತಾರೆ. ಇಂಥವರನ್ನು ಅಸುರಸ್ವಭಾವದವರೆಂದು ತಿಳಿ.</p>ಅನೇಕ ಸಾಧಕರು ಕಠಿಣವಾದ, ಉಗ್ರವಾದ, ಘೋರವಾದ ತಪಸ್ಸನ್ನು ಆಚರಿಸುತ್ತಾರೆ. ಇವರು ಮಾಡುವ ತಪಸ್ಸೆಂದರೆ, ಶರೀರದಂಡನರೂಪವಾದ ಉಪವಾಸ, ಏಕಪಾದ, ಏಕಾಸನ ಮುಂತಾದವುಗಳು. ಇವರಿಗೆ ಕಾಮಕ್ರೋಧಾದಿದೋಷಗಳು ಮನಸ್ಸಿನಲ್ಲಿ ತುಂಬಿರುತ್ತವೆ. ವಿವೇಕ ವೈರಾಗ್ಯ ಶಮ ದಮಾದಿಸಾಧನಗಳಂತೂ ಇರುವುದೇ ಇಲ್ಲ. ಇಂಥವರಿಗೆ ಆತ್ಮಜ್ಞಾನವಾಗಲಿ, ಮುಕ್ತಿಯಾಗಲಿ ದೊರಕಲಾರದು.</div>
  <div>
    <p>ಶಮದಮಾದಿಗಳನ್ನಾಗಲಿ ವೇದಾಂತವಿಚಾರವನ್ನಾಗಲಿ ಮಾಡದೆ ಕೇವಲ ಈ ಘೋರತಪಸ್ಸಿನಿಂದ ಇವರು ತಮ್ಮ ಇಂದ್ರಿಯಗಳನ್ನು ಸೊರಗಿಸಿಕೊಳ್ಳುತ್ತಾ ಹಾಳುಮಾಡಿಕೊಳ್ಳುತ್ತಾರೆ. ಇಂಥವರಿಗೆ ಸಿದ್ಧಿಗಳೂ ಕೆಲವು ಅಸಾಧಾರಣ ಶಕ್ತಿಸಾಮರ್ಥ್ಯಗಳೂ ದಕ್ಕಿರಬಹುದು, ಇವರು ಲೋಕವಿಖ್ಯಾತರೂ ಆಗಿರಬಹುದು; ಆದರೆ ಅಂತರಾತ್ಮನಾದ ಭಗವಂತನನ್ನೂ ತಿಳಿಯದೆ ಅವನ ಉಪದೇಶಗಳನ್ನೂ ಅನುಸಂಧಾನಮಾಡದೆ ಜನ್ಮವನ್ನೇ ವ್ಯರ್ಥವಾಗಿ ಕಳೆದುಕೊಳ್ಳುತ್ತಾರೆ. ಎಂಥ ಅನರ್ಥವಿದು! ಇಂಥ ಘೋರವಾದ ಕಾಷ್ಠತಪಸ್ಸಿನಿಂದ ಆತ್ಮಜ್ಞಾನಪ್ರಾಪ್ತಿಯಾಗಲಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿಷ್ಠಾದ್ವಯೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಸಾಂಖ್ಯಾನಾಂ ಜ್ಞಾನನಿಷ್ಠಾ ಚ, ಕರ್ಮನಿಷ್ಠಾ ಚ ಯೋಗಿನಾಮ್।<br/>ದ್ವಾವೇವ ಮುಕ್ತಿಮಾರ್ಗೌ ಹಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾಂಖ್ಯರಿಗೆ ಜ್ಞಾನನಿಷ್ಠೆಯೂ ಕರ್ಮಿಗಳಿಗೆ ಕರ್ಮಯೋಗನಿಷ್ಠೆಯೂ ಮೋಕ್ಷಕ್ಕೆ ಸಾಧನಮಾರ್ಗಗಳಾಗಿರುತ್ತವೆ. ಇವೆರಡೇ ಮುಕ್ತಿಮಾರ್ಗಗಳು.</p>
  </div>
  <div>
    <p>ಜನವರಿ ೧೬</p>
  </div>
  <div>
    <p>೧೬. ಮುಕ್ತಿಗೆ ಎರಡೇ ಮಾರ್ಗಗಳು</p>
  </div>
  <div>ಲೋಕೇಽಸ್ಮಿನ್ ದ್ವಿವಿಧಾ ನಿಷ್ಠಾ ಪುರಾ ಪ್ರೋಕ್ತಾ ಮಯಾಽನಘ।<br/>ಜ್ಞಾನಯೋಗೇನ ಸಾಂಖ್ಯಾನಾಂ ಕರ್ಮಯೋಗೇನ ಯೋಗಿನಾಮ್॥</div>
  <div>
    <p>ಭಗವದ್ಗೀತಾ ೩-೩</p>
  </div>
  <div><p>ಸಾಂಖ್ಯರಿಗೆ ಜ್ಞಾನಯೋಗನಿಷ್ಠೆಯನ್ನೂ, ಯೋಗಿಗಳಿಗೆ ಕರ್ಮಯೋಗನಿಷ್ಠೆಯನ್ನೂ ನಾನು ಈ ಲೋಕದಲ್ಲಿ ಸೃಷ್ಟಿಯ ಪ್ರಾರಂಭದಲ್ಲಿಯೇ ವಿಂಗಡಿಸಿ ಹೇಳಿರುತ್ತೇನೆ.</p>ಸಕಲ ಮಾನವರನ್ನೂ ಉದ್ಧಾರಮಾಡಬೇಕೆಂಬುದೇ ಮಹಾತ್ಮರ ಹಾಗೂ ಸಕಲ ಶಾಸ್ತ್ರಗಳ ಗುರಿ. ಆದರೆ ಎಲ್ಲ ಮಾನವರೂ ಸಮಾನವಾಗಿ ಉತ್ತಮಾಧಿಕಾರಿಗಳಾಗಿರುವುದಿಲ್ಲ. ಸಾಧಕರನ್ನು ಪ್ರಧಾನವಾಗಿ ಮಂದಾಧಿ ಕಾರಿಗಳೆಂದೂ ಉತ್ತಮಾಧಿಕಾರಿಗಳೆಂದೂ ಎರಡಾಗಿ ವಿಂಗಡಿಸಬಹುದು. ಮಂದಾಧಿಕಾರಿಗಳಿಗೆ ಸುಲಭೋಪಾಯವನ್ನೂ ಉತ್ತಮಾಧಿಕಾರಿಗಳಿಗೆ ನೇರಾದ ವಿಚಾರಮಾರ್ಗವನ್ನೂ ಶಾಸ್ತ್ರದಲ್ಲಿ ಉಪದೇಶಿಸಿರುತ್ತದೆ. ಇಬ್ಬರೂ ಮುಟ್ಟಬೇಕಾಗಿರುವ ಗುರಿಯು ಮಾತ್ರ ಮೋಕ್ಷವೇ ಆಗಿರುತ್ತದೆ.</div>
  <div>
    <p>ಮಂದಾಧಿಕಾರಿಗಳಿಗೆ ಹೆಸರು ಕರ್ಮಯೋಗಿಗಳು, ಇವರಿಗೆ ಕರ್ಮಗಳನ್ನು ಬಿಡಲು ಆಗುವುದಿಲ್ಲ; ಇಂಥವರಿಗೆ ಕರ್ಮಯೋಗವನ್ನು ಶಾಸ್ತ್ರಗಳಲ್ಲಿ ತಿಳಿಸಿರುತ್ತಾರೆ. ಇನ್ನು ಉತ್ತಮ ಸಾಧಕರಾದ ಸಂನ್ಯಾಸಿಗಳಿಗೆ, ಸಾಂಖ್ಯಯೋಗವನ್ನೂ ಶಾಸ್ತ್ರದಲ್ಲಿ ಉಪದೇಶಿಸಿದೆ. ನೇರಾದ ವಿಚಾರಮಾರ್ಗವೇ ಸಾಂಖ್ಯಮಾರ್ಗ. ಮಾರ್ಗಗಳು ಎರಡಾದರೂ ಹೋಗಿ ಮುಟ್ಟಬೇಕಾದ ಗುರಿಯು ಮಾತ್ರ ಒಂದೇ. ಕರ್ಮಯೋಗ, ಸಾಂಖ್ಯಯೋಗಗಳೆಂಬ ಎರಡೂ ಮಾರ್ಗಗಳು ಮುಕ್ತಿಗೆ ಸಾಧನಗಳೇ ಆಗಿವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮಹಾಜ್ಞೇಯಾಯ ವಾಸುದೇವಾಯ ನಮಃ॥</div>
  <div>ಆದ್ಯಂತರಹಿತಂ ಬ್ರಹ್ಮ ಮಹಾಜ್ಞೇಯಮಿಹೋಚ್ಯತೇ।<br/>ಯಸ್ಯ ಜ್ಞಾನಾದ್ ಭವೇನ್ಮುಕ್ತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆದಿ ಅಂತ ರಹಿತವಾದ ಪರಬ್ರಹ್ಮವೇ ನಿಜವಾಗಿ ತಿಳಿಯಲ್ಪಡಬೇಕಾದ <strong>ಮಹಾಜ್ಞೇಯ</strong> ತತ್ತ್ವವು. ಅದನ್ನು ತಿಳಿದರೇ ಮುಕ್ತಿಯು ಪ್ರಾಪ್ತವಾಗುತ್ತದೆ.</p>
  </div>
  <div>
    <p>ಜನವರಿ ೧೭</p>
  </div>
  <div>
    <p>೧೭. ಇದೊಂದೇ ಮಹಾಜ್ಞೇಯವು</p>
  </div>
  <div>ಜ್ಞೇಯಂ ಯತ್ ತತ್ಪ್ರವಕ್ಷ್ಯಾಮಿ ಯಜ್ಜ್ಞಾತ್ವಾಽಮೃತಮಶ್ನುತೇ।<br/>ಅನಾದಿಮತ್ ಪರಂ ಬ್ರಹ್ಮ ನ ಸತ್ತನ್ನಾಸದುಚ್ಯತೇ॥</div>
  <div>
    <p>ಭಗವದ್ಗೀತಾ ೧೩-೧೨</p>
  </div>
  <div><p>ಯಾವುದನ್ನು ತಿಳಿದರೆ ಅಮೃತತ್ವವನ್ನೇ ಹೊಂದುತ್ತಾನೆಯೋ, ಅಂಥ ಜ್ಞೇಯತತ್ತ್ವವನ್ನು ನಿನಗೆ ತಿಳಿಸುತ್ತೇನೆ. ಆ ಜ್ಞೇಯವು ಅನಾದಿಯೂ, ಸದಸದ್ ವಿಲಕ್ಷಣವೂ ಆದ ಪರಬ್ರಹ್ಮವೇ ಆಗಿರುತ್ತದೆ.</p>ಈ ವಿಶಾಲವಿಶ್ವದಲ್ಲಿ ಅನಂತಾನಂತಕೋಟಿ ಪದಾರ್ಥಗಳಿವೆ. ಒಂದೊಂದೂ ಭಗವಂತನ ವಿಭೂತಿಯೇ ಹೌದು. ಲೋಕಗಳು, ಪಂಚಭೂತಗಳು, ನಕ್ಷತ್ರಗಳು, ದೇವತೆಗಳು, ಮನುಷ್ಯರು, ವೇದಶಾಸ್ತ್ರಪುರಾಣಗಳು—ಹೀಗೆ ತಿಳಿಯಲ್ಪಡಬೇಕಾದ ವಸ್ತುಗಳು ಅಸಂಖ್ಯಾತವಾಗಿರುತ್ತವೆ. ಆದರೆ ಪರಮಾತ್ಮನೊಬ್ಬನೇ ನಿಜವಾಗಿ ತಿಳಿಯಲ್ಪಡಬೇಕಾಗಿರುವ ಜ್ಞೇಯತತ್ತ್ವವು. ಇವನಿಗೇ <strong>ಮಹಾಜ್ಞೇಯ</strong>ವೆಂದೂ ಹೆಸರು. ಯಾವದೊಂದನ್ನು ತಿಳಿದರೆ ಎಲ್ಲವನ್ನೂ ತಿಳಿದಂತೆ ಆಗುತ್ತದೆಯೋ, ಯಾವದೊಂದನ್ನು ತಿಳಿಯದೆ ಹೋದರೆ ಏನನ್ನು ತಿಳಿದರೂ ವ್ಯರ್ಥವೋ ಅದೇ <strong>ಮಹಾಜ್ಞೇಯ</strong>ವು. ಇದನ್ನೇ <strong>‘ನಾರಾಯಣಂ ಮಹಾಜ್ಞೇಯಂ’</strong> ಎಂದು ವೇದವೂ ಸಾರುತ್ತಿದೆ. ಈ ಪರಬ್ರಹ್ಮದ ಜ್ಞಾನದಿಂದಲೇ ಜನ್ಮಸಾರ್ಥಕ್ಯ.</div>
  <div>
    <p>ಸರಿ, ಸಂತೋಷ, ಈ ಪರಬ್ರಹ್ಮವನ್ನು ತಿಳಿದರೆ ಏನು ಫಲ? ಎಂದರೆ, ಅಮೃತತ್ವವೇ ಫಲ. ಅಮೃತತ್ವವೆಂದರೆ ಮೋಕ್ಷ, ಇದೇ ಮುಕ್ತಿಯೂ ಕೂಡ. ಅಮೃತತ್ವವೇ ಮಾನವಜನ್ಮದ ಹೆಗ್ಗುರಿ. ಅಮೃತತ್ವವು ದೊರಕಿದರೆ ಅಂಥವನು ಕೃತಾರ್ಥನಾಗಿಬಿಡುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗರಹಸ್ಯವಿದೇ ವಾಸುದೇವಾಯ ನಮಃ॥</div>
  <div><strong>ಯೋಗಸ್ತು </strong>ದುಃಖಸಂಯೋಗವಿಯೋಗಸ್ತ್ವಿಹ ಕಥ್ಯತೇ।<br/>ಪ್ರಯತ್ನೇನೈವ ಸಾಧ್ಯೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದುಃಖಸಂಬಂಧವನ್ನು ತಪ್ಪಿಸಿಕೊಳ್ಳುವುದನ್ನೇ <strong>ಯೋಗ</strong>ವೆಂದು ಕರೆಯಲಾಗುತ್ತದೆ. ಈ <strong>ಯೋಗ</strong>ವನ್ನು ಸಾಧಕರು ಪ್ರಯತ್ನದಿಂದಲೇ ಸಾಧಿಸಬೇಕು.</p>
  </div>
  <div>
    <p>ಜನವರಿ ೧೮</p>
  </div>
  <div>
    <p>೧೮. ಯೋಗವೆಂದರೆ ವಿಯೋಗವೇ</p>
  </div>
  <div>ತಂ ವಿದ್ಯಾದ್ದುಃಖಸಂಯೋಗವಿಯೋಗಂ ಯೋಗಸಂಜ್ಞಿತಮ್।<br/>ಸ ನಿಶ್ಚಯೇನ ಯೋಕ್ತವ್ಯಃ ಯೋಗೋಽನಿರ್ವಿಣ್ಣಚೇತಸಾ॥</div>
  <div>
    <p>ಭಗವದ್ಗೀತಾ ೬-೨೩</p>
  </div>
  <div><p>ದುಃಖಸಂಯೋಗದ ವಿಯೋಗವನ್ನೇ ಯೋಗವೆಂದು ತಿಳಿಯಬೇಕು. ಸೋಮಾರಿತನವನ್ನೂ ಜಾಡ್ಯವನ್ನೂ ಬಿಟ್ಟು ಇಂಥ ಯೋಗವನ್ನು ಸಾಧಕರು ಅಭ್ಯಾಸಮಾಡಬೇಕು.</p><strong>ಯೋಗ</strong>ವೆಂದರೆ <strong>ಸಂಬಂಧ</strong> ಎಂದರ್ಥವಾಗಬೇಕು. ಅಂದರೆ, ಹೊಸದಾಗಿ ಒಂದು ವಸ್ತುವಿನ ಸಂಬಂಧವಾಗಬೇಕು ಎಂದರ್ಥವಾಗುತ್ತದೆಯಲ್ಲವೆ? ಧನಯೋಗ, ಪುತ್ರಯೋಗ, ಗೃಹಯೋಗ, ವಿದ್ಯಾಯೋಗ— ಎಂದೆಲ್ಲ ಲೋಕದಲ್ಲಿ ಪ್ರಸಿದ್ಧವಾಗಿರುತ್ತದೆ. ಆದರೆ ನಿಜವಾಗಿ ನೋಡಿದರೆ <strong>ಯೋಗ</strong>ವೆಂದರೆ <strong>ವಿಯೋಗ</strong> ಎಂದೇ ಅರ್ಥ. ವಿಯೋಗ ಎಂದರೇನು? ಸಂಬಂಧವನ್ನು ಕಡಿದುಹಾಕುವುದು ಎಂದರ್ಥ. <strong>ವಿಯೋಗ</strong>ವನ್ನೇ <strong>ಯೋಗ</strong>ವೆಂದು ಶಾಸ್ತ್ರಗಳಲ್ಲಿ ಕರೆಯಲಾಗಿದೆ.</div>
  <div>
    <p>ಸರಿ, ಯಾವುದರ ವಿಯೋಗ? ಎಂದರೆ, ದುಃಖಸಂಯೋಗದ ವಿಯೋಗ. ಅವಿದ್ಯೆಯಿಂದ ಅಜ್ಞಾನಿಗಳಿಗೆ ಈಗ ದುಃಖದ ಸಂಬಂಧವಾಗಿದೆಯಲ್ಲವೆ? ನಾನು ದುಃಖಿ ಎಂದುಕೊಂಡಿರುತ್ತಾರಲ್ಲವೆ? ಇದು ದುಃಖದ ಸಂಯೋಗ, ದುಃಖದ ಸಂಬಂಧ; ಇದರ ವಿಯೋಗವೇ ಯೋಗ. ದುಃಖವನ್ನು ಕಳೆದುಕೊಳ್ಳುವುದೇ ಯೋಗವು. ಸುಖವೇ ಸ್ವಾಭಾವಿಕ, ಆದರೆ ದುಃಖವು ಆಗಂತುಕ. ಇಂಥ ಯೋಗವನ್ನು ಹೆಚ್ಚಿನ ಪ್ರಯತ್ನದಿಂದ ಸಾಧಕರು ಅಭ್ಯಾಸಮಾಡಿಕೊಳ್ಳಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ದ್ವಂದ್ವಾತೀತಾಯ ವಾಸುದೇವಾಯ ನಮಃ॥</div>
  <div>ಸರ್ವಪಾಪವಿದೂರಸ್ಥಾಃ ಭಗವದ್ಭಕ್ತಿತತ್ಪರಾಃ।<br/>ಇಚ್ಛಾದ್ವೇಷವಿನಿರ್ಮುಕ್ತಾಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವಪಾಪರಹಿತರಾಗಿ ಭಗವದ್ಭಕ್ತರಾಗಿರುವವರು ಇಚ್ಛಾದ್ವೇಷಾದಿ ದ್ವಂದ್ವಗಳಿಂದ ಮುಕ್ತರಾಗಿಬಿಡುತ್ತಾರೆ.</p>
  </div>
  <div>
    <p>ಜನವರಿ ೧೯</p>
  </div>
  <div>
    <p>೧೯. ದ್ವಂದ್ವಾತೀತರಿವರು</p>
  </div>
  <div>ಯೇಷಾಂ ತ್ವಂತಗತಂ ಪಾಪಂ ಜನಾನಾಂ ಪುಣ್ಯಕರ್ಮಣಾಮ್।<br/>ತೇ ದ್ವಂದ್ವಮೋಹನಿರ್ಮುಕ್ತಾಃ ಭಜಂತೇ ಮಾಂ ದೃಢವ್ರತಾಃ॥</div>
  <div>
    <p>ಭಗವದ್ಗೀತಾ ೭-೨೮</p>
  </div>
  <div><p>ಪುಣ್ಯವಂತರಾದ ಯಾವ ಜನಗಳ ಪಾಪವು ನಾಶವಾಗಿರುತ್ತದೆಯೋ ಅಂಥವರು ದ್ವಂದ್ವಮೋಹದಿಂದ ಮುಕ್ತರಾಗಿ ದೃಢವ್ರತರಾಗಿ ನನ್ನನ್ನೇ ಭಜಿಸುತ್ತಾರೆ.</p>ಸತ್ತ್ವಶುದ್ಧಿಗೆ ಕಾರಣವಾದ ಪುಣ್ಯಕರ್ಮಗಳನ್ನು ಯಾರು ಕರ್ಮಯೋಗವನ್ನಾಗಿ ಮಾಡಿರುತ್ತಾರೆಯೋ, ಅಂಥ ಭಗವದ್ಭಕ್ತರು ದ್ವಂದ್ವ ಮೋಹದಿಂದ ಮುಕ್ತರಾಗಿಬಿಡುತ್ತಾರೆ. ಭಗವಂತನ ಭಕ್ತರಾಗಿ ಸಾತ್ತ್ವಿಕ ಕರ್ಮಗಳನ್ನೇ ಶ್ರದ್ಧೆಯಿಂದ ಮಾಡುತ್ತಾ ಭಗವಂತನ ತತ್ತ್ವವನ್ನು ಸರಿಯಾಗಿ ತಿಳಿದವರೇ ಪುಣ್ಯವಂತರಲ್ಲವೆ? ಇಂಥವರಿಗೆ ಪಾಪದ ಲೇಪವು ಇದ್ದೀತೇ? ಖಂಡಿತಾ ಇಲ್ಲ.</div>
  <div>
    <p>ಇಂಥವರು ದ್ವಂದ್ವಾತೀತರಾಗಿರುತ್ತಾರೆ. ದ್ವಂದ್ವಗಳೆಂದರೆ ಪರಸ್ಪರ ವಿರುದ್ಧವಾದ ಎರಡೆರಡರ ಗುಂಪು. ಇಚ್ಛಾದ್ವೇಷ, ರಾಗದ್ವೇಷ, ಜನ್ಮಮರಣ, ಸುಖದುಃಖಾದಿಗಳು. ದ್ವಂದ್ವಗಳು ಅಜ್ಞಾನಿಗಳಿಗೆ ಸಹಜವಾದ ದೋಷಗಳು. ಅಜ್ಞಾನಿಗಳು ಈ ದ್ವಂದ್ವಚಕ್ರದಲ್ಲಿ ಸಿಕ್ಕಿಕೊಂಡು ಸದಾ ದುಃಖಸಾಗರದಲ್ಲಿ ಮಗ್ನರಾಗಿರುತ್ತಾರೆ. ಆದರೆ ಜ್ಞಾನಿಗಳು ಮಾತ್ರ ಈ ದ್ವಂದ್ವಗಳನ್ನೆಲ್ಲ ಮೀರಿಹೋಗಬಲ್ಲರು. <strong>ಜ್ಞಾನಿಗಳು ದ್ವಂದ್ವಾತೀತರು</strong>. ಸಚ್ಚಿದಾನಂದ ಪರಬ್ರಹ್ಮವೇ ತಾನೆಂದು ತಿಳಿದಿರುವ ಬ್ರಹ್ಮಜ್ಞಾನಿಗಳಿಗೆ ಒಳಗಿನ, ಹೊರಗಿನ ಯಾವ ದ್ವಂದ್ವಗಳ ಸಂಬಂಧವೂ ಇರಲಾರದಷ್ಟೆ!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವೈರಾಗ್ಯಮೂರ್ತಯೇ ವಾಸುದೇವಾಯ ನಮಃ॥</div>
  <div>ವೈರಾಗ್ಯಮ್ ಅನಹಂಕಾರಃ ದುಃಖದೋಷಾನುದರ್ಶನಮ್।<br/>ಸಾಧನಾನಿ ಹಿ ವಿದ್ಯಾಯಾಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವೈರಾಗ್ಯ, ಅಹಂಕಾರಾಭಾವ ಮತ್ತು ಸದಾ ದುಃಖದೋಷಾನುದರ್ಶನ—ಇವುಗಳು ಬ್ರಹ್ಮವಿದ್ಯಾಪ್ರಾಪ್ತಿಗೆ ಸಾಧನಗಳು.</p>
  </div>
  <div>
    <p>ಜನವರಿ ೨೦</p>
  </div>
  <div>
    <p>೨೦. ಜ್ಞಾನಕ್ಕೆ ಮೂರು ಸಾಧನಗಳಿವು</p>
  </div>
  <div>ಇಂದ್ರಿಯಾರ್ಥೇಷು ವೈರಾಗ್ಯಮ್ ಅನಹಂಕಾರ ಏವ ಚ।<br/>ಜನ್ಮಮೃತ್ಯುಜರಾವ್ಯಾಧಿದುಃಖದೋಷಾನುದರ್ಶನಮ್॥</div>
  <div>
    <p>ಭಗವದ್ಗೀತಾ ೧೩-೮</p>
  </div>
  <div>
    <p>ಇಂದ್ರಿಯಾರ್ಥಗಳಲ್ಲಿ ವೈರಾಗ್ಯ, ಅನಹಂಕಾರ, ಜನ್ಮಮೃತ್ಯುಜರಾವ್ಯಾಧಿದುಃಖದೋಷಾನುದರ್ಶನ—ಇವುಗಳು ಜ್ಞಾನಪ್ರಾಪ್ತಿಗೆ ಸಾಧನಗಳು.</p>
  </div>
  <div>
    <p>ಆತ್ಮಜ್ಞಾನಪ್ರಾಪ್ತಿಗೆ ಇಲ್ಲಿ ಸರಳವಾದ ಮೂರು ಸಾಧನಗಳನ್ನು ತಿಳಿಸಿದೆ.</p>
  </div>
  <div>
    <p>೧.</p>
  </div>
  <div>
    <p>ಇಂದ್ರಿಯಾರ್ಥಗಳಲ್ಲಿ <strong>ವೈರಾಗ್ಯ</strong>–ಶಬ್ದಸ್ಪರ್ಶರೂಪರಸಗಂಧಗಳೆಂಬ ವಿಷಯಗಳಲ್ಲಿ ಹೆಚ್ಚಾಗಿ ಅನುರಕ್ತನಾಗದಿರುವುದು.</p>
  </div>
  <div>
    <p>೨.</p>
  </div>
  <div>
    <p><strong>ಅನಹಂಕಾರ</strong>–ಅಹಂಕಾರವನ್ನು ಬಿಟ್ಟುಬಿಡುವುದು.</p>
  </div>
  <div>
    <p>೩.</p>
  </div>
  <div>
    <p><strong>ದುಃಖದೋಷಾನುದರ್ಶನ</strong>–ಜನ್ಮದಲ್ಲೂ ದುಃಖದೋಷ, ಮರಣ ದಲ್ಲೂ ದುಃಖದೋಷ, ಜರೆ(ಮುಪ್ಪು )ಯಲ್ಲೂ ದುಃಖದೋಷ, ವ್ಯಾಧಿ(ರೋಗ)ಯಲ್ಲೂ ದುಃಖದೋಷ; ಇವುಗಳನ್ನು ಯಾವಾ ಗಲೂ ಮನಸ್ಸಿನಲ್ಲಿ ಅನುದರ್ಶನಮಾಡುತ್ತಿರುವುದೂ ಒಂದು ರೀತಿಯ ಉತ್ತಮಸಾಧನವೇ ಆಗುತ್ತದೆ. ಹುಟ್ಟಿದಾಗಿನಿಂದ ಸಾಯುವವರೆಗೂ ಜೀವನದಲ್ಲಿ ಇರುವುದೆಂದರೆ ಬರೀ ದುಃಖವೇ ಹೊರತು ಸುಖವೆಂಬುದು ಬರೀ ಕನಸೇ ಎಂಬುದನ್ನು ಸದಾ ಚಿಂತಿಸುತ್ತಿರುವವನಿಗೆ ವೈರಾಗ್ಯವು ಬರುವುದಿಲ್ಲವೆ? ಹೀಗೆ ಈ ಮೂರು ಸಾಧನಗಳನ್ನು ಮಾಡುತ್ತಿದ್ದರೆ ಅಂಥವನಿಗೆ ಸದ್ಗುರುಗಳ ಉಪದೇಶವು ಅರ್ಥವಾಗುತ್ತದೆ. ಅದರಿಂದ ಆತ್ಮಜ್ಞಾನವನ್ನೂ ಪಡೆದು ಮುಕ್ತನಾಗಿಬಿಡುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಮಾರ್ಥದರ್ಶಿನೇ ವಾಸುದೇವಾಯ ನಮಃ॥</div>
  <div>ಪ್ರಕೃತಿಂ ಮನ್ಯತೇ ಕರ್ತ್ರೀಮ್ ಆತ್ಮಾನಮ್ ಅಕ್ರಿಯಂ ತಥಾ।<br/>ಪರಮಾರ್ಥಾಥರ್ದರ್ಶೀ ತು <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪ್ರಕೃತಿಯನ್ನೇ ಕರ್ತೃವೆಂದೂ ಆತ್ಮನನ್ನು ಅಕರ್ತೃವೆಂದೂ ತಿಳಿದವನೇ ಪರಮಾರ್ಥದರ್ಶಿಯು.</p>
  </div>
  <div>
    <p>ಜನವರಿ ೨೧</p>
  </div>
  <div>
    <p>೨೧. ನಿಜವಾದ ಜ್ಞಾನಿಯಿವನು</p>
  </div>
  <div>ಪ್ರಕೃತ್ಯೈವ ಚ ಕರ್ಮಾಣಿ ಕ್ರಿಯಮಾಣಾನಿ ಸರ್ವಶಃ।<br/>ಯಃ ಪಶ್ಯತಿ ತಥಾಽಽತ್ಮಾನಮ್ ಅಕರ್ತಾರಂ ಸ ಪಶ್ಯತಿ॥</div>
  <div>
    <p>ಭಗವದ್ಗೀತಾ ೧೩-೨೯</p>
  </div>
  <div><p>ಪ್ರಕೃತಿಯಿಂದಲೇ ಎಲ್ಲ ಕರ್ಮಗಳೂ ನಡೆಯುತ್ತಿವೆಯೆಂದೂ ಆದರೆ ತಾನು ಮಾತ್ರ ಅಕರ್ತೃಸ್ವರೂಪನೆಂದೂ ತಿಳಿದವನೇ <strong>ಪರಮಾರ್ಥ</strong>ದರ್ಶಿಯೆನಿಸುತ್ತಾನೆ.</p>ನಮ್ಮಲ್ಲಿ ಅನೇಕ ಕ್ರಿಯೆಗಳು ನಡೆಯುತ್ತಿವೆ. ಶರೀರೇಂದ್ರಿಯಮನೋಬುದ್ಧಿಗಳಿಂದ ಕ್ಷಣಕ್ಷಣಕ್ಕೂ ಕರ್ಮಗಳು ನಡೆಯುತ್ತಲೇ ಇವೆಯಷ್ಟೆ? ಈ ಕ್ರಿಯೆಗಳನ್ನು ಮಾಡುತ್ತಿರುವದು ಪ್ರಕೃತಿಯೇ ಹೊರತು ನಾನಲ್ಲ. ಪ್ರಕೃತಿಯೆಂದರೆ ಪರಮೇಶ್ವರನ ಅಧೀನವಾಗಿರುವ ತ್ರಿಗುಣಾತ್ಮಕವಾದ ಅವಿದ್ಯಾಕಲ್ಪಿತವಾಗಿರುವ ಮಾಯೆಯು. ಈ ಮಾಯೆಯೇ ಶರೀರಾದಿರೂಪಗಳಿಂದ ಪರಿಣಾಮಗೊಂಡು ಕ್ರಿಯೆಗಳನ್ನು ಮಾಡುತ್ತಿದೆ ಎಂದು ನಿಶ್ಚಿತವಾಗಿ ತಿಳಿದವನೇ ತತ್ತ್ವಜ್ಞಾನಿಯು.</div>
  <div>
    <p>ಹಾಗಾದರೆ ಆತ್ಮನ ಪಾತ್ರವೇನು? ಎಂದರೆ, ಆತ್ಮನು ಕರ್ತೃವೂ ಅಲ್ಲ ಭೋಕ್ತೃವೂ ಅಲ್ಲ. ಅವಿದ್ಯಾಕೃತವಾದ ದೇಹಾದಿಗಳ ಅಧ್ಯಾಸದಿಂದಲೇ ಆತ್ಮನಲ್ಲಿ ಕರ್ತೃತ್ವವೂ ಭೋಕ್ತೃತ್ವವೂ ತೋರುತ್ತಿವೆ. ಆದರೆ ನಿರ್ವಿಕಾರನೂ ಕೂಟಸ್ಥನೂ ಆದ ಆತ್ಮನಲ್ಲಿ ಯಾವ ವಿಕಾರಗಳೂ ಇರಲಾರವಷ್ಟೆ? ಆಕಾಶಕ್ಕೆ ಯಾವ ಕ್ರಿಯೆಗಳಾದರೂ ಉಂಟೆ? ಆಕಾಶದಂತೆ ಆತ್ಮನೂ ಅವಿಕ್ರಿಯನಾಗಿರುತ್ತಾನೆ. ಹೀಗೆ ತಿಳಿದವನೇ ಪರಮಾರ್ಥದರ್ಶಿಯು. ಪರಮಾರ್ಥವನ್ನು ಎಂದರೆ ತತ್ತ್ವವನ್ನು ಸರಿಯಾಗಿ ಅರಿತವನಿವನು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಯುಕ್ತವರಿಷ್ಠಾಯ ವಾಸುದೇವಾಯ ನಮಃ॥</div>
  <div>ಅನಾತ್ಮಚಿಂತನಂ ತ್ಯಕ್ತ್ವಾ ಸ್ವಾತ್ಮಸ್ಥಂ ಕ್ರಿಯತೇ ಯದಾ।<br/><strong>ಯುಕ್ತ </strong>ಇತ್ಯುಚ್ಯತೇ ಚಿತ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅನಾತ್ಮಚಿಂತನೆಯನ್ನು ಕೈಬಿಟ್ಟು ಯಾವಾಗ ಸಾಧಕನು ಚಿತ್ತವನ್ನು ಆತ್ಮನಲ್ಲಿಯೇ ನಿಲ್ಲಿಸುತ್ತಾನೆಯೋ, ಆಗ ಅವನೇ <strong>ಯುಕ್ತ</strong>ನೆನಿಸುತ್ತಾನೆ.</p>
  </div>
  <div>
    <p>ಜನವರಿ ೨೨</p>
  </div>
  <div>
    <p>೨೨. ಆತ್ಮಜ್ಞಾನಿಯೇ ಯುಕ್ತನು</p>
  </div>
  <div>ಯದಾ ವಿನಿಯತಂ ಚಿತ್ತಮ್ ಆತ್ಮನ್ಯೇವಾವತಿಷ್ಠತೇ।<br/>ನಿಃಸ್ಪೃಹಃ ಸರ್ವಕಾಮೇಭ್ಯಃ ಯುಕ್ತ ಇತ್ಯುಚ್ಯತೇ ತದಾ॥</div>
  <div>
    <p>ಭಗವದ್ಗೀತಾ ೬-೧೮</p>
  </div>
  <div><p>ಯಾವಾಗ ಚಿತ್ತವು ಬಾಹ್ಯಚಿಂತನೆಯನ್ನು ಬಿಟ್ಟು ಏಕಾಗ್ರತೆಯಿಂದ ಆತ್ಮನಲ್ಲಿಯೇ ನೆಲೆಗೊಳ್ಳುತ್ತದೆಯೋ, ಯಾವಾಗ ಸಾಧಕನು ಸರ್ವಕಾಮಗಳನ್ನೂ ಕೈಬಿಟ್ಟು ತನ್ನ ಸ್ವರೂಪದಲ್ಲಿ ತಾನು ಶಾಂತನಾಗುತ್ತಾನೆಯೋ, ಆಗ ಅವನೇ <strong>ಯುಕ್ತನು</strong> ಎನಿಸುತ್ತಾನೆ.</p>ಚಿತ್ತವೆಂಬುದು ಅಂತಃಕರಣದ ಒಂದು ವಿಭಾಗ. ಇದು ಅತ್ಯಂತ ಸೂಕ್ಷ್ಮ. ಈ ಚಿತ್ತದ ಸ್ವಭಾವವೇ ಚಾಂಚಲ್ಯ. ಮಂಗನಂತೆ ಹರಿದಾಡುವುದೇ ಚಿತ್ತದ ಹಣೆಬರಹ. ಇಂಥ ಚಿತ್ತವನ್ನು ಹೊರಗಿನ ವಿಷಯಗಳಿಂದ ಸೆಳೆದು ಒಳಗೆ ಸರಿಸಿ ಆತ್ಮನಲ್ಲಿ ನಿಲ್ಲಿಸುವುದೇ <strong>ಯೋಗವು</strong>. ಏಕಾಗ್ರತೆಯಿಂದ ಹಾಗೂ ಯೋಗಾನುಷ್ಠಾನದಿಂದ ತನ್ನ ಸ್ವರೂಪದಲ್ಲಿ ಮನಸ್ಸನ್ನು ನಿಲ್ಲಿಸುವವನೇ <strong>ಯೋಗಿಯು</strong> ಅಥವಾ <strong>ಯುಕ್ತನು</strong>.</div>
  <div>
    <p>ಮನುಷ್ಯನ ಮನಸ್ಸಿನಲ್ಲಿ ಸಾವಿರಾರು ಕಾಮಗಳು ತುಂಬಿರುತ್ತವೆ. ಅನಾತ್ಮಚಿಂತನೆಯಲ್ಲಿಯೇ ಮಗ್ನವಾಗಿರುವ ಮನಸ್ಸು ಕಾಮಮಯವಾಗಿರುತ್ತದೆ. ಯಾವನ ಮನಸ್ಸು ಈ ಅನಾತ್ಮಕಾಮಗಳನ್ನು ಕೈಬಿಟ್ಟು ಶಾಂತವಾಗಿ ಯಾವಾಗ ಆತ್ಮನಿಷ್ಠವಾಗುತ್ತದೆಯೋ, ಆಗ ಅವನೇ <strong>ಯುಕ್ತ</strong>ನು ಎನಿಸುತ್ತಾನೆ. ಇವನೇ ಆತ್ಮಜ್ಞಾನಿಯೂ ಹೌದು. ಆತ್ಮಜ್ಞಾನಿಯು ಅನಾತ್ಮ ಚಿಂತನೆಯನ್ನು ಬಿಟ್ಟು ಸದಾ ಸಹಜವಾಗಿ ಆತ್ಮನಲ್ಲೇ ನೆಲೆಗೊಂಡಿರುವುದರಿಂದ ಅವನೊಬ್ಬನೇ <strong>ಯುಕ್ತ</strong>ನು ಎನಿಸುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><strong>॥</strong> ಓಂ ಯತಿಪುಂಗವಾಯ ವಾಸುದೇವಾಯ ನಮಃ॥</div>
  <div>ಸರ್ವತ್ರ ಸರ್ವಭೂತೇಷು ಕರುಣಃ ಶಾಂತ ಏವ ಯಃ।<br/>ಆದರ್ಶಯತಿರೇವಾಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲರಲ್ಲಿಯೂ ಹಾಗೂ ಎಲ್ಲ ಪ್ರಾಣಿಗಳಲ್ಲಿಯೂ ಕರುಣೆಯುಳ್ಳವನಾಗಿ ಶಾಂತನಾಗಿರುವವನೇ <strong>ಆದರ್ಶಯತಿಯು</strong>.</p>
  </div>
  <div>
    <p>ಜನವರಿ ೨೩</p>
  </div>
  <div>
    <p>೨೩. ಸಂನ್ಯಾಸಿಯ ಆರು ಲಕ್ಷಣಗಳಿವು</p>
  </div>
  <div>ಅದ್ವೇಷ್ಟಾ ಸರ್ವಭೂತಾನಾಂ ಮೈತ್ರಃ ಕರುಣ ಏವ ಚ।<br/>ನಿರ್ಮಮೋ ನಿರಹಂಕಾರಃ ಸಮದುಃಖಸುಖಃ ಕ್ಷಮೀ॥</div>
  <div>
    <p>ಭಗವದ್ಗೀತಾ ೧೨-೧೩</p>
  </div>
  <div>
    <p>ಯಾವ ಪ್ರಾಣಿಗಳನ್ನೂ ದ್ವೇಷಿಸದಿರುವವನು, ಮೈತ್ರನು, ಕರುಣೆಯುಳ್ಳವನು, ಮಮತ್ವವಿಲ್ಲದವನು, ಅಹಂಕಾರರಹಿತನು, ಸುಖದುಃಖಗಳಲ್ಲಿ ಸಮನು ಮತ್ತು ಕ್ಷಮಾಗುಣಸಂಪನ್ನನಾದವನೇ ನಿಜವಾದ <strong>ಸಂನ್ಯಾಸಿಯು</strong>.</p>
    <p>ಈ ಶ್ಲೋಕದಲ್ಲಿ ಸಂನ್ಯಾಸಿಯ ಆರು ಲಕ್ಷಣಗಳನ್ನು ತಿಳಿಸಿದೆ.</p>
  </div>
  <div>
    <p>೧.</p>
  </div>
  <div>
    <p><strong>ಅದ್ವೇಷ್ಟಾ</strong>—ಯಾವ ಮನುಷ್ಯರನ್ನೂ ಮತ್ತು ಯಾವ ಪ್ರಾಣಿಗಳನ್ನೂ ಮನಸ್ಸಿನಿಂದಲೂ ದ್ವೇಷಿಸದಿರುವವನು.</p>
  </div>
  <div>
    <p>೨.</p>
  </div>
  <div>
    <p><strong>ಮೈತ್ರಃ</strong>—ಎಲ್ಲರನ್ನೂ ಮಿತ್ರರಂತೆ ಪ್ರೀತಿಯಿಂದ ಕಾಣುವವನು.</p>
  </div>
  <div>
    <p>೩.</p>
  </div>
  <div>
    <p><strong>ಕರುಣಃ</strong>—ದುಃಖಿತರಲ್ಲಿ, ದರಿದ್ರರಲ್ಲಿ , ಸಂಕಟದಲ್ಲಿರುವವರಲ್ಲಿ ಹಾಗೂ ದೀನದಲಿತರಲ್ಲಿ ದಯೆಯುಳ್ಳವನು.</p>
  </div>
  <div>
    <p>೪.</p>
  </div>
  <div>
    <p><strong>ನಿರ್ಮಮಃ</strong>—‘ನನ್ನದು’ ಎಂಬ ಬುದ್ಧಿಯಿಲ್ಲದಿರುವವನು, ಎಲ್ಲವೂ ಭಗವಂತನದೇ ಹೊರತು ನನ್ನದೆಂಬುದು ಏನೂ ಇಲ್ಲವೆಂದು ನಿಶ್ಚಿತವಾಗಿ ತಿಳಿದಿರುವವನು.</p>
  </div>
  <div>
    <p>೫.</p>
  </div>
  <div>
    <p><strong>ನಿರಹಂಕಾರಃ</strong>—ಅಹಂಕಾರವಿಲ್ಲದವನು.</p>
  </div>
  <div>
    <p>೬.</p>
  </div>
  <div>
    <p><strong>ಸಮದುಃಖಸುಖಃ</strong>—ಸುಖವು ಬಂದಾಗಲೂ ದುಃಖವು ತೋರುವಾಗಲೂ ಶಾಂತವಾಗಿ ಆನಂದವಾಗಿರುವವನು.</p>
    <p>ಈ ಆರು ಲಕ್ಷಣಗಳನ್ನುಳ್ಳವನೇ ನಿಜವಾದ <strong>‘ಯತಿಯು’</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಾತ್ತ್ವಿಕಸುಖಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಪ್ರಾರಂಭೇ ವಿಷವದ್ಯಚ್ಚ ತಥಾಽಂತೇಽಮೃತೋಪಮಮ್।<br/><strong>ಸಾತ್ತ್ವಿಕಂ</strong> ತತ್ <strong>ಸುಖಂ</strong> ಪ್ರೋಕ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವುದು ಪ್ರಾರಂಭದಲ್ಲಿ ವಿಷದಂತೆ ತೋರುತ್ತಿದ್ದು ಕೊನೆಯಲ್ಲಿ ಅಮೃತದಂತೆ ಆಗಿಬಿಡುತ್ತದೆಯೋ, ಅದೇ <strong>ಸಾತ್ತ್ವಿಕ</strong> ಸುಖವು.</p>
  </div>
  <div>
    <p>ಜನವರಿ ೨೪</p>
  </div>
  <div>
    <p>೨೪. ಸಾತ್ತ್ವಿಕಸುಖವಿದು</p>
  </div>
  <div>ಯತ್ತದಗ್ರೇ ವಿಷಮಿವ ಪರಿಣಾಮೇಽಮೃತೋಪಮಮ್।<br/>ತತ್ಸುಖಂ ಸಾತ್ತ್ವಿಕಂ ಪ್ರೋಕ್ತಮ್ ಆತ್ಮಬುದ್ಧಿಪ್ರಸಾದಜಮ್॥</div>
  <div>
    <p>ಭಗವದ್ಗೀತಾ ೧೮-೩೭</p>
  </div>
  <div><p>ಪ್ರಾರಂಭದಲ್ಲಿ ವಿಷದಂತಿದ್ದರೂ ಕೊನೆಯಲ್ಲಿ ಅಮೃತದಂತೆ ಆಗುವಂಥ, ಆತ್ಮಜ್ಞಾನದಿಂದ ಉಂಟಾಗುವ ಸುಖವು <strong>ಸಾತ್ತ್ವಿಕ</strong>ವೆನಿಸುತ್ತದೆ.</p>ಸಾಧಕರಿಗೆ ಪ್ರಾರಂಭದಲ್ಲಿ ಸಾಧನಗಳನ್ನು ಮಾಡುವುದೆಂದರೆ ತುಂಬಾ ಕಷ್ಟವಾಗಿರುತ್ತದೆ. ಬಾಲವಿದ್ಯಾರ್ಥಿಗಳಿಗೆ ಶಾಲೆಗೆ ಹೋಗುವುದೆಂದರೆ ಕಷ್ಟ, ಓದುವುದೆಂದರಂತೂ ತುಂಬಾ ಸಂಕಟ. ಹೀಗೆಯೇ ಅಧ್ಯಾತ್ಮಮಾರ್ಗದಲ್ಲೂ ಸಾಧಕರಿಗೆ ವಿವೇಕ, ವೈರಾಗ್ಯ, ಶಮದಮಾದಿ ಸಾಧನಗಳು, ಗುರುಸೇವೆ, ವೇದಾಂತಸಂದೇಶಗಳ ಶ್ರವಣಾದಿಗಳು ಪ್ರಾರಂಭದಲ್ಲಿ ತುಂಬಾ ತುಂಬಾ ಕಷ್ಟವಾಗಿಯೇ ಇರುತ್ತವೆ.</div>
  <div>
    <p>ಆದರೆ ಆ ಸಾಧನಗಳನ್ನೆಲ್ಲ ಮಾಡಿದ ಮೇಲೆ ಅದರ ಫಲವು ಬಂದಾಗ ಎಷ್ಟೊಂದು ಆನಂದ! ಎಂಥ ನೆಮ್ಮದಿ! ಎಷ್ಟು ತೃಪ್ತಿ! ಎಂಥ ಸುಖ! “ಕೈ ಕೆಸರಾದರೆ ಬಾಯಿ ಮೊಸರು” ಎಂಬಂತೆ ಅಧ್ಯಾತ್ಮಸಾಧಕರು ಮೊದಲಿಗೆ ಶಮ ದಮ ಉಪರತಿ ತಿತಿಕ್ಷಾ ಶ್ರದ್ಧಾ ಸಮಾಧಾನಗಳೆಂಬ ಸಾಧನಗಳನ್ನು ಅವಶ್ಯವಾಗಿ ಅಭ್ಯಾಸಮಾಡಲೇಬೇಕು. ಪ್ರಾರಂಭದಲ್ಲಿ ತಪಸ್ಸು ಕಷ್ಟವೇ, ಆದರೆ ಅದು ಫಲವನ್ನು ಕೊಡಲು ಪ್ರಾರಂಭಿಸಿದ ಮೇಲೆ ಅದರ ಸುಖವೇ ಬ್ರಹ್ಮಾನಂದಸುಖ. ಇದೇ ಆತ್ಮಾನಂದ ಸುಖ. ಇದೇ <strong>ಸಾತ್ತ್ವಿಕ</strong> ಸುಖವು. ಆದ್ದರಿಂದ ಅಧ್ಯಾತ್ಮ ಸಾಧಕರು ಈ ಸಾತ್ತ್ವಿಕ ಸುಖವನ್ನೇ ಬಯಸುವಂಥವರಾಗಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಾಮರಾಗರಹಿತಾಯ ವಾಸುದೇವಾಯ ನಮಃ॥</div>
  <div>ಘೋರಕರ್ಮತಪೋನಿಷ್ಠಾಃ ಕಾಮಾಹಂಕಾರತತ್ಪರಾಃ।<br/><strong>ಆಸುರಾಃ</strong> ಸಾಧಕಾಶ್ಚೈತೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕಾಮ ಅಹಂಕಾರಗಳಿಂದ ಕೂಡಿಕೊಂಡು ಘೋರವಾದ ಕರ್ಮಗಳನ್ನೂ ತಪಸ್ಸನ್ನೂ ಮಾಡುವವರು <strong>ಆಸುರರೇ</strong>.</p>
  </div>
  <div>
    <p>ಜನವರಿ ೨೫</p>
  </div>
  <div>
    <p>೨೫. ಇದು ಆಸುರರ ತಪಸ್ಸು</p>
  </div>
  <div>ಅಶಾಸ್ತ್ರವಿಹಿತಂ ಘೋರಂ ತಪ್ಯಂತೇ ಯೇ ತಪೋ ಜನಾಃ।<br/>ದಂಭಾಹಂಕಾರಸಂಯುಕ್ತಾಃ ಕಾಮರಾಗಬಲಾನ್ವಿತಾಃ॥</div>
  <div>
    <p>ಭಗವದ್ಗೀತಾ ೧೭-೫</p>
  </div>
  <div><p>ಶಾಸ್ತ್ರದಲ್ಲಿ ಹೇಳದೇ ಇರುವಂಥ, ಘೋರವಾದ ತಪಸ್ಸನ್ನು ಯಾರು ದಂಭಾಹಂಕಾರದಿಂದ ಕೂಡಿಕೊಂಡವರಾಗಿ ಹಾಗೂ ಕಾಮರಾಗಬಲಾನ್ವಿತರಾಗಿ ಮಾಡುತ್ತಾರೆಯೋ, ಅಂಥವರು ಆಸುರರು.</p>ಶಾಸ್ತ್ರಗಳಲ್ಲಿ ಹೇಳದೇ ಇದ್ದರೂ ಅಂಥ ತಪಸ್ಸನ್ನು ಅನೇಕರು ಅಹಂಕಾರದಿಂದ ಮಾಡುತ್ತಾರೆ. ಇನ್ನು ಕೆಲವರು ಶಾಸ್ತ್ರಕ್ಕೆ ವಿರುದ್ಧವಾಗಿಯೂ ತಪಸ್ಸನ್ನು ಮಾಡಿಬಿಡುತ್ತಾರೆ. ಇವರಿಗೆ ಶಾಸ್ತ್ರವಾಗಲೀ ಶ್ರದ್ಧೆಯಾಗಲೀ ಮುಖ್ಯವಲ್ಲ. ಅಹಂಕಾರ, ದುರಹಂಕಾರ, ದುರಭಿಮಾನ, ಖ್ಯಾತಿಗಳೇ ಮುಖ್ಯವಾಗಿರುತ್ತವೆ. ಶಾಸ್ತ್ರಗಳಲ್ಲಿ ವಿಧಿಸಿರುವಂತೆ ಕರ್ಮಗಳನ್ನು ಮಾಡದೆ, ಜನಮೆಚ್ಚುವಂತೆ, ಹೆಸರಿಗಾಗಿ, ಸಿಕ್ಕಾಪಟ್ಟೆ ಹಣವನ್ನು ಖರ್ಚುಮಾಡಿ ಅನೇಕರು ಕರ್ಮಗಳನ್ನು ಮಾಡುತ್ತಾರೆ. ಇದು ರಾಜಸ ಅಥವಾ ತಾಮಸ ಕರ್ಮಾನುಷ್ಠಾನಗಳಾಗಿರುತ್ತವೆ.</div>
  <div>
    <p>ತುಚ್ಛ ಫಲಪ್ರಾಪ್ತಿಗಾಗಿ, ಅಂದರೆ ತಮ್ಮ ಶತ್ರುಗಳ ನಾಶಕ್ಕಾಗಿ, ತಮ್ಮ ಪ್ರತಿಷ್ಠೆಯ ಸಂಪಾದನೆಗಾಗಿ ಆಸುರರು ಇಂಥ ಘೋರವಾದ ತಪಸ್ಸನ್ನು ಆಚರಿಸುತ್ತಾರೆ. ಇಲ್ಲಿ ಕಾಮರಾಗಗಳೇ ಪ್ರಬಲವಾಗಿರುತ್ತವೆ. ಇಂಥವರಿಗೆ ಶಾಂತಿಯಾಗಲಿ, ಲೋಕಕಲ್ಯಾಣವಾಗಲಿ, ಮುಕ್ತಿಯಾಗಲಿ ಬೇಕಾಗಿರುವುದಿಲ್ಲ. ಇಂಥ ಘೋರತಪಸ್ಸನ್ನು ಆಚರಿಸುವವರೇ ಆಸುರರು. ಮುಮುಕ್ಷುಸಾಧಕರು ಇಂಥ ಘೋರವಾದ ತಪಸ್ಸಿನಿಂದ ದೂರವಿರಬೇಕು. ಎಚ್ಚರಿಕೆ!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಹ್ಮನಿರ್ವಾಣಾಯ ವಾಸುದೇವಾಯ ನಮಃ॥</div>
  <div>ಕಾಮಕ್ರೋಧವಿಯುಕ್ತಾಶ್ಚ ಯತಯಃ ಶಾಂತಮಾನಸಾಃ।<br/>ಲಭನ್ತೇ<strong> ಬ್ರಹ್ಮನಿರ್ವಾಣಂ</strong> <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕಾಮಕ್ರೋಧರಹಿತರಾದ ಹಾಗೂ ಶಾಂತಮನಸ್ಸುಳ್ಳ ಯತಿಗಳು <strong>ಬ್ರಹ್ಮನಿರ್ವಾಣ</strong>ವೆಂಬ ಮೋಕ್ಷವನ್ನು ಹೊಂದುತ್ತಾರೆ.</p>
  </div>
  <div>
    <p>ಜನವರಿ ೨೬</p>
  </div>
  <div>
    <p>೨೬. ಯತಿಗಳಿಗೆ ಬ್ರಹ್ಮನಿರ್ವಾಣ</p>
  </div>
  <div>ಕಾಮಕ್ರೋಧವಿಯುಕ್ತಾನಾಂ ಯತೀನಾಂ ಯತಚೇತಸಾಮ್।<br/>ಅಭಿತೋ ಬ್ರಹ್ಮನಿರ್ವಾಣಂ ವರ್ತತೇ ವಿದಿತಾತ್ಮನಾಮ್॥</div>
  <div>
    <p>ಭಗವದ್ಗೀತಾ ೫-೨೬</p>
  </div>
  <div>
    <p>ಕಾಮಕ್ರೋಧಗಳಿಂದ ವಿಯುಕ್ತರೂ ಸಂಯತಾಂತಃಕರಣರೂ ಆತ್ಮವಿದರೂ ಆಗಿರುವ ಯತಿಗಳಿಗೆ ಯಾವಾಗಲೂ <strong>ಬ್ರಹ್ಮನಿರ್ವಾಣ</strong>ವೇ ದೊರಕಿರುತ್ತದೆ.</p>
    <p><strong>ಬ್ರಹ್ಮನಿರ್ವಾಣ</strong>ವೆಂದರೆ ಮೋಕ್ಷ. ಇದು ಸಂನ್ಯಾಸಿಗಳಿಗೆ ಬದುಕಿರುವಾಗಲೂ ಮರಣಾನಂತರವೂ ಸ್ವತಃ ಪ್ರಾಪ್ತವಾಗಿರುತ್ತದೆ. ಅಂಥ ಸಂನ್ಯಾಸಿಗಳ ಮೂರು ಲಕ್ಷಣಗಳನ್ನು ಇಲ್ಲಿ ಸುಂದರವಾಗಿ ತಿಳಿಸಿದೆ.</p>
    <p><strong>ಕಾಮಕ್ರೋಧವಿಯುಕ್ತಾನಾಮ್</strong>—ಕಾಮ ಕ್ರೋಧ ಮುಂತಾದ ದೋಷಗಳಿಂದ ಮುಕ್ತರಾಗಿದ್ದು , ಸದಾ ಸಂತೋಷವಾಗಿರುವ ಸಂತರು.</p>
    <p><strong>ಯತಚೇತಸಾಮ್</strong>—ಅಂತಃಕರಣವನ್ನು ಶುದ್ಧವಾಗಿಸಿಕೊಂಡು, ಅನಾತ್ಮವಿಷಯಗಳಿಂದ ಮನಸ್ಸನ್ನು ಒಳಗೆ ಸರಿಸಿಕೊಂಡಿರುವವರು. ಸದಾ ಪ್ರತ್ಯಗಾತ್ಮನನ್ನೇ ಚಿಂತನೆಮಾಡುತ್ತಿರುವ ಅಂತರ್ಮುಖಿಗಳು.</p>
    <p><strong>ವಿದಿತಾತ್ಮನಾಮ್</strong>—ನಿತ್ಯಶುದ್ಧ ನಿತ್ಯಬುದ್ಧ ನಿತ್ಯಮುಕ್ತನಾದ ಅಸಂಸಾರಿಯಾದ ಆತ್ಮನನ್ನೇ ತಾನೆಂದು ಅನುಭವದಿಂದ ನಿಶ್ಚಿತವಾಗಿ ತಿಳಿದಿರುವ ಸಮ್ಯಗ್ದರ್ಶಿಗಳು. ಇಂಥವರೇ ನಿಜವಾದ ಯತಿಗಳು ಹಾಗೂ ಸಂನ್ಯಾಸಿಗಳು. ಇಂಥ ಯತಿಗಳೇ ಬ್ರಹ್ಮನಿಷ್ಠರೂ ಜೀವನ್ಮು ಕ್ತರೂ ಆಗಿರುತ್ತಾರೆ. ಇವರು ಬದುಕಿರುವಾಗಲೂ ಬ್ರಹ್ಮ ಸ್ವರೂಪರೇ ಆಗಿದ್ದು ಮರಣಾನಂತರವೂ ಬ್ರಹ್ಮ ಸ್ವರೂಪರೇ ಆಗಿರುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರತ್ಯಗಾತ್ಮನೇ ವಾಸುದೇವಾಯ ನಮಃ॥</div>
  <div>ಅವಜಾನಂತಿ ಯೇ ಮೂಢಾಃ ಪ್ರತ್ಯಗಾತ್ಮಾನಮವ್ಯಯಮ್।<br/>ಏತೇಷಾಂ ಜೀವನಂ ವ್ಯರ್ಥಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾರು ನಾಶವಿಲ್ಲದ ಪ್ರತ್ಯಗಾತ್ಮನನ್ನು ಅರಿಯದೇ ಮರೆತಿರುತ್ತಾರೆಯೋ ಅಂಥವರ ಜೀವನವೆಲ್ಲವೂ ವ್ಯರ್ಥವೇ.</p>
  </div>
  <div>
    <p>ಜನವರಿ ೨೭</p>
  </div>
  <div>
    <p>೨೭. ಇಂಥವರ ಜೀವನ ವ್ಯರ್ಥ</p>
  </div>
  <div>ಮೋಘಾಶಾ ಮೋಘಕರ್ಮಾಣೋ ಮೋಘಜ್ಞಾನಾ ವಿಚೇತಸಃ।<br/>ರಾಕ್ಷಸೀಮಾಸುರೀಂ ಚೈವ ಪ್ರಕೃತಿಂ ಮೋಹಿನೀಂ ಶ್ರಿತಾಃ॥</div>
  <div>
    <p>ಭಗವದ್ಗೀತಾ ೯-೧೨</p>
  </div>
  <div><p>ಅರ್ಜುನನೆ, ಭಗವಂತನಾದ ನನ್ನನ್ನು ದ್ವೇಷಿಸುವವರು ಮೋಘಾಶರಾಗಿ, ಮೋಘಕರ್ಮರಾಗಿ, ಮೋಘಜ್ಞಾನರಾಗಿ ಅವಿವೇಕಿಗಳಾಗಿ ರಾಕ್ಷಸರ ಹಾಗೂ ಅಸುರರ ಮೋಹಕರವಾದ ಸ್ವಭಾವವನ್ನು ಆಶ್ರಯಿಸಿಕೊಂಡು ಬದುಕಿರುತ್ತಾರೆ.</p>ಭಗವಂತನೆಂದರೆ ಎಲ್ಲರಿಗೂ ಪ್ರತ್ಯಗಾತ್ಮನಾದ ಪರಮೇಶ್ವರನು. ಇವನ ಸಂನಿಧಾನದಿಂದಲೇ, ಇವನ ಅನುಗ್ರಹದಿಂದಲೇ ನಮ್ಮ ದೇಹಾದಿಗಳು ಕೆಲಸಗಳನ್ನು ಮಾಡುತ್ತಿವೆ; ಆತ್ಮನು ಸರ್ವವ್ಯಾಪಕನಾಗಿರುತ್ತಾನೆ. ಭಗವಂತನೆಂದರೆ ನಮ್ಮೆಲ್ಲರಿಗೂ ಒಳಗಿರುವ ಪರಮಾರ್ಥಸ್ವರೂಪ; ಇವನಿಂದಲೇ ನಮ್ಮ ಶರೀರ ಇಂದ್ರಿಯ ಮನೋಬುದ್ಧಿ ಪ್ರಾಣಗಳು ಕೆಲಸ ಮಾಡುತ್ತಿವೆ. ಭಗವಂತನ ಕೃಪೆಯಿಲ್ಲದಿದ್ದರೆ ಜೀವನವೇ ಇಲ್ಲ. ಆದರೆ ಇದನ್ನು ಅರ್ಥಮಾಡಿಕೊಳ್ಳದೇ ಅಜ್ಞಾನಿಗಳು ಅಹಂಕಾರದಿಂದ ಎಷ್ಟೇ ಪುಣ್ಯಕರ್ಮಗಳನ್ನು ಮಾಡಿದರೂ ಏನು ಪ್ರಯೋಜನ?</div>
  <div>
    <p>ಸರ್ವಾಂತರ್ಯಾಮಿಯಾದ ಪರಮೇಶ್ವರನನ್ನು ಮರೆತು ಅವನನ್ನು ತಿರಸ್ಕರಿಸಿ, ಅಹಂಕಾರದಿಂದ ಏನೇ ಯಜ್ಞಯಾಗಾದಿ ಕರ್ಮಗಳನ್ನು ಮಾಡಿದರೂ ದಂಡ, ಅಂಥವರ ಶಾಸ್ತ್ರಪಾಂಡಿತ್ಯವೆಲ್ಲ ವ್ಯರ್ಥ, ಇಂಥವರ ಜೀವನವೇ ವ್ಯರ್ಥ! ಇಂಥವರ ಸಂಪತ್ತೆಲ್ಲವೂ ವ್ಯರ್ಥವೇ. ತಮ್ಮ ಪ್ರತ್ಯಗಾತ್ಮನನ್ನೇ ದ್ವೇಷಿಸುವ ಇವರು ಅಸುರರಲ್ಲವೆ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸದಾನಂದಾಯ ವಾಸುದೇವಾಯ ನಮಃ॥</div>
  <div>ಅದರ್ಶನಾದ್ಧಿ ಭೂತಾನಿ ಜಾತಾನಿ ಪ್ರವಿಶಂತಿ ಚ।<br/>ಕಿಮರ್ಥಂ ರೋದನಂ ತತ್ರ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭೂತಗಳೆಲ್ಲವೂ ಅದರ್ಶನದಿಂದ ಹುಟ್ಟಿ ಪುನಃ ಅದರ್ಶನದಲ್ಲಿಯೇ ಹೋಗಿ ಸೇರಿಕೊಳ್ಳುತ್ತವೆ. ಹೀಗಿರುವಾಗ ಅಳುವುದೇಕೆ? ದುಃಖವೇಕೆ?</p>
  </div>
  <div>
    <p>ಜನವರಿ ೨೮</p>
  </div>
  <div>
    <p>೨೮. ದುಃಖಿಸುವುದೇತಕೆ?</p>
  </div>
  <div>
    <p>ಅವ್ಯಕ್ತಾದೀನಿ ಭೂತಾನಿ ವ್ಯಕ್ತಮಧ್ಯಾನಿ ಭಾರತ।<br/>ಅವ್ಯಕ್ತನಿಧನಾನ್ಯೇವ ತತ್ರ ಕಾ ಪರಿದೇವನಾ?</p>
  </div>
  <div>
    <p>ಭಗವದ್ಗೀತಾ ೨-೨೮</p>
  </div>
  <div><p>ಎಲೈ ಭರತವಂಶೋತ್ಪನ್ನನಾದ ಅರ್ಜುನನೆ, ಈ ಪ್ರಾಣಿಗಳೆಲ್ಲವೂ ಅವ್ಯಕ್ತದಿಂದಲೇ ಬಂದವುಗಳಾಗಿ, ಸ್ಥಿತಿಕಾಲದಲ್ಲಿ ತೋರಿಕೊಳ್ಳುತ್ತಿದ್ದು, ಪುನಃ ಕೊನೆಯಲ್ಲಿ ಅವ್ಯಕ್ತದಲ್ಲಿಯೇ ಸೇರಿಹೋಗುತ್ತವೆ. ಆದ್ದರಿಂದ ಇವರನ್ನು ಕುರಿತು ನಿನಗೇಕೆ ದುಃಖ? ನಿನಗೇಕೆ ಪೇಚಾಟ?</p>ನನ್ನ ಹೆಂಡತಿ, ನನ್ನ ಮಗ, ನನ್ನ ಗಂಡ, ನನ್ನ ತಂದೆ, ನನ್ನ ತಾಯಿ ಎಂದುಕೊಂಡು ಮಾನವರೆಲ್ಲರೂ ವ್ಯವಹರಿಸುತ್ತಾ ಇದ್ದಾರಲ್ಲವೆ? ಇವರಿಗೇನಾದರೂ ರೋಗಾದಿಗಳು ಬಂದರೆ, ಇವರೇನಾದರೂ ಮೃತರಾದರೆ ತಮಗೇ ದುಃಖವಾದಂತೆ ಸಂಕಟಪಡುತ್ತಾರಲ್ಲವೆ? ಇದು ಸರಿಯಲ್ಲ. ಇದು ಅವಿವೇಕದ ಪರಮಾವಧಿಯೇ.</div>
  <div>
    <p>ಏಕೆಂದರೆ ಇವರುಗಳು ಎಲ್ಲಿಂದ ಬಂದರೋ, ಎಲ್ಲಿಗೆ ಹೋಗುತ್ತಾರೋ, ನಮಗಾರಿಗೂ ಗೊತ್ತಿಲ್ಲ. ಮಧ್ಯೇ ಸ್ವಲ್ಪ ವರ್ಷಗಳ ಕಾಲ ತೋರಿಕೊಂಡು ನಮ್ಮೊಂದಿಗೆ ಇರುತ್ತಾರೆ. ನಮಗೆ ಗೊತ್ತಿಲ್ಲದ ಸ್ಥಳದಿಂದ ಬಂದು, ಕೆಲವು ವರ್ಷಗಳು ನಮ್ಮೊಂದಿಗೆ ಇದ್ದು , ಪುನಃ ಆ ಗೊತ್ತಿಲ್ಲದ ಸ್ಥಳಕ್ಕೇ ಹೋಗಿಬಿಡುತ್ತಾರೆ. ಎಲ್ಲರೂ ಮರ್ತ್ಯರೇ, ಎಲ್ಲರೂ ಅನಿತ್ಯರೇ, ಎಲ್ಲರೂ ಸಾಯುವವರೇ; ಇಷ್ಟುಮಾತ್ರಕ್ಕೆ ಇವರನ್ನು ತಾನೆಂದು ತಿಳಿಯುವುದು ದಡ್ಡತನವಲ್ಲವೆ? ಎಲ್ಲಿಂದ ಬಂದಿರುತ್ತಾರೆಯೋ ಅಲ್ಲಿಗೇ ಹೋಗಿ ಸೇರುತ್ತಾರೆ. ಹೀಗೆ ತಿಳಿದವನಿಗೆ ದುಃಖವು ಇದ್ದೀತೇ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಉಪಾಸನವಿಭಾಗಜ್ಞಾಯ ವಾಸುದೇವಾಯ ನಮಃ॥</div>
  <div>ಸಾತ್ತ್ವಿಕಾ ರಾಜಸಾಶ್ಚೈವ ತಾಮಸಾಃ ಪೂಜಯಂತಿ ಹಿ।<br/>ದೇವರಾಕ್ಷಸಭೂತಾನಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾತ್ತ್ವಿಕ, ರಾಜಸ ಮತ್ತು ತಾಮಸ ಉಪಾಸಕರುಗಳು ಕ್ರಮವಾಗಿ ದೇವತೆಗಳನ್ನೂ ರಾಕ್ಷಸರನ್ನೂ ಮತ್ತು ಭೂತಪ್ರೇತಗಳನ್ನೂ ಪೂಜಿಸುತ್ತಾರೆ.</p>
  </div>
  <div>
    <p>ಜನವರಿ ೨೯</p>
  </div>
  <div>
    <p>೨೯. ತ್ರಿವಿಧೋಪಾಸಕರು</p>
  </div>
  <div>ಯಜಂತೇ ಸಾತ್ತ್ವಿಕಾ ದೇವಾನ್ ಯಕ್ಷರಕ್ಷಾಂಸಿ ರಾಜಸಾಃ।<br/>ಪ್ರೇತಾನ್ ಭೂತಗಣಾಂಶ್ಚಾನ್ಯೇ ಯಜಂತೇ ತಾಮಸಾ ಜನಾಃ॥</div>
  <div>
    <p>ಭಗವದ್ಗೀತಾ ೧೭-೪</p>
  </div>
  <div>
    <p>ಸಾತ್ತ್ವಿಕ ಮಾನವರು ದೇವತೆಗಳನ್ನೂ, ರಾಜಸ ಮಾನವರು ಯಕ್ಷ ರಾಕ್ಷಸರನ್ನೂ, ತಾಮಸ ಜನಗಳು ಪ್ರೇತಭೂತಗಣಗಳನ್ನೂ ಶ್ರದ್ಧೆ ಯಿಂದ ಆರಾಧಿಸುತ್ತಾರೆ.</p>
    <p>ಕರ್ಮಿಗಳೂ ಉಪಾಸಕರೂ ಮೂರು ವಿಧವಾಗಿರುತ್ತಾರೆ. ಅವರೇ ಸಾತ್ತ್ವಿಕ ಉಪಾಸಕರು, ರಾಜಸ ಉಪಾಸಕರು ಹಾಗೂ ತಾಮಸ ಉಪಾಸಕರುಗಳು. ಅವರವರ ಕರ್ಮೋಪಾಸನೆಗಳಿಗೆ ತಕ್ಕಂತೆ ಫಲಗಳಾಗುತ್ತವೆ.</p>
    <p>ಇಂದ್ರ, ಅಗ್ನಿ, ಮಿತ್ರ, ವಿಷ್ಣು, ವರುಣಾದಿ ದೇವತೆಗಳನ್ನು ಉಪಾಸನೆಮಾಡುವವರೇ <strong>ಸಾತ್ತ್ವಿಕ</strong>ರು. ಇಂಥವರಿಗೆ ದೊರಕುವ ಐಹಿಕ ಹಾಗೂ ಆಮುಷ್ಮಿಕ ಫಲಗಳೂ ಸಾತ್ತ್ವಿಕವಾಗಿರುತ್ತವೆ.</p>
    <p>ಯಕ್ಷರು, ರಾಕ್ಷಸರು, ಗಂಧರ್ವಾದಿಗಳನ್ನು ಆರಾಧಿಸುವವರು <strong>ರಾಜಸ</strong> ಉಪಾಸಕರಾಗುತ್ತಾರೆ. ಇನ್ನು ಭೂತಪ್ರೇತಪಿಶಾಚಗಳನ್ನು ಆರಾಧಿಸುವ ವಾಮಾಚಾರಿಗಳು <strong>ತಾಮಸ</strong> ಆರಾಧಕರಾಗುತ್ತಾರೆ. ಅವರವರ ಸಂಸ್ಕಾರಕ್ಕೆ ತಕ್ಕಂತೆ ಆಯಾ ಫಲಪ್ರಾಪ್ತಿಗಾಗಿ ಅವರವರು ತಮ್ಮ ತಮ್ಮ ಇಷ್ಟ ದೇವತೆಗಳನ್ನು ಪೂಜಿಸುತ್ತಾರೆ. ಆದರೆ ಅಧ್ಯಾತ್ಮಸಾಧಕರು ಶೀಘ್ರಫಲಗಳನ್ನು ಕೊಡುವ ರಾಜಸತಾಮಸ ಉಪಾಸನೆಗಳನ್ನು ಕೈಬಿಟ್ಟು ಸಾತ್ತ್ವಿಕೋಪಾಸನೆಗಳನ್ನೇ ಮಾಡಿ ಉದ್ಧಾರವಾಗಬೇಕು. ಸಾತ್ತ್ವಿಕ ಕರ್ಮೋಪಾಸನೆಗಳು ಸಾತ್ತ್ವಿಕ ಫಲಗಳನ್ನೇ ಕೊಡುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜಿತೇಂದ್ರಿಯಾಯ ವಾಸುದೇವಾಯ ನಮಃ॥</div>
  <div>ಜಿತೇಂದ್ರಿಯಸ್ಯ ಶಾಂತಸ್ಯ ಹ್ಯಾತ್ಮಾ ಬಂಧುಸ್ತಥೈವ ಚ।<br/>ಅಶಾಂತಸ್ಯ ಸ್ವಯಂ ಶತ್ರುಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜಿತೇಂದ್ರಿಯನಾದ ಶಾಂತನಾದ ಸಾಧಕನಿಗೆ ತಾನೇ ತನಗೆ ಬಂಧು, ಆದರೆ ಅಜಿತೇಂದ್ರಿಯನಿಗೆ ತಾನೇ ತನಗೆ ಶತ್ರು.</p>
  </div>
  <div>
    <p>ಜನವರಿ ೩೦</p>
  </div>
  <div>
    <p>೩೦. ತನಗೆ ತಾನೇ ಬಂಧು, ಶತ್ರು</p>
  </div>
  <div>ಬಂಧುರಾತ್ಮಾತ್ಮನಸ್ತಸ್ಯ ಯೇನಾತ್ಮೈವಾತ್ಮನಾ ಜಿತಃ।<br/>ಅನಾತ್ಮನಸ್ತು ಶತ್ರುತ್ವೇ ವರ್ತೇತಾತ್ಮೈವ ಶತ್ರುವತ್॥</div>
  <div>
    <p>ಭಗವದ್ಗೀತಾ ೬-೬</p>
  </div>
  <div><p>ತನ್ನ ದೇಹೇಂದ್ರಿಯ ಮನೋಬುದ್ಧಿಗಳನ್ನು ಸ್ವಾಧೀನದಲ್ಲಿ ಇಟ್ಟುಕೊಂಡರೆ ಆಗ ತಾನೇ ತನಗೆ ನೆಂಟನಂತೆ, ಸ್ನೇಹಿತನಂತೆ ಆಗುತ್ತಾನೆ. ಆದರೆ ದೇಹಾದಿಗಳನ್ನು ಸರಿಯಾಗಿ ಪಳಗಿಸಿಕೊಳ್ಳದೇ ಹೋದರೆ, ಆಗ ತನಗೆ ತಾನೇ ಶತ್ರುವಾಗಿಬಿಡುತ್ತಾನೆ.</p>ಭಗವಂತನು ಪ್ರತಿಯೊಬ್ಬ ಮಾನವನಿಗೂ ಕೊಟ್ಟಿರುವ ಅದ್ಭುತ ಸಂಪತ್ತೆಂದರೆ ವಿವೇಕಶಕ್ತಿ, ಮನಸ್ಸು; ಇದನ್ನು ಸರಿಯಾಗಿ ಬಳಸಿಕೊಂಡರೆ ಅವನೇ ಧೀರನು. ಮಾನವನು ವಿವೇಕಿಯಾದ ಸಾಧಕನಾದರೆ ತನಗೆ ತಾನೇ ಮಿತ್ರನಾಗುತ್ತಾನೆ. ತನ್ನ ಶರೀರ, ತನ್ನ ಇಂದ್ರಿಯಗಳು, ತನ್ನ ಮನಸ್ಸು, ತನ್ನ ಬುದ್ಧಿಯನ್ನು ತಾನು ಸರಿಯಾಗಿ ಬಳಸಿಕೊಂಡರೆ ಅದರಿಂದ ತನಗೇ ಶ್ರೇಯಸ್ಸಾಗುತ್ತದೆಯಲ್ಲವೆ? ಹೀಗೆ ಮಾಡಿಕೊಂಡವನು ತನಗೆ ತಾನೇ ಬಂಧುವಾಗುತ್ತಾನೆ. ಭಗವಂತನು ಕೊಟ್ಟಿರುವ ಈ ಮಾನವಜನ್ಮವನ್ನು ಸದ್ವಿಚಾರದಿಂದ, ಸತ್ಸಂಗದಿಂದ ಹಾಗೂ ವೇದಾಂತಚಿಂತನೆಯಿಂದ ಸಾರ್ಥಕಪಡಿಸಿಕೊಳ್ಳುವವನೇ ವಿವೇಕಿ. ಇವನೇ ಬುದ್ಧಿವಂತನು.</div>
  <div>
    <p>ಇನ್ನು ಈ ಶರೀರಾದಿಗಳನ್ನು ಸಿಕ್ಕಾಪಟ್ಟೆ ಮನಬಂದಂತೆ ಉಪಯೋಗಿಸಿಕೊಳ್ಳುತ್ತಾ ಇದ್ದರೆ ಅದರಿಂದ ಉಂಟಾಗುವ ಅನರ್ಥಗಳು ತನಗೇ ಅಲ್ಲವೆ? ತಾನೇ ಆ ದುಃಖಗಳನ್ನು ಅನುಭವಿಸಬೇಕಾದೀತು! ಎಚ್ಚರಿಕೆ!! ಆಗ ತಾನೇ ತನಗೆ ಶತ್ರುವೂ ಆಗಿಬಿಡುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  <div>॥ ಓಂ ಮಹಾತ್ಮನೇ ವಾಸುದೇವಾಯ ನಮಃ॥</div>
  <div>ದೈವೀಪ್ರಕೃತಿಸಂಪನ್ನಾಃ ಮಹಾತ್ಮಾನೋ ದೃಢವ್ರತಾಃ।<br/>ಭಕ್ತ್ಯಾ ಭಜಂತಿ ಚಾತ್ಮಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೈವೀಪ್ರಕೃತಿಯಿಂದ ಕೂಡಿರುವ ದೃಢವ್ರತರಾದ ಮಹಾತ್ಮರು ಆತ್ಮನನ್ನು ಭಕ್ತಿಯಿಂದ ಭಜಿಸುತ್ತಾರೆ.</p>
  </div>
  <div>
    <p>ಜನವರಿ ೩೧</p>
  </div>
  <div>
    <p>೩೧. ಇಂಥವರೇ ಮಹಾತ್ಮರು</p>
  </div>
  <div>ಮಹಾತ್ಮಾನಸ್ತು ಮಾಂ ಪಾರ್ಥ ದೈವೀಂ ಪ್ರಕೃತಿಮಾಶ್ರಿತಾಃ।<br/>ಭಜಂತ್ಯನನ್ಯಮನಸೋ ಜ್ಞಾತ್ವಾ ಭೂತಾದಿಮವ್ಯಯಮ್॥</div>
  <div>
    <p>ಭಗವದ್ಗೀತಾ ೯-೧೩</p>
  </div>
  <div><p>ಎಲೈ ಪಾರ್ಥನೆ, ಮಹಾತ್ಮರಾದರೋ, ದೈವೀಪ್ರಕೃತಿಯನ್ನು ಆಶ್ರಯಿಸಿ ದವರಾಗಿ, ಅನನ್ಯಮನಸ್ಕರಾಗಿ, ಭೂತಗಳಿಗೆ ಕಾರಣನಾಗಿರುವ, ನಾಶರಹಿತನಾದ ನನ್ನನ್ನು ಭಜಿಸುತ್ತಾರೆ.</p>ಮಹಾತ್ಮರೆಂದರೆ, <strong>ಮಹಾನ್ ಆತ್ಮಾ ಯೇಷಾಂ ತೇ</strong>—ಉದಾರವಾದ ಮನಸ್ಸುಳ್ಳವರು. ಎಲ್ಲರಲ್ಲಿಯೂ ಒಬ್ಬನೇ ಆತ್ಮನನ್ನು ಕಾಣುವವರೇ <strong>ಮಹಾತ್ಮ</strong>ರು. ಮಹಾತ್ಮರೆಂದರೇ ಭಗವದ್ಭಕ್ತರು ಎಂದರ್ಥ. ದೈವೀಸ್ವಭಾವದವರೇ ಅಲ್ಲವೆ, <strong>ಮಹಾತ್ಮ</strong>ರೆಂದರೆ? ಅಭಯ, ಶುದ್ಧಮನಸ್ಸು, ಪ್ರೀತಿ, ಸೌಹಾರ್ದತೆ, ಸತ್ಯ, ಆರ್ಜವ, ನೀತಿಧರ್ಮಗಳೇ ದೈವೀಪ್ರಕೃತಿಯು. ಈ ಗುಣಗಳು ಈ<strong> ಮಹಾತ್ಮ</strong>ರಿಗೆ ಸ್ವಾಭಾವಿಕ. ಈ ಗುಣಗಳನ್ನು ಸರ್ವರೂ ಹೊಂದಬಹುದು. <strong>ಮಹಾತ್ಮ</strong>ರಾಗಬೇಕಾದರೆ ಯಾವ ಜಾತಿ ವರ್ಣಆಶ್ರಮಾದಿ ವಿಶೇಷಯೋಗ್ಯತೆಗಳೂ ಬೇಕಾಗಿಲ್ಲ. ಉದಾರಸ್ವಭಾವದವರೇ <strong>ಮಹಾತ್ಮ</strong>ರು. ಇವರ ದೃಷ್ಟಿಯಿಂದ ಎಲ್ಲರೂ ಭಗವತ್ ಸ್ವರೂಪರೇ.</div>
  <div>
    <p>ಇಂಥವರಿಗೆ ಅನನ್ಯವಾದ ಭಕ್ತಿಯೆಂಬುದು ಸಹಜವೇ. ಇಡೀ ಜಗತ್ತಿಗೆ ಕಾರಣನಾಗಿರುವ ಪರಮಾತ್ಮನನ್ನು ತಮ್ಮ ಆತ್ಮನೆಂದೇ ತಿಳಿದವರಾಗಿ, ಇವರು ಪರಮಾತ್ಮನನ್ನು ಪ್ರೀತಿಯಿಂದ ಭಜಿಸುತ್ತಾರೆ. ಇಂಥವರಿಗೆ ಬ್ರಹ್ಮಜ್ಞಾನವುಂಟಾಗುವುದು ತಡವಾದೀತೇ? ಭಗವಂತನ ಕೃಪೆಯು ಇಂಥವರ ಮೇಲೆ ಸಹಜವಾಗಿಯೇ ಇರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿಭೂತಿಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಯದಾಶ್ಚರ್ಯಕರಂ ವಸ್ತು ಸಂತೋಷಜನಕಂ ತಥಾ।<br/>ಭಗವಾನ್ ತತ್ರ ದ್ರಷ್ಟವ್ಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆಶ್ಚರ್ಯವನ್ನುಂಟುಮಾಡುವ ಹಾಗೂ ಸಂತೋಷಜನಕವಾದ ವಸ್ತುವಿನಲ್ಲಿ ಉಪಾಸಕನು ಭಗವಂತನನ್ನು ಕಾಣಬೇಕು.</p>
  </div>
  <div>
    <p>ಫೆಬ್ರವರಿ ೧</p>
  </div>
  <div>
    <p>೩೨. ಭಗವಂತನನ್ನು ಇಲ್ಲಿ ಕಾಣಬೇಕು</p>
  </div>
  <div>ಯದ್ಯದ್ವಿಭೂತಿಮತ್ಸತ್ತ್ವಂ ಶ್ರೀಮದೂರ್ಜಿತಮೇವ ವಾ।<br/>ತತ್ತದೇವಾವಗಚ್ಛ ತ್ವಂ ಮಮ ತೇಜೋಽಂಶಸಂಭವಮ್॥</div>
  <div>
    <p>ಭಗವದ್ಗೀತಾ ೧೦-೪೧</p>
  </div>
  <div><p>ಯಾವಯಾವುದು ಆಶ್ಚರ್ಯಕರವಾದ ವಿಭೂತಿಯುಳ್ಳದ್ದೋ, ಶ್ರೀಯುಕ್ತವಾದದ್ದೋ, ಉತ್ಸಾಹಯುಕ್ತವಾದದ್ದೋ, ಅದೆಲ್ಲವನ್ನೂ ನನ್ನ ತೇಜಸ್ಸಿನ ಅಂಶವೆಂದೇ ನೀನು ಉಪಾಸನೆಮಾಡುವವನಾಗು.</p>ಭಗವಂತನನ್ನು ಎಲ್ಲಿ ಕಾಣಬೇಕು? ಎಂದರೆ, ಎಲ್ಲ ವಸ್ತುಗಳಲ್ಲೂ ಎಲ್ಲ ಪ್ರಾಣಿಗಳಲ್ಲೂ ಕಾಣಬಹುದು. ಬ್ರಹ್ಮಜ್ಞಾನಿಗಳಿಗೆ ವಿಶ್ವವೆಲ್ಲವೂ ಭಗವಂತನೇ ಆಗಿ ತೋರುತ್ತದೆ. ಆದರೆ ಅಂಥ ಸಾಮರ್ಥ್ಯವು ಇಲ್ಲದಿರುವಾಗ ನಾವೇನು ಮಾಡಬೇಕು? ಎಂಬ ಪ್ರಶ್ನೆಗೆ ಇಲ್ಲಿ ಉತ್ತರವಿದೆ:</div>
  <div>
    <p>ಈ ಜಗತ್ತಿನಲ್ಲಿ ಆಶ್ಚರ್ಯಕರವಾದ ವಸ್ತುಗಳನ್ನು ನೋಡಿದಾಗ, ಕಣ್ಮನಗಳಿಗೆ ವಿಶೇಷವಾದ ಸಂತೋಷವನ್ನುಂಟುಮಾಡುವ ಪದಾರ್ಥಗಳನ್ನು ಕಂಡಾಗ, ಅಲ್ಲಿ ಭಗವಂತನಿದ್ದಾನೆ ಎಂದು ಭಾವಿಸಬೇಕು. ರುಚಿಯಾದ ತಿಂಡಿಯನ್ನು ತಿನ್ನುವಾಗಲೂ ಭಗವಂತನನ್ನು ಕಾಣಬಹುದು. ದೇವಮಂದಿರ, ಸಮುದ್ರ, ಪರ್ವತ, ಸೂರ್ಯಚಂದ್ರರಲ್ಲೂ ಭಗವಂತನನ್ನು ಕಾಣಬಹುದು. ಆಶ್ಚರ್ಯಕರವಾದ ಶಬ್ದಗಳು, ಆಕರ್ಷಕವಾದ ರೂಪಗಳು, ಮೃದುವಾದ ಸ್ಪರ್ಶಗಳು, ರುಚಿಯಾದ ರಸಗಳು, ಮೋಹಕವಾದ ಗಂಧಗಳು ಇವುಗಳಲ್ಲಿಯೂ ಭಗವಂತನ ಅಂಶವನ್ನು ಕಾಣಬೇಕು. ಈ ವಿಶಾಲ ಪ್ರಪಂಚದಲ್ಲಿ ಎಲ್ಲಿ ಹೆಚ್ಚಿನ ವಿಶೇಷವು ಕಾಣುತ್ತದೆಯೋ ಅಲ್ಲಿ ಭಗವಂತನನ್ನು ಭಾವಿಸಬೇಕು. ಇದೇ ಭಗವಂತನ ವಿಭೂತಿಯು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಆತ್ಮಜ್ಞಾನಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಆತ್ಮಜ್ಞಾನೇನ ಮುಕ್ತಿಃ ಸ್ಯಾತ್ ದುಃಖಸಂಸಾರಬಂಧನಾತ್।<br/>ಆತ್ಮಜ್ಞಾನಾತ್ ಪರಾ ಶಾಂತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನದಿಂದ ದುಃಖಸಂಸಾರಬಂಧನದಿಂದ ಬಿಡುಗಡೆಯಾಗುತ್ತದೆ, ಆತ್ಮಜ್ಞಾನದಿಂದಲೇ ಪರಮಶಾಂತಿಯು ಲಭಿಸುತ್ತದೆ.</p>
  </div>
  <div>
    <p>ಫೆಬ್ರವರಿ ೨</p>
  </div>
  <div>
    <p>೩೩. ಆತ್ಮಜ್ಞಾನದಿಂದ ದುಃಖನಿವೃತ್ತಿ</p>
  </div>
  <div>ಇದಂ ತು ತೇ ಗುಹ್ಯತಮಂ ಪ್ರವಕ್ಷ್ಯಾಮ್ಯನಸೂಯವೇ।<br/>ಜ್ಞಾನಂ ವಿಜ್ಞಾನಸಹಿತಂ ಯಜ್ಜ್ಞಾತ್ವಾ ಮೋಕ್ಷ್ಯಸೇಽಶುಭಾತ್॥</div>
  <div>
    <p>ಭಗವದ್ಗೀತಾ ೯-೧</p>
  </div>
  <div><p>ಆದರೆ, ಈಗ, ಎಲೈ ಅರ್ಜುನನೆ, ನಾನು ಅಸೂಯಾರಹಿತನಾದ ನಿನಗೆ ವಿಜ್ಞಾನಸಹಿತವಾದ ಜ್ಞಾನವನ್ನು ಉಪದೇಶಿಸುತ್ತೇನೆ. ಈ ಜ್ಞಾನವನ್ನು ಪಡೆದುಕೊಂಡರೆ ನೀನು ಅಶುಭರೂಪವಾದ ಸಂಸಾರಬಂಧನದಿಂದ ಮುಕ್ತನಾಗಿಬಿಡುತ್ತೀಯೆ.</p>ಆತ್ಮಜ್ಞಾನದಿಂದ ನಮಗೇನು ಸಿಗುತ್ತದೆ? ಜ್ಞಾನದಿಂದ ನಮಗೆ ಹಣ, ಅಧಿಕಾರ, ಆರೋಗ್ಯ, ಕೀರ್ತಿಗಳು ದೊರಕುತ್ತವೆಯೇ? ಎಂದು ಅನೇಕರು ಕೇಳುತ್ತಾರೆ. ಈ ಪ್ರಶ್ನೆಗಳಿಗೆ ಇಲ್ಲಿ ಸುಲಭವಾದ ಉತ್ತರಗಳಿವೆ:</div>
  <div>
    <p>ಆತ್ಮಜ್ಞಾನದಿಂದ ಹಣ, ಆರೋಗ್ಯ, ಅಧಿಕಾರಾದಿಗಳು ಸಿಗದಿದ್ದರೂ ಅಶುಭವಾದ ಸಂಸಾರದ ನಾಶವು ಉಂಟಾಗುತ್ತದೆ. ಸಂಸಾರಬಂಧನವು ದುಃಖರೂಪವಾದದ್ದು. ಜನ್ಮ ಮರಣ, ಸುಖದುಃಖಮೋಹಾತ್ಮಕವಾದ ಸಂಸಾರಸಾಗರವನ್ನು ದಾಟಲು ಬ್ರಹ್ಮವಿದ್ಯೆಯೆಂಬ ಹಡಗಿನ ಸಹಾಯವು ಬೇಕಾಗುತ್ತದೆ. ಜನ್ಮಾಂತರವನ್ನು ಬ್ರಹ್ಮವಿದ್ಯೆಯಿಂದ ಮಾತ್ರವೇ ತಪ್ಪಿಸಿಕೊಳ್ಳಬಹುದೇ ಹೊರತು ಬೇರೆ ದಾರಿಯೇ ಇಲ್ಲ. ದೇಹಾದಿಗಳಿಗಿಂತ ವಿಲಕ್ಷಣನಾದ ಆತ್ಮನೇ ತಾನೆಂದು ತಿಳಿದ ಕೂಡಲೇ ಅಂಥವನು ಮುಕ್ತನಾಗಿಬಿಡುತ್ತಾನೆ. ಅವನಿಗೆ ಸುಖದುಃಖಾದಿ ದ್ವಂದ್ವಗಳ ಸಂಬಂಧವು ಇರುವುದಿಲ್ಲ. ಆತ್ಮಜ್ಞಾನದಿಂದ ದುಃಖನಿವೃತ್ತಿ, ಆತ್ಮಜ್ಞಾನದಿಂದ ಬಂಧನ ನಿವೃತ್ತಿ, ಆತ್ಮಜ್ಞಾನದಿಂದ ಆನಂದಪ್ರಾಪ್ತಿ . ಇದೇ ಆತ್ಮಜ್ಞಾನದ ಫಲವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಷಡ್ವಿಕಾರರಹಿತಾಯ ವಾಸುದೇವಾಯ ನಮಃ॥</div>
  <div>ಜನ್ಮಪ್ರಭೃತಿನಾಶಾನ್ತಷಡ್ವಿಕಾರವಿವರ್ಜಿತಃ।<br/>ಪ್ರತ್ಯಗಾತ್ಮಾ ಸದಾ ಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪ್ರತ್ಯಗಾತ್ಮನನ್ನು ಜನ್ಮ , ಸ್ಥಿತಿ, ವೃದ್ಧಿ , ಪರಿಣಾಮ, ಅಪಕ್ಷಯ ಮತ್ತು ನಾಶಗಳೆಂಬ ಆರುವಿಕಾರಗಳಿಲ್ಲದವನೆಂದೇ ತಿಳಿಯಬೇಕು.</p>
  </div>
  <div>
    <p>ಫೆಬ್ರವರಿ ೩</p>
  </div>
  <div>
    <p>೩೪. ಆತ್ಮನಲ್ಲಿ ಆರು ವಿಕಾರಗಳಿಲ್ಲ</p>
  </div>
  <div>ನ ಜಾಯತೇ ಮ್ರಿಯತೇ ವಾ ಕದಾಚಿತ್<br/> ನಾಯಂ ಭೂತ್ವಾಽಭವಿತಾ ವಾ ನ ಭೂಯಃ।<br/>ಅಜೋ ನಿತ್ಯಃ ಶಾಶ್ವತೋಽಯಂ ಪುರಾಣೋ<br/> ನ ಹನ್ಯತೇ ಹನ್ಯಮಾನೇ ಶರೀರೇ॥</div>
  <div>
    <p>ಭಗವದ್ಗೀತಾ ೨-೨೦</p>
  </div>
  <div>
    <p>ಆತ್ಮನು ಹುಟ್ಟುವುದೂ ಇಲ್ಲ, ಸಾಯುವುದೂ ಇಲ್ಲ; ಆತ್ಮನು ಕೆಲವು ಕಾಲ ಇದ್ದು ಅನಂತರ ನಾಶವಾಗುವುದೂ ಇಲ್ಲ; ಆತ್ಮನು ಅಜನು, ನಿತ್ಯನು, ಶಾಶ್ವತನು, ಪುರಾಣನೂ ಆಗಿರುತ್ತಾನೆ. ಶರೀರವು ಕೊಲ್ಲಲ್ಪಟ್ಟರೂ ಆತ್ಮನು ಮಾತ್ರ ಕೊಲ್ಲಲ್ಪಡುವುದಿಲ್ಲ.</p>
    <p>ವೇದಾಂತದಲ್ಲಿ ಪ್ರತಿಪಾದಿತನಾದ ಆತ್ಮನ ಸ್ವರೂಪವನ್ನು ಈ ಶ್ಲೋಕದಲ್ಲಿ ಸ್ಪಷ್ಟವಾಗಿ ತಿಳಿಸಿದೆ. ಆತ್ಮನಿಗೆ ಆರು ಭಾವವಿಕಾರಗಳು ಇರುವುದಿಲ್ಲ. ಆ ಆರು ವಿಕಾರಗಳು ಯಾವುವೆಂದರೆ:</p>
  </div>
  <div>
    <p>೧.</p>
  </div>
  <div>
    <p><strong>ಜಾಯತೇ</strong>—ಹುಟ್ಟುತ್ತಾನೆ. ಜನ್ಮ.</p>
  </div>
  <div>
    <p>೨.</p>
  </div>
  <div>
    <p><strong>ಅಸ್ತಿ</strong>—ದೇಶಕಾಲಗಳಲ್ಲಿ ಪರಿಚ್ಛಿನ್ನನಾಗಿ ಇರುತ್ತಾನೆ. ಸ್ಥಿತಿ.</p>
  </div>
  <div>
    <p>೩.</p>
  </div>
  <div>
    <p><strong>ವರ್ಧತೇ</strong>—ಬೆಳೆಯುತ್ತಾನೆ, ದೊಡ್ಡವನಾಗುತ್ತಾನೆ. ವರ್ಧನ.</p>
  </div>
  <div>
    <p>೪.</p>
  </div>
  <div>
    <p><strong>ಪರಿಣಮತೇ</strong>—ಕ್ಷಣ ಕ್ಷಣಕ್ಕೂ ಬದಲಾಗುತ್ತಾನೆ. ಪರಿಣಾಮ.</p>
  </div>
  <div>
    <p>೫.</p>
  </div>
  <div>
    <p><strong>ಅಪಕ್ಷೀಯತೇ</strong>—ಸೊರಗುತ್ತಾನೆ. ಅಪಕ್ಷಯ.</p>
  </div>
  <div>
    <p>೬.</p>
  </div>
  <div>
    <p><strong>ಪ್ರಣಶ್ಯತಿ</strong>—ನಾಶವಾಗುತ್ತಾನೆ. ಪ್ರಣಾಶ.</p>
    <p>ಈ ಆರು ವಿಕಾರಗಳು ಅನಾತ್ಮವಸ್ತುಗಳಿಗುಂಟು. ಆದರೆ ಆತ್ಮನಿಗೆ ಇರುವುದಿಲ್ಲ. ಆತ್ಮನು ಅಜನೂ ಅಜರನೂ ಅಮೃತನೂ ಆಗಿದ್ದಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿಶ್ವರೂಪಾಯ ವಾಸುದೇವಾಯ ನಮಃ॥</div>
  <div>ವಿಶ್ವರೂಪಸ್ವರೂಪೋಽಯಂ ಭಗವಾನ್ ಅವ್ಯಯಃ ಪರಃ।<br/>ನಾಮರೂಪಾದಿಹೀನೋಽಪಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನಾಮರೂಪಾಕಾರಾದಿರಹಿತನಾಗಿದ್ದರೂ ಅವ್ಯಯನಾದ ಭಗವಂತನು ಈ ವಿಶ್ವದ ರೂಪದಿಂದ ತೋರುತ್ತಿದ್ದಾನೆ.</p>
  </div>
  <div>
    <p>ಫೆಬ್ರವರಿ ೪</p>
  </div>
  <div>
    <p>೩೫. ಭಗವಂತನ ಮಹಿಮೆ</p>
  </div>
  <div>ಪಶ್ಯ ಮೇ ಪಾರ್ಥ ರೂಪಾಣಿ ಶತಶೋಽಥ ಸಹಸ್ರಶಃ।<br/>ನಾನಾವಿಧಾನಿ ದಿವ್ಯಾನಿ ನಾನಾವರ್ಣಾಕೃತೀನಿ ಚ॥</div>
  <div>
    <p>ಭಗವದ್ಗೀತಾ ೧೧-೫</p>
  </div>
  <div><p>ಎಲೈ ಪಾರ್ಥನೆ, ನನ್ನ ನೂರಾರು ನಾನಾವಿಧವಾದ ದಿವ್ಯವಾದ ನಾನಾ ಬಣ್ಣಗಳಿಂದ ಕೂಡಿರುವ ರೂಪಗಳನ್ನು ನೋಡು.</p>ಭಗವಂತನು ನಿಜವಾಗಿ ಆಕಾರರಹಿತನೇ ಆಗಿದ್ದರೂ, ನಾಮರೂಪರಹಿತನೇ ಆಗಿದ್ದರೂ, ಭಕ್ತರ ಉದ್ಧಾರಕ್ಕಾಗಿ ತನ್ನ ಮಾಯೆಯಿಂದ ಅವರವರಿಗೆ ಬೇಕಾದ ಆಕಾರಗಳಿಂದ ತೋರಿಕೊಳ್ಳುತ್ತಾನೆ. ಒಂದೇ ಆಕಾಶವು ಭಿನ್ನಭಿನ್ನ ಉಪಾಧಿಗಳಿಂದ ನಾನಾರೂಪಗಳಾಗಿ ತೋರುತ್ತದೆ ಯಲ್ಲವೆ? ಇದಕ್ಕೆ ಶ್ರೀಕೃಷ್ಣಭಗವಂತನೇ ಇಲ್ಲಿ ಉದಾಹರಣೆಯಾಗಿದ್ದಾನೆ.</div>
  <div>
    <p>ಅರ್ಜುನನಿಗೆ ತನ್ನ ವಿಶ್ವರೂಪವನ್ನು ತೋರಿಸಿದಾಗ ಶ್ರೀಕೃಷ್ಣಭಗವಂತನು ಹೇಳಿದ ಮಾತುಗಳಿವು: “ಎಲೈ ಅರ್ಜುನನೆ, ನನ್ನ ಭವ್ಯವಾದ ಅದ್ಭುತವಾದ ಆಶ್ಚರ್ಯಕರವಾದ ಈ ರೂಪಗಳನ್ನು ನೋಡು. ನಾನೇ ದೇವತೆಗಳಾಗಿ, ಸೂರ್ಯ ಚಂದ್ರ ನಕ್ಷತ್ರ ಗ್ರಹಗಳಾಗಿ, ನದೀ ಸಮುದ್ರ ಪರ್ವತಗಳಾಗಿ, ಯಕ್ಷ ಕಿನ್ನರ ಕಿಂಪುರುಷರಾಗಿ ತೋರುತ್ತಿದ್ದೇನೆ. ಇದೆಲ್ಲವನ್ನೂ ನಾನೆಂದೇ ತಿಳಿ”. ಇಡೀ ಪ್ರಪಂಚವೇ ಭಗವಂತನ ರೂಪವೆಂದರೂ ತಪ್ಪಾಗದು! ಭಗವಂತನು ಒಬ್ಬನೇ. ಆದರೆ ಅವನ ನಾಮರೂಪಕ್ರಿಯಾಗುಣಗಳು ಮಾತ್ರ ಅನೇಕವಾಗಿರುತ್ತವೆ. ಸರಿಯಾಗಿ ನೋಡಿದರೆ ಈ ಭಿನ್ನ ಭಿನ್ನ ನಾಮರೂಪಗಳಿಂದ ತೋರುತ್ತಿರುವವನೂ ಅದ್ವಿತೀಯನಾದ ಭಗವಂತನೇ ಎನ್ನುವುದನ್ನು ನಾವು ಮರೆಯಬಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಾತ್ತ್ವಿಕಾಹಾರಪ್ರಿಯಾಯ ವಾಸುದೇವಾಯ ನಮಃ॥</div>
  <div>ಆಯುಃಶಕ್ತಿಬಲಾರೋಗ್ಯಶಾಂತಿತೃಪ್ತಿವಿವರ್ಧನಾಃ।<br/>ಆಹಾರಾಃ<strong> ಸಾತ್ತ್ವಿಕ</strong>ಸ್ಯೇಷ್ಟಾಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆಯುಷ್ಯ ಶಕ್ತಿ ಬಲ ಆರೋಗ್ಯ ಶಾಂತಿ ತೃಪ್ತಿಗಳನ್ನುಂಟುಮಾಡುವ ಆಹಾರಗಳು <strong>ಸಾತ್ತ್ವಿಕ</strong>ರಿಗೆ ಇಷ್ಟವಾಗುತ್ತವೆ.</p>
  </div>
  <div>
    <p>ಫೆಬ್ರವರಿ ೫</p>
  </div>
  <div>
    <p>೩೬. ಸಾತ್ತ್ವಿಕಾಹಾರವಿದು</p>
  </div>
  <div>ಆಯುಸ್ಸತ್ತ್ವಬಲಾರೋಗ್ಯಸುಖಪ್ರೀತಿವಿವರ್ಧನಾಃ।<br/>ರಸ್ಯಾಃ ಸ್ನಿಗ್ಧಾಃ ಸ್ಥಿರಾ ಹೃದ್ಯಾಃ ಆಹಾರಾಃ ಸಾತ್ತ್ವಿಕಪ್ರಿಯಾಃ॥</div>
  <div>
    <p>ಭಗವದ್ಗೀತಾ ೧೭-೮</p>
  </div>
  <div><p>ಆಯುಷ್ಯವನ್ನೂ ಸತ್ತ್ವವನ್ನೂ ಬಲವನ್ನೂ ಆರೋಗ್ಯವನ್ನೂ ಸುಖವನ್ನೂ ಪ್ರೀತಿಯನ್ನೂ ವರ್ಧಿಸುವಂಥ ಆಹಾರಗಳು ಸಾತ್ತ್ವಿಕಸಾಧಕರಿಗೆ ಪ್ರಿಯವಾಗಿರುತ್ತವೆ. ಈ ಸಾತ್ತ್ವಿಕಾಹಾರಗಳೆಂದರೆ ರಸದಿಂದ ಕೂಡಿರುವ, ಜಿಡ್ಡಿನಿಂದ ಕೂಡಿರುವ, ಗಟ್ಟಿಯಾದ ಮತ್ತು ಹೃದಯಕ್ಕೆ ಆರೋಗ್ಯದಾಯಕವಾದಂಥವುಗಳು.</p>ಹುಟ್ಟಿದ ಪ್ರತಿಯೊಬ್ಬ ಮನುಷ್ಯನೂ ಬದುಕಿರುವುದಕ್ಕೆ ಏನಾದರೊಂದು ಆಹಾರವನ್ನು ತಿನ್ನಲೇಬೇಕಷ್ಟೆ! ‘<strong>ಅನ್ನಗತಃ ಪ್ರಾಣಃ</strong>’ ಎನ್ನುತ್ತಾರೆ, ಅಲ್ಲವೆ? ಅನ್ನ ತಿನ್ನದೇ ಸಾಮಾನ್ಯವಾಗಿ ಯಾರೂ ಬದುಕಿರಲಾರರು. ಆದರೆ ಆ ಆಹಾರವು ಸಾತ್ತ್ವಿಕವಾಗಿದ್ದರೆ ಮಾತ್ರ ಅದರಿಂದ ಚಿತ್ತಶುದ್ಧಿಗೆ ಸಹಾಯಕವಾಗುತ್ತದೆ. ಆ ಸಾತ್ತ್ವಿಕಾಹಾರದ ಲಕ್ಷಣವನ್ನು ಇಲ್ಲಿ ತಿಳಿಸಿದೆ.</div>
  <div>
    <p>ರಸವುಳ್ಳ ಹಣ್ಣುಗಳು, ತರಕಾರಿಗಳು, ಜಿಡ್ಡಿರುವ ಪದಾರ್ಥಗಳು, ಗಟ್ಟಿಯಾದ ಆಹಾರಗಳು, ಹೃದಯಕ್ಕೆ ಸುಖದಾಯಕವಾದ ತಿಂಡಿ ತಿನಿಸುಗಳು <strong>ಸಾತ್ತ್ವಿಕ </strong>ಆಹಾರಗಳು. ಸಾತ್ತ್ವಿಕವಾದ ಶಬ್ದ, ಸ್ಪರ್ಶ, ರೂಪ, ರಸ, ಗಂಧಾದಿಗಳೂ ಆಹಾರವೇ ಆಗಿರುತ್ತವೆ. ಇದರಿಂದ ಆಯುಷ್ಯ, ಶಕ್ತಿ, ಆರೋಗ್ಯ, ಶಾಂತಿ, ತೃಪ್ತಿಗಳು ಉಂಟಾಗುತ್ತವೆ. ಆದ್ದರಿಂದ ಅಧ್ಯಾತ್ಮ ಸಾಧಕರು ಆದಷ್ಟೂ ಸಾತ್ತ್ವಿಕ ಆಹಾರಗಳನ್ನೇ ಸ್ವೀಕರಿಸುವುದರಿಂದ ಅಂಥವರ ಮನಸ್ಸು ಸಾತ್ತ್ವಿಕವೂ ಶುದ್ಧವೂ ಆಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅಸಂಸಾರಿಣೇ ವಾಸುದೇವಾಯ ನಮಃ॥</div>
  <div>ಸರ್ವದೇಹೇಷು ಜೀವೋ ಯಃ ಸಂಸಾರೋಪಾಧಿಧರ್ಮಕಃ।<br/>ಅಸಂಸಾರೀ ಪರೋ ಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಂಸಾರೋಪಾಧಿಕನಾದ ಯಾವ ಜೀವನು ಎಲ್ಲರ ದೇಹಗಳಲ್ಲೂ ತೋರುತ್ತಿದ್ದಾನೆಯೋ, ಅವನು ಅಸಂಸಾರಿಯಾದ ಆತ್ಮನೇ.</p>
  </div>
  <div>
    <p>ಫೆಬ್ರವರಿ ೬</p>
  </div>
  <div>
    <p>೩೭. ಸಂಸಾರಿಯು ಅಸಂಸಾರಿಯೇ</p>
  </div>
  <div>ಕ್ಷೇತ್ರಜ್ಞಂ ಚಾಪಿ ಮಾಂ ವಿದ್ಧಿ ಸರ್ವಕ್ಷೇತ್ರೇಷು ಭಾರತ।<br/>ಕ್ಷೇತ್ರಕ್ಷೇತ್ರಜ್ಞಯೋರ್ಜ್ಞಾನಂ ಯತ್ತಜ್ಜ್ಞಾನಂ ಮತಂ ಮಮ॥</div>
  <div>
    <p>ಭಗವದ್ಗೀತಾ ೧೩-೨</p>
  </div>
  <div><p>ಎಲೈ ಭರತವಂಶೋತ್ಪನ್ನನಾದ ಅರ್ಜುನನೆ, ಎಲ್ಲ ದೇಹಗಳಲ್ಲಿಯೂ ಇರುವ ಕ್ಷೇತ್ರಜ್ಞನನ್ನು ನಾನೆಂದು ತಿಳಿ. ಕ್ಷೇತ್ರ ಮತ್ತು ಕ್ಷೇತ್ರಜ್ಞರ ಜ್ಞಾನವೇ ಸಮ್ಯಗ್ಜ್ಞಾನವೆಂಬುದು ನನ್ನ ಅಭಿಪ್ರಾಯ.</p><strong>ಕ್ಷೇತ್ರ</strong>ವೆಂದರೆ ಶರೀರ. <strong>ಕ್ಷೇತ್ರಜ್ಞ</strong>ನೆಂದರೆ <strong>ಕ್ಷೇತ್ರಂ ಜಾನಾತಿ ಇತಿ</strong>, ಜೀವಾತ್ಮನು. ಶರೀರಾಭಿಮಾನಿಯಾಗಿ, ಶರೀರೋಪಾಧಿಕನಾಗಿರುವ ಜೀವಾತ್ಮನೇ <strong>ಕ್ಷೇತ್ರಜ್ಞ</strong>ನು. ಪ್ರತಿಯೊಂದು ಶರೀರದಲ್ಲಿಯೂ ಕರ್ತೃವಾಗಿ ಭೋಕ್ತೃವಾಗಿ ಸಂಸಾರಿಯಾಗಿ ತೋರುತ್ತಿರುವ ಜೀವಾತ್ಮನೇ <strong>ಕ್ಷೇತ್ರಜ್ಞ</strong>ನು.</div>
  <div>
    <p>ಜೀವನು ನಿಜವಾಗಿ ಅಸಂಸಾರಿಯಾದ ಪರಮಾತ್ಮನೇ ಆಗಿರುತ್ತಾನೆ. ಸೋಪಾಧಿಕನಾಗಿ ತೋರುವಾಗ ಜೀವಾತ್ಮ , ಅವನೇ ನಿರುಪಾಧಿಕನಾಗಿರುವಾಗ ಅಸಂಸಾರಿಯಾದ ಪರಮಾತ್ಮನೇ ಆಗಿದ್ದಾನೆ. ಅವಿದ್ಯಾಕಲ್ಪಿತವಾದ ಶರೀರೇಂದ್ರಿಯಮನೋಬುದ್ಧಿಗಳೆಂಬ ಉಪಾಧಿಸಂಬಂಧದಿಂದ ಸಂಸಾರಿಯಾದ ಕ್ಷೇತ್ರಜ್ಞನಂತೆ ತೋರುತ್ತಾನೆ. ಆದರೆ ಈ ಉಪಾಧಿಗಳನ್ನು ಬಿಟ್ಟು ಸ್ವಸ್ವರೂಪದಿಂದ ನೋಡಿದರೆ ಈ ಕ್ಷೇತ್ರಜ್ಞನು ನಿಜವಾಗಿ ಅಸಂಸಾರಿಯಾದ ಪರಮಾತ್ಮನೇ ಆಗಿರುತ್ತಾನೆ. ಒಬ್ಬನೇ ಸೂರ್ಯನು ನಾನಾ ರಂಧ್ರಗಳ ಮೂಲಕ ನಾನಾ ರೂಪಗಳಲ್ಲಿ ತೋರುತ್ತಾನಲ್ಲವೆ? ಹೀಗೆ ತಿಳಿದರೇ ಅದು <strong>ಸಮ್ಯಗ್ದರ್ಶನ</strong>ವಾಗುತ್ತದೆ. ಸರಿಯಾದ ನಿಶ್ಚಿತವಾದ ತಿಳುವಳಿಕೆಯೇ ಸಮ್ಯಗ್ದರ್ಶನವು, ಸಮ್ಯಗ್ದರ್ಶನದಿಂದಲೇ ಮೋಕ್ಷಪ್ರಾಪ್ತಿಯು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜಿತಕ್ರೋಧಾಯ ವಾಸುದೇವಾಯ ನಮಃ॥</div>
  <div>ಕಾಮಃ ಕ್ರೋಧಶ್ಚ ಲೋಭಶ್ಚ ಸರ್ವನಾಶಕರಾಃ ಸ್ಮೃತಾಃ।<br/>ತಸ್ಮಾದೇತಾನ್ ತ್ಯಜೇದ್ ಧೀರಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕಾಮಕ್ರೋಧಲೋಭಗಳು ಸರ್ವರನ್ನೂ ಹಾಗೂ ಸರ್ವಸ್ವವನ್ನೂ ನಾಶಮಾಡಿಬಿಡುತ್ತವೆ. ಆದ್ದರಿಂದ ಧೀರನು ಇವುಗಳನ್ನು ಕೈಬಿಡಬೇಕು.</p>
  </div>
  <div>
    <p>ಫೆಬ್ರವರಿ ೭</p>
  </div>
  <div>
    <p>೩೮. ನರಕಕ್ಕೆ ಹೆಬ್ಬಾಗಿಲು!</p>
  </div>
  <div>ತ್ರಿವಿಧಂ ನರಕಸ್ಯೇದಂ ದ್ವಾರಂ ನಾಶನಮಾತ್ಮನಃ।<br/>ಕಾಮಃ ಕ್ರೋಧಸ್ತಥಾ ಲೋಭಃ ತಸ್ಮಾದೇತತ್ತ್ರಯಂ ತ್ಯಜೇತ್॥</div>
  <div>
    <p>ಭಗವದ್ಗೀತಾ ೧೬-೨೧</p>
  </div>
  <div><p>ಕಾಮ, ಕ್ರೋಧ ಮತ್ತು ಲೋಭಗಳೆಂಬ ಈ ಮೂರೂ ನರಕಕ್ಕೆ ಹೆಬ್ಬಾಗಿಲುಗಳು. ಈ ಮೂರೂ ದೋಷಗಳು ಮಾನವನನ್ನು ನಾಶಮಾಡಿಬಿಡುತ್ತವೆ. ಆದ್ದರಿಂದ ಇವುಗಳನ್ನು ಬಿಟ್ಟುಬಿಡಬೇಕು.</p><strong>ಕಾಮ</strong> ಎಂದರೆ ದುರಾಶೆ, <strong>ಕ್ರೋಧ</strong> ಎಂದರೆ ಕೋಪ, <strong>ಲೋಭ</strong> ಎಂದರೆ ಜಿಪುಣತನ. ಈ ಮೂರೂ ದೋಷಗಳು ಮಾನವರಿಗೆ ಅವರ ತಂದೆ, ಅಜ್ಜ , ಮುತ್ತಜ್ಜಂದಿರಿಂದ ಬಂದಿರುವ ವಂಶಪರಂಪರಾಗತವಾದ ಬಳುವಳಿ. ಕಾಮಕ್ರೋಧಲೋಭಗಳಿಗೆ ವಶನಾಗದಿರುವ ಮನುಷ್ಯನೇ ಇಲ್ಲ ಎಂದರೂ ತಪ್ಪಾಗದು.</div>
  <div>
    <p>ಆದರೆ, ನೆನಪಿರಲಿ, ಈ ಮೂರೂ ದೋಷಗಳು ಸಣ್ಣಪುಟ್ಟ ದೋಷಗಳಲ್ಲ ; <strong>ನರಕಕ್ಕೆ</strong> <strong>ಹೆಬ್ಬಾಗಿಲುಗಳಿವು</strong>. ಎಂಥೆಂಥ ಸಾಧಕರನ್ನೂ, ಸಂನ್ಯಾಸಿಗಳನ್ನೂ, ಮಹಾಮಹಾ ತಪಸ್ವಿಗಳನ್ನೂ ಈ ಮೂರು ದೋಷಗಳು ಪತಿತರನ್ನಾಗಿ ಮಾಡಿಬಿಡುತ್ತವೆ; ಕಣ್ಣುಗಳಿಗೆ ಕಾಣಿಸದ ಅಂತಶ್ಶತ್ರುಗಳಿವು, ಎಚ್ಚರಿಕೆ! ಈ ದೋಷಗಳಿಗೆ ದಾಸನಾದ ಮನುಷ್ಯನ ಪಾಡು ನಾಯಿಪಾಡಾಗಿಬಿಡುತ್ತದೆ, ಎಚ್ಚರಿಕೆ! ಈ ಮೂರಿದ್ದರೆ ಸಾಕು, ಅವನು ಸರ್ವನಾಶ! ಅಂಥವನಿಗೆ ಅಧೋಗತಿ! ಆದ್ದರಿಂದ ಧೀರನಾದ ಸಾಧಕನು ಈ ಮೂರನ್ನೂ ದೂರಕ್ಕೆ ಕಳಿಸಿಬಿಡಬೇಕು. ಕಾಮಕ್ರೋಧ ಲೋಭಗಳನ್ನು ಉಪಾಯದಿಂದ ಗೆದ್ದವನೇ ವಿವೇಕಿಯಾಗಬಲ್ಲನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವತ್ರಸಮಾಯ ವಾಸುದೇವಾಯ ನಮಃ॥</div>
  <div>ಸಮಾಃ ಸರ್ವೇಷು ಭೂತೇಷು ಸರ್ವಪ್ರಾಣಿಹಿತೇ ರತಾಃ।<br/>ಜ್ಞಾನಿನೋ ಬ್ರಹ್ಮನಿಷ್ಠಾಶ್ಚ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ಭೂತಗಳಲ್ಲಿಯೂ ಸಮರಾಗಿದ್ದುಕೊಂಡು, ಸಕಲ ಪ್ರಾಣಿಗಳ ಹಿತದಲ್ಲಿ ನಿರತರಾದ ಜ್ಞಾನಿಗಳು ಬ್ರಹ್ಮನಿಷ್ಠರಾಗಿರುತ್ತಾರೆ.</p>
  </div>
  <div>
    <p>ಫೆಬ್ರವರಿ ೮</p>
  </div>
  <div>
    <p>೩೯. ಬ್ರಹ್ಮಜ್ಞಾನಿಗಳಿವರು</p>
  </div>
  <div>ಸಂನಿಯಮ್ಯೇಂದ್ರಿಯಗ್ರಾಮಂ ಸರ್ವತ್ರ ಸಮಬುದ್ಧಯಃ।<br/>ತೇ ಪ್ರಾಪು<strong>್ನ</strong>ವಂತಿ ಮಾಮೇವ ಸರ್ವಭೂತಹಿತೇ ರತಾಃ॥</div>
  <div>
    <p>ಭಗವದ್ಗೀತಾ ೧೨-೪</p>
  </div>
  <div><p>ಯಾರು ಇಂದ್ರಿಯಗಳನ್ನೆಲ್ಲ ಸ್ವಾಧೀನಮಾಡಿಕೊಂಡು, ಎಲ್ಲೆಡೆಗಳಲ್ಲಿಯೂ ಸಮನಾದ ಪರಮಾತ್ಮನನ್ನೇ ಕಾಣುತ್ತಾ , ಸರ್ವಭೂತಗಳಿಗೂ ಹಿತವನ್ನೇ ಮಾಡುತ್ತಾ ಇರುತ್ತಾರೆಯೋ, ಅಂಥವರು ನನ್ನನ್ನೇ ಪಡೆದುಕೊಂಡುಬಿಡುತ್ತಾರೆ.</p>ಭಗವಂತನು ಸರ್ವರಲ್ಲಿಯೂ ಸಮನಾಗಿರುತ್ತಾನೆ. ನಮ್ಮೆಲ್ಲರಿಗೂ ಪ್ರತ್ಯಗಾತ್ಮನಾಗಿರುವ ಭಗವಂತನನ್ನು ಹೊಂದುವುದಕ್ಕೆ ಯಾವ ಬಿಡಿಕಾಸಿನ ಖರ್ಚಾಗಲಿ, ದೇಹದ ಶ್ರಮವಾಗಲಿ ಇಲ್ಲ. ಮನಸ್ಸೊಂದು ಶುದ್ಧವಾಗಿದ್ದರೆ ಸಾಕೇಸಾಕು. ಬಹಿರ್ಮುಖವಾದ ಇಂದ್ರಿಯಗಳನ್ನು ಒಳಕ್ಕೆ ಸರಿಸಿಕೊಂಡು, ಎಲ್ಲರಲ್ಲಿಯೂ ಇರುವ ಪರಮಾತ್ಮನನ್ನೇ ಕಾಣುತ್ತಿದ್ದರೆ ಅಂಥವರು ಭಗವಂತನನ್ನು ಹೊಂದಿಬಿಡುತ್ತಾರೆ.</div>
  <div>
    <p>ಭಗವಂತನನ್ನು ಹೊಂದುವದಕ್ಕೆ ಶ್ರೀಮಂತರಾಗಿರಬೇಕಾಗಿಲ್ಲ , ಉತ್ತಮಜಾತಿಯಲ್ಲಿ ಹುಟ್ಟಿರಬೇಕಾಗಿಲ್ಲ, ತುಂಬಾ ಶಾಸ್ತ್ರವೇತ್ತರೂ ಆಗಿರಬೇಕಾಗಿಲ್ಲ; ಹೊರಗಿನ ರೂಪ, ಸೌಂದರ್ಯ, ಜಾತಿ, ವಿದ್ಯಾ, ಅಧಿಕಾರ, ಕೀರ್ತಿ ಯಾವುದೂ ಬೇಕಾಗಿಲ್ಲ. ಮತ್ತೇನೆಂದರೆ ಯಾರನ್ನೂ ದ್ವೇಷಿಸದೆ ಯಾರನ್ನೂ ನಿಂದಿಸದೆ ಸರ್ವಸಮಭಾವವುಳ್ಳವರಾಗಿದ್ದರೆ ಸಾಕು. ಎಲ್ಲ ರನ್ನೂ ಪ್ರೀತಿಸುತ್ತಾ ಯಾರನ್ನೂ ದ್ವೇಷಿಸದಿರುವ, ಭಗವಂತನನ್ನೇ ಎಲ್ಲರಲ್ಲಿಯೂ ಕಾಣುವ ಜ್ಞಾನಿಗಳು ಭಗವತ್ ಸ್ವರೂಪರೇ ಆಗಿರುತ್ತಾರಲ್ಲವೆ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುರುಭಕ್ತಾಯ ವಾಸುದೇವಾಯ ನಮಃ॥</div>
  <div>ಪೂಜಾಽಹಿಂಸಾ ಚ ದಾನಂ ಚ ಶೌಚಮಿಂದ್ರಿಯನಿಗ್ರಹಃ।<br/><strong>ಶಾರೀರಂ ತಪ</strong> ಇತ್ಯಾಹುಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇವದ್ವಿಜಗುರುಗಳ ಪೂಜೆ, ಅಹಿಂಸೆ, ದಾನ, ಶೌಚ, ಇಂದ್ರಿಯನಿಗ್ರಹ—ಇವೆಲ್ಲವೂ <strong>ಶಾರೀರ ತಪಸ್ಸು</strong> ಎನಿಸುತ್ತದೆ.</p>
  </div>
  <div>
    <p>ಫೆಬ್ರವರಿ ೯</p>
  </div>
  <div>
    <p>೪೦. ಈ ಐದೂ ‘ಶಾರೀರ’ ತಪಸ್ಸೇ</p>
  </div>
  <div>ದೇವದ್ವಿಜಗುರುಪ್ರಾಜ್ಞಪೂಜನಂ ಶೌಚಮಾರ್ಜವಮ್।<br/>ಬ್ರಹ್ಮಚರ್ಯಮಹಿಂಸಾ ಚ ಶಾರೀರಂ ತಪ ಉಚ್ಯತೇ॥</div>
  <div>
    <p>ಭಗವದ್ಗೀತಾ ೧೭-೧೪</p>
  </div>
  <div>
    <p>ದೇವತೆಗಳನ್ನೂ ದ್ವಿಜರನ್ನೂ ಗುರುಗಳನ್ನೂ ಪ್ರಾಜ್ಞರನ್ನೂ ಪೂಜಿಸುವಂಥದ್ದು, ಶೌಚ, ಆರ್ಜವ, ಬ್ರಹ್ಮಚರ್ಯೆ ಮತ್ತು ಅಹಿಂಸೆ, ಈ ಐದೂ <strong>ಶಾರೀರ ತಪಸ್ಸು </strong>ಎನಿಸುತ್ತದೆ.</p>
    <p>ಶರೀರದಿಂದ ಮಾಡಬಹುದಾದ ತಪಸ್ಸಿಗೆ <strong>ಶಾರೀರ ತಪಸ್ಸು</strong> ಎಂದು ಹೆಸರು. ಪೂಜೆ, ಶೌಚ, ಆರ್ಜವ, ಬ್ರಹ್ಮಚರ್ಯೆ ಮತ್ತು ಅಹಿಂಸೆಗಳೇ <strong>ಶಾರೀರ ತಪಸ್ಸು</strong>.</p>
  </div>
  <div>
    <p>೧.</p>
  </div>
  <div>
    <p><strong>ಪೂಜೆ</strong>–ಎಂದರೆ ದೇವತೆಗಳನ್ನೂ ಬ್ರಾಹ್ಮಣರನ್ನೂ ಸದ್ಗುರುಗಳನ್ನೂ ಜ್ಞಾನಿಗಳಾದ ಮಹಾತ್ಮರನ್ನೂ ಶ್ರದ್ಧೆಯಿಂದ ಪೂಜಿಸುವುದು.</p>
  </div>
  <div>
    <p>೨.</p>
  </div>
  <div>
    <p><strong>ಶೌಚ</strong>–ಎಂದರೆ ಹೊರಗಡೆಯಲ್ಲಿ ಶರೀರವನ್ನು ಶುದ್ಧವಾಗಿ ಇಟ್ಟುಕೊಳ್ಳುವುದು ಮತ್ತು ಮನಸ್ಸಿನಲ್ಲಿ ರಾಗದ್ವೇಷಗಳನ್ನು ಬಿಟ್ಟಿರುವುದು.</p>
  </div>
  <div>
    <p>೩.</p>
  </div>
  <div>
    <p><strong>ಆರ್ಜವ</strong>–ಎಂದರೆ ತ್ರಿಕರಣಗಳಲ್ಲಿ ನೇರವಾದ ಸ್ವಭಾವವು.</p>
  </div>
  <div>
    <p>೪.</p>
  </div>
  <div>
    <p><strong>ಬ್ರಹ್ಮಚರ್ಯ</strong>–ಎಂದರೆ ಇಂದ್ರಿಯನಿಗ್ರಹ.</p>
  </div>
  <div>
    <p>೫.</p>
  </div>
  <div><strong>ಅಹಿಂಸೆ</strong>–ಯಾರನ್ನೂ ಮನಸ್ಸಿನಿಂದಲೂ ಹಿಂಸಿಸದಿರುವುದು.</div>
  <div>
    <p>ಈ ಐದೂ <strong>ಶಾರೀರ ತಪಸ್ಸು</strong> ಎನಿಸುತ್ತದೆ. ಇದನ್ನು ಎಲ್ಲ ಅಧ್ಯಾತ್ಮಸಾಧಕರೂ ಸುಲಭವಾಗಿ ಮಾಡಬಹುದು, ಮತ್ತು ಚಿತ್ತಶುದ್ಧಿಗಾಗಿ ಮಾಡಲೇಬೇಕು. ಇದು ಮುಂದೆ ಆತ್ಮಜ್ಞಾನಪ್ರಾಪ್ತಿಗೆ ಸಾಧನವಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣವಿಭಾಗಜ್ಞಾಯ ವಾಸುದೇವಾಯ ನಮಃ॥</div>
  <div>ಸತ್ತ್ವಂ ರಜಸ್ತಮ ಇತಿ ಗುಣಾಃ ಪ್ರಕೃತಿಸಂಭವಾಃ।<br/>ಅಜ್ಞಾನಿನಂ ನಿಬಧ್ನಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸತ್ತ್ವ, ರಜಸ್ಸು, ತಮಸ್ಸೆಂಬ ಈ ಮೂರು ಗುಣಗಳು ಪ್ರಕೃತಿಯಿಂದ ಹುಟ್ಟಿರುತ್ತವೆ. ಈ ಮೂರು ಗುಣಗಳೂ ಅಜ್ಞಾನಿಯನ್ನು ಬಂಧಿಸುತ್ತವೆ.</p>
  </div>
  <div>
    <p>ಫೆಬ್ರವರಿ ೧೦</p>
  </div>
  <div>
    <p>೪೧. ಮೂರು ಗುಣಗಳಿವು</p>
  </div>
  <div>ಸತ್ತ್ವಂ ರಜಸ್ತಮ ಇತಿ ಗುಣಾಃ ಪ್ರಕೃತಿಸಂಭವಾಃ।<br/>ನಿಬಧ್ನಂತಿ ಮಹಾಬಾಹೋ ದೇಹೇ ದೇಹಿನಮವ್ಯಯಮ್॥</div>
  <div>
    <p>ಭಗವದ್ಗೀತಾ ೧೪-೫</p>
  </div>
  <div><p>ಎಲೈ ಮಹಾಬಾಹುವೆ, ಸತ್ತ್ವ, ರಜಸ್ಸು ಮತ್ತು ತಮಸ್ಸು—ಎಂಬ ಈ ಮೂರು ಗುಣಗಳು ಪ್ರಕೃತಿಯಿಂದ ಹುಟ್ಟಿರುತ್ತವೆ. ಇವುಗಳು ಅವ್ಯಯನಾದ ದೇಹಿಯನ್ನು ದೇಹದಲ್ಲಿ ಕಟ್ಟಿಹಾಕಿರುತ್ತವೆ.</p>ಕಾಪಿಲ ಸಾಂಖ್ಯದರ್ಶನದಲ್ಲಿ <strong>‘ಗುಣ’</strong> ಎಂಬ ಒಂದು ಶಬ್ದವನ್ನು ಮತ್ತೆ ಮತ್ತೆ ಬಳಸಲಾಗುತ್ತದೆ. <strong>ಗುಣ</strong> ಎಂದರೆ ಹಗ್ಗ, ಪಾಶ, ಬಂಧನ ಎಂದರ್ಥ. ಆ <strong>ಗುಣ</strong>ಗಳು ಮೂರು. ಇವುಗಳನ್ನೇ ವೇದಾಂತದಲ್ಲೂ <strong>ತ್ರಿಗುಣಗಳು</strong> ಎಂದು ಕರೆಯಲಾಗುತ್ತದೆ.</div>
  <div>
    <p>ಆ ತ್ರಿಗುಣಗಳು ಯಾವವು? ಎಂದರೆ, ಸತ್ತ್ವಗುಣ, ರಜೋಗುಣ ಮತ್ತು ತಮೋಗುಣಗಳು. ಈ ಗುಣಗಳು ವಿಶ್ವವನ್ನೆಲ್ಲ ವ್ಯಾಪಿಸಿರುತ್ತವೆ. ಈ ತ್ರಿಗುಣಗಳಿಗೆ ದಾಸರಾಗಿಯೇ ಅಜ್ಞಾನಿಗಳು ಸುಖದುಃಖ ಭೋಗಗಳನ್ನು ಅನುಭವಿಸುತ್ತಾ ಇರುತ್ತಾರೆ. ಈ ಮೂರೂ ಗುಣಗಳು ಪ್ರಕೃತಿಯಿಂದ ಹುಟ್ಟಿರುತ್ತವೆ. ಪ್ರಕೃತಿಯೆಂದರೆ ಮೂಲಶಕ್ತಿ. ಇಡೀ ವಿಶ್ವಕ್ಕೇ ಕಾರಣವಾಗಿರುವ <strong>ಪ್ರಧಾನತತ್ತ್ವ</strong>. ಪ್ರಧಾನವೆಂದರೆ ಮೂರು ಗುಣಗಳ ಒಟ್ಟು ಸಮೂಹ. ಈ ಪ್ರಕೃತಿಯಿಂದಲೇ ಮೂರು ಗುಣಗಳು ಹುಟ್ಟಿರುತ್ತವೆ. ಈ ತ್ರಿಗುಣಗಳು ಜೀವಾತ್ಮನನ್ನು ದೇಹದಲ್ಲಿ ಬಂಧಿಸಿರುತ್ತವೆ. ನಿಜವಾಗಿ ನೋಡಿದರೆ ಅವಿದ್ಯಾಕಲ್ಪಿತವಾದ ಈ ಗುಣಗಳು ಕೇವಲ ಹುಸಿತೋರಿಕೆಗಳಾಗಿವೆ. ಜ್ಞಾನವುಂಟಾದರೆ ಈ ಗುಣಗಳು ಆತ್ಮನನ್ನು ಬಂಧಿಸಲಾರವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿಷಯಧ್ಯಾನವಿಮುಖಾಯ ವಾಸುದೇವಾಯ ನಮಃ॥</div>
  <div>ವಿಷಯಾಣಾಮನುಧ್ಯಾನಾತ್ ಸಂಗಸ್ತೇಷೂಪಜಾಯತೇ।<br/>ತತಃ ಕಾಮಸ್ತತಃ ಕ್ರೋಧಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವಿಷಯಗಳನ್ನೇ ಚಿಂತಿಸುತ್ತಿದ್ದರೆ ಅವುಗಳಲ್ಲಿ ಸಂಗವು ಉಂಟಾಗಿ, ಆಮೇಲೆ ಅದರಿಂದ ಕಾಮಕ್ರೋಧಗಳು ಉಂಟಾಗುತ್ತವೆ.</p>
  </div>
  <div>
    <p>ಫೆಬ್ರವರಿ ೧೧</p>
  </div>
  <div>
    <p>೪೨. ವಿಷಯಧ್ಯಾನದಿಂದ ಅಧೋಗತಿ!</p>
  </div>
  <div>ಧ್ಯಾಯತೋ ವಿಷಯಾನ್ ಪುಂಸಃ ಸಂಗಸ್ತೇಷೂಪಜಾಯತೇ।<br/>ಸಂಗಾತ್ಸಂಜಾಯತೇ ಕಾಮಃ ಕಾಮಾತ್ ಕ್ರೋಧೋಽಭಿಜಾಯತೇ॥</div>
  <div>
    <p>ಭಗವದ್ಗೀತಾ ೨-೬೨</p>
  </div>
  <div><p>ವಿಷಯಗಳನ್ನೇ ಧ್ಯಾನಿಸುತ್ತಿದ್ದರೆ ಅಂಥವನಿಗೆ ಆ ವಿಷಯಗಳಲ್ಲಿಯೇ ಅನುರಾಗವು ಉಂಟಾಗುತ್ತದೆ. ಆ ಸಂಗದಿಂದ ಅವನಿಗೆ ಕಾಮವು ಉಂಟಾಗುತ್ತದೆ. ಆ ಕಾಮದಿಂದ ಕ್ರೋಧವು ಉಂಟಾಗುತ್ತದೆ.</p>ಮಾನವರ ಸ್ವಭಾವವೆಂದರೆ ವಿಷಯಾಭಿಧ್ಯಾನ. ಶಬ್ದಸ್ಪರ್ಶರೂಪರಸಗಂಧಗಳೇ ವಿಷಯಗಳು. ಈಗಿನ ವೈಜ್ಞಾನಿಕ ಯುಗದಲ್ಲಂತೂ ಈ ವಿಷಯಗಳಿಗೆ ಎಲ್ಲೆಲ್ಲೂ ಸಮೃದ್ಧಿಯು. ಅಷ್ಟೇ ಬೇಡಿಕೆಗಳೂ ಉಂಟು. ಅವುಗಳನ್ನು ಕುರಿತು ಜಾಹಿರಾತುಗಳ ಹಾವಳಿಯೂ ಸಾಕಷ್ಟು ಇದೆ. ವರ್ತಮಾನಪತ್ರಿಕೆಗಳು, ದೂರದರ್ಶನಗಳು, ಅದರಲ್ಲೂ ನೂರಾರು ಛಾನಲ್ ಗಳು, ಆಕಾಶವಾಣಿ—ಹೀಗೆ ಎಲ್ಲೆಲ್ಲೂ ಜಾಹಿರಾತುಗಳೇ.</div>
  <div>
    <p>ಆದರೆ ಈ ವಿಷಯಸಂಗದಿಂದ ಉಂಟಾಗುವ ಪರಿಣಾಮವನ್ನು ವಿವೇಕಿಯಾದ ಸಾಧಕನು ನೋಡಬೇಕು. ವಿಷಯಸಂಗದಿಂದ ಕಾಮವು ಉಂಟಾಗುತ್ತದೆ. ಅದನ್ನು ಅನುಭವಿಸಬೇಕೆಂಬ ಇಚ್ಛೆಯು ಉಂಟಾಗುತ್ತದೆ. ಆ ಆಶೆಯು ಈಡೇರದೇ ಹೋದರೆ, ಸರಿ, ಪ್ರಾರಂಭವಾಯಿತು ಕೋಪವು. ಕ್ರೋಧವೇ ಮಾನವರಿಗೆ ಮಹಾಶತ್ರು. ಕೋಪದಿಂದ ಅನರ್ಥಪ್ರಾಪ್ತಿ, ಕೋಪದಿಂದ ವಿವೇಕನಾಶ, ಕೋಪದಿಂದ ಸರ್ವನಾಶ, ಅಧೋಗತಿ! ಅಂತೂ ವಿಷಯಾಭಿಧ್ಯಾನದಿಂದ ಎಂಥ ಅನರ್ಥಪ್ರಾಪ್ತಿ! ಎಚ್ಚರಿಕೆ! ಆದ್ದರಿಂದ ಸಾಧಕರು ವಿಷಯಧ್ಯಾನದಿಂದ ದೂರವಿರಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಾಮಾರಯೇ ವಾಸುದೇವಾಯ ನಮಃ॥</div>
  <div>ಅಜ್ಞಾನಿನಾಂ ಪರಂ ಮಿತ್ರಂ ಜ್ಞಾನಿನಾಂ ಪರಮೋ ರಿಪುಃ।<br/>ದುಷ್ಪೂರೋ ಹ್ಯನಲಃ ಕಾಮಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>‘ಸಾಕು’ ಎಂಬುದೇ ಇಲ್ಲದ ಈ ಕಾಮವು ಅಜ್ಞಾನಿಗಳಿಗೆ ಪರಮ ಆಪ್ತಮಿತ್ರ, ಆದರೆ ಜ್ಞಾನಿಗಳಿಗೆ ಪರಮ ಶತ್ರು.</p>
  </div>
  <div>
    <p>ಫೆಬ್ರವರಿ ೧೨</p>
  </div>
  <div>
    <p>೪೩. ಮಿತ್ರನೂ ಹೌದು, ಶತ್ರುವೂ ಹೌದು</p>
  </div>
  <div>ಆವೃತಂ ಜ್ಞಾನಮೇತೇನ ಜ್ಞಾನಿನೋ ನಿತ್ಯವೈರಿಣಾ।<br/>ಕಾಮರೂಪೇಣ ಕೌಂತೇಯ ದುಷ್ಪೂರೇಣಾನಲೇನ ಚ॥</div>
  <div>
    <p>ಭಗವದ್ಗೀತಾ ೩-೩೯</p>
  </div>
  <div><p>ಬ್ರಹ್ಮಜ್ಞಾನಿಗೆ ನಿತ್ಯವೈರಿಯಾದ ಕಾಮವು ಸಾಮಾನ್ಯ ಜನಗಳ ಜ್ಞಾನಶಕ್ತಿಯನ್ನು ಮುಚ್ಚಿಹಾಕಿರುತ್ತದೆ. ಎಲೈ ಕೌಂತೇಯನೆ, ಈ ಕಾಮವೆಂಬುದು ಬೆಂಕಿಯಂತೆ ದುಷ್ಪೂರವೂ ತೃಪ್ತಿರಹಿತವೂ ಆಗಿರುತ್ತದೆ.</p>ಕಾಮವೆಂದರೆ ‘ಬೇಕು’ ಎನ್ನುವ ಮಾನಸಿಕ ಸ್ಥಿತಿ. ಇದಕ್ಕೇ ಆಶೆ, ದುರಾಶೆ, ಅತ್ಯಾಶೆ ಎಂದೆಲ್ಲ ಹೆಸರುಗಳು. ಈ ಕಾಮವು ಮೊದಲಿಗೆ ಮೆಲ್ಲಗೆ ಮನಸ್ಸಿನಲ್ಲಿ ಏಳುತ್ತದೆ. ಇಷ್ಟು ಅವಕಾಶ ಸಿಕ್ಕಿದರೆ ಸಾಕು, ಇದು ಮಾನವನನ್ನು ದುಃಖಸಾಗರದಲ್ಲಿ ಮುಳುಗಿಸಿಬಿಡುತ್ತದೆ. ಇದು ತುಂಬಲಾರದ ಪೆಟ್ಟಿಗೆಯಂತಿದೆ. ಈ ಕಾಮಕ್ಕೆ ‘ಬೇಕು’ ಗೊತ್ತಿದೆಯೇ ಹೊರತು, ‘ಸಾಕು’ ಗೊತ್ತೇ ಇಲ್ಲ. ತೃಪ್ತಿಯೆಂಬುದು ಕನಸಿನಲ್ಲೂ ಕಾಮಕ್ಕೆ ಗೊತ್ತಿಲ್ಲ. ಅಜ್ಞಾನಿಗಳಿಗೆ ಈ ಕಾಮವು ಪರಮ ಆಪ್ತಮಿತ್ರ. ಅಜ್ಞಾನಿಗಳು ಸದಾ ಕಾಮಾಧೀನರಾಗಿರುತ್ತಾರೆ. ಕಾಮವೆಂದರೆ ಇವರಿಗೆ ತುಂಬಾ ಪ್ರೀತಿ.</div>
  <div>
    <p>ಆದರೆ ಬ್ರಹ್ಮಜ್ಞಾನಿಗೆ ಈ ಕಾಮವೆಂಬುದು ಮಹಾಶತ್ರು. ನಿತ್ಯತೃಪ್ತನಾದ ಸ್ವರೂಪಾನಂದಸಾಗರದಲ್ಲಿ ಮುಳುಗಿರುವ ಆತ್ಮಜ್ಞಾನಿಯ ಸಮೀಪಕ್ಕೆ ಈ ಕಾಮವು ಹೋಗಲಾರದು. ಆತ್ಮರಾಮನಾದವನೇ ಆತ್ಮಜ್ಞಾನಿಯು. ಆದ್ದರಿಂದಲೇ ಬ್ರಹ್ಮಜ್ಞಾನಿಯ ತಂಟೆಗೆ ಈ ಕಾಮವು ಹೋಗುವುದಿಲ್ಲ. ಜ್ಞಾನದಿಂದ ಕಾಮವು ದಗ್ಧವಾಗಿರುತ್ತದೆ. ಬ್ರಹ್ಮಜ್ಞಾನಿಯು ಬೆಂಕಿಯಂತೆ. ಬೆಂಕಿಯ ತಂಟೆಗೆ ಯಾರೂ ಹೋಗಲಾರರಷ್ಟೆ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಸ್ವರೂಪವಿದೇ ವಾಸುದೇವಾಯ ನಮಃ॥</div>
  <div>ಅಯಮೇವ ಪರೋ ಯೋಗೀ ಧೈರ್ಯೇಣ ಯತತೇ ಸದಾ।<br/>ಆತ್ಮಸಂಸ್ಥಂ ಮನಃ ಕರ್ತುಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮನಸ್ಸನ್ನು ಆತ್ಮನಲ್ಲಿಡುವಂಥ ಪ್ರಯತ್ನವನ್ನು ಸದಾ ಧೈರ್ಯವಾಗಿ ಮಾಡುವವನೇ ಪರಮಯೋಗಿಯು.</p>
  </div>
  <div>
    <p>ಫೆಬ್ರವರಿ ೧೩</p>
  </div>
  <div>
    <p>೪೪. ಇವನೇ ಉತ್ತಮಯೋಗಿ</p>
  </div>
  <div>ಶನೈಃ ಶನೈರುಪರಮೇತ್ ಬುದ್ಧ್ಯಾ ಧೃತಿಗೃಹೀತಯಾ।<br/>ಆತ್ಮಸಂಸ್ಥಂ ಮನಃ ಕೃತ್ವಾ ನ ಕಿಂಚಿದಪಿ ಚಿಂತಯೇತ್॥</div>
  <div>
    <p>ಭಗವದ್ಗೀತಾ ೬-೨೫</p>
  </div>
  <div><p>ಧೃತಿಯಿಂದ ಸ್ವಾಧೀನಮಾಡಲ್ಪಟ್ಟ ಬುದ್ಧಿಯಿಂದ ಮೆಲ್ಲಮೆಲ್ಲಗೆ ಒಳಗಡೆಗೆ ಸರಿಯಬೇಕು. ಮನಸ್ಸನ್ನು ಆತ್ಮನಲ್ಲಿ ನಿಲ್ಲಿಸಿ ಬೇರೆ ಏನನ್ನೂ ಚಿಂತಿಸಬಾರದು.</p>ಅಧ್ಯಾತ್ಮಸಾಧಕನಿಗೆ ಧೃತಿಯು ಬಹಳ ಮುಖ್ಯವಾದದ್ದು. ಧೃತಿ ಎಂದರೆ ಧೈರ್ಯ, ಧೈರ್ಯವೆಂದರೆ ಆತ್ಮಜ್ಞಾನವನ್ನು ಪಡೆಯಲೇಬೇಕೆಂಬ ತೀವ್ರವಾದ ಛಲ. ಯಾವುದೇ ಲೌಕಿಕಸಾಧನೆಯನ್ನು ಮಾಡಿ ಗುರಿಯನ್ನು ಮುಟ್ಟಬೇಕಾದರೂ ಈ ಛಲವು ಬೇಕಲ್ಲವೆ? ಇನ್ನು ಅಧ್ಯಾತ್ಮಸಾಧಕರಿಗೆ ಆತ್ಮನನ್ನು ತಿಳಿದು ಮುಕ್ತರಾಗಬೇಕಾದರೆ ಧೃತಿಯು ಬೇಡವೆ? ಖಂಡಿತಾ ಬೇಕೇಬೇಕು. ಅದೂ ದೃಢವಾದ ಧೃತಿಯಾಗಿರಬೇಕು.</div>
  <div>
    <p>ಸತ್ಸಂಗ, ಭಗವಂತನ ಚಿಂತನೆ, ವೇದಾಂತಶ್ರವಣ ಈ ಸಾಧನಗಳು ಸಾಧಕರಿಗೆ ಬಹಳ ಮುಖ್ಯವಾಗಿರುತ್ತವೆ. ದೃಢಸಂಕಲ್ಪದಿಂದ ಕೂಡಿದ ಸಾಧಕನು ಆದಷ್ಟೂ ಹೊರಗಿನ ವ್ಯವಹಾರಗಳನ್ನು ಕಡಿಮೆ ಮಾಡಿಕೊಳ್ಳುತ್ತಾ ಆತ್ಮನನ್ನೇ ಚಿಂತಿಸುವ ಪ್ರಯತ್ನವನ್ನು ಮಾಡಬೇಕು. ಒಮ್ಮೆಗೇ ಈ ತುಂಟ ಮನಸ್ಸು ಸ್ವಾಧೀನವಾಗಲಾರದು. ಮೆಲ್ಲಮೆಲ್ಲಗೆ ಈ ಮನಸ್ಸು ಅಂತರ್ಮುಖವಾಗಬೇಕು. ಆತ್ಮನು ಸರ್ವರಿಗೂ ಪ್ರತ್ಯಗಾತ್ಮನಾಗಿ ಸಚ್ಚಿದಾನಂದ ಸ್ವರೂಪನಾಗಿರುತ್ತಾನಲ್ಲವೆ? ತಾನೇ ಆ ಪ್ರತ್ಯಗಾತ್ಮನಾಗಿರುತ್ತೇನೆಂದು ತಿಳಿದು ಅವನನ್ನೇ ಧ್ಯಾನಮಾಡುವವನೇ <strong>ಉತ್ತಮಯೋಗಿ</strong> ಎನಿಸುತ್ತಾನೆ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಬ್ರಹ್ಮನಿಷ್ಠಾಯ ವಾಸುದೇವಾಯ ನಮಃ॥</div>
  <div>ಸಚ್ಚಿದಾನಂದಬ್ರಹ್ಮಾತ್ಮಚಿತ್ತಾಸ್ತೇ ಶಾಂತಮೂರ್ತಯಃ।<br/>ಸರ್ವದಾ ಬ್ರಹ್ಮನಿಷ್ಠಾಶ್ಚ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮನಿಷ್ಠರಾದ ಜ್ಞಾನಿಗಳು ಯಾವಾಗಲೂ ಶಾಂತರಾಗಿದ್ದು ಸಚ್ಚಿದಾನಂದ ಬ್ರಹ್ಮಾತ್ಮಚಿತ್ತರೇ ಆಗಿರುತ್ತಾರೆ.</p>
  </div>
  <div>
    <p>ಫೆಬ್ರವರಿ ೧೪</p>
  </div>
  <div>
    <p>೪೫. ಬ್ರಹ್ಮನಿಷ್ಠರಿವರು</p>
  </div>
  <div>ಮಚ್ಚಿತ್ತಾ ಮದ್ಗತಪ್ರಾಣಾಃ ಬೋಧಯಂತಃ ಪರಸ್ಪರಮ್।<br/>ಕಥಯಂತಶ್ಚ ಮಾಂ ನಿತ್ಯಂ ತುಷ್ಯಂತಿ ಚ ರಮಂತಿ ಚ॥</div>
  <div>
    <p>ಭಗವದ್ಗೀತಾ ೧೦-೯</p>
  </div>
  <div>
    <p>ನನ್ನಲ್ಲಿಯೇ ಚಿತ್ತವನ್ನಿಟ್ಟವರಾಗಿ, ನನ್ನಲ್ಲಿಯೇ ಪ್ರಾಣವನ್ನೂ ಸಮರ್ಪಿಸಿದವರಾಗಿ, ಸದಾ ನನ್ನ ವಿಚಾರವನ್ನೇ ಮಾಡುತ್ತಾ, ಪರಸ್ಪರವಾಗಿ ನನ್ನನ್ನೇ ಕುರಿತು ಚಿಂತಿಸುತ್ತಾ, ತಾವೂ ಸಂತೋಷಪಡುತ್ತಾ ಇತರರನ್ನೂ ಸಂತೋಷಪಡಿಸುತ್ತಿರುವವರೇ ಜ್ಞಾನಿಗಳು.</p>
    <p>ಮಹಾತ್ಮರಾದ ಜ್ಞಾನಿಗಳೆಂದರೆ ಅನಾತ್ಮವಿಚಾರವನ್ನು ಕೈಬಿಟ್ಟವರಾಗಿ ಯಾವಾಗಲೂ ತಮ್ಮ ಚಿತ್ತವನ್ನೂ ಮನಸ್ಸನ್ನೂ ಪ್ರಾಣವನ್ನೂ ಸಂಪೂರ್ಣವಾಗಿ ಪರಮಾತ್ಮನಲ್ಲಿಯೇ ಸಮರ್ಪಣೆಮಾಡಿರುವಂಥವರು. ಇವರಿಗೆ ವಿಷಯಚಿಂತನೆಯಾಗಲೀ ವಿಷಯಭೋಗಾಸಕ್ತಿಯಾಗಲೀ ಇರುವದಿಲ್ಲ. ಆನಂದಸ್ವರೂಪನಾದ ಪ್ರತ್ಯಗಾತ್ಮನಲ್ಲಿಯೇ ಇವರು ಮುಳುಗಿರುತ್ತಾರೆ.</p>
    <p>ಇಷ್ಟೇ ಅಲ್ಲ, ಇವರು ತಾವೂ ಆನಂದವಾಗಿದ್ದು, ಇತರರಿಗೂ ಬ್ರಹ್ಮಾನಂದದ ಸವಿಯನ್ನು ಹಂಚುತ್ತಿರುತ್ತಾರೆ. ಯಾವಾಗಲೂ ಆತ್ಮಾನಂದದಲ್ಲಿ ಮುಳುಗಿ ತೇಲಾಡುತ್ತಿರುವವರೇ ಬ್ರಹ್ಮಜ್ಞಾನಿಗಳು.</p>
    <p>ಅನಾತ್ಮವಿಷಯಗಳ ಚಿಂತನೆಯಿಂದ ದುಃಖವೇ ಹೊರತು ಎಂದೆಂದಿಗೂ ಆನಂದವಾಗಲೀ, ತೃಪ್ತಿಯಾಗಲೀ ದೊರಕದು ಎಂಬುದನ್ನು ಅರಿತಿರುವ ಧೀರರಿವರು! ಸಚ್ಚಿದಾನಂದಸ್ವರೂಪನಾದ ಪ್ರತ್ಯಗಾತ್ಮನ ಚಿಂತನೆಯಿಂದಲೇ ಶಾಶ್ವತವಾದ ಸಹಜವಾದ ಆನಂದವು ದೊರಕುತ್ತದೆ. ಇದನ್ನರಿತವರೇ ಬ್ರಹ್ಮನಿಷ್ಠರು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಮೋಹಾತೀತಾಯ ವಾಸುದೇವಾಯ ನಮಃ॥</div>
  <div>ಸಂನ್ಯಾಸೋ ನೈವ ಕರ್ತವ್ಯಃ ಕರ್ಮಣಾಂ ತಮಸಾ ಕದಾ।<br/>ಮೋಹಾತ್ತ್ಯಾಗ<strong>ಸ್ತಾಮಸೋ</strong>ಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಜ್ಞಾನಿಗಳು ತಮೋಗುಣದಿಂದ ಕರ್ತವ್ಯಕರ್ಮಗಳನ್ನು ಬಿಡಲೇ ಬಾರದು. ಸೋಮಾರಿತನದ ಈ ತ್ಯಾಗವು <strong>ತಾಮಸ</strong>ವು.</p>
  </div>
  <div>
    <p>ಫೆಬ್ರವರಿ ೧೫</p>
  </div>
  <div>
    <p>೪೬. ತಾಮಸತ್ಯಾಗವಿದು</p>
  </div>
  <div>ನಿಯತಸ್ಯ ತು ಸಂನ್ಯಾಸಃ ಕರ್ಮಣೋ ನೋಪಪದ್ಯತೇ।<br/>ಮೋಹಾತ್ತಸ್ಯ ಪರಿತ್ಯಾಗಸ್ತಾಮಸಃ ಪರಿಕೀರ್ತಿತಃ॥</div>
  <div>
    <p>ಭಗವದ್ಗೀತಾ ೧೮-೭</p>
  </div>
  <div><p>ಅಜ್ಞಾನಿಗಳು ತಮ್ಮ ನಿತ್ಯಕರ್ಮಗಳನ್ನು ಖಂಡಿತವಾಗಿಯೂ ಬಿಡಲೇ ಬಾರದು. ಅವರೇನಾದರೂ ಸೋಮಾರಿತನದಿಂದ ಆ ಕರ್ತವ್ಯರೂಪವಾಗಿರುವ ಕರ್ಮಗಳನ್ನು ಬಿಟ್ಟರೆ ಅದು <strong>ತಾಮಸತ್ಯಾಗ</strong>ವೆನಿಸುತ್ತದೆ.</p>ಅಜ್ಞರಾದ ಮುಮುಕ್ಷುಸಾಧಕರುಗಳು ಅವಶ್ಯವಾಗಿ ಅವರವರ ಪಾಲಿನ ನಿತ್ಯಕರ್ಮಗಳನ್ನು ಮಾಡಲೇಬೇಕು. ಏಕೆಂದರೆ ಇವರು ಇನ್ನೂ ಸಾಧಕರು, ಇನ್ನೂ ಅಜ್ಞಾನಿಗಳು; ಇವರಿಗೆ ಇನ್ನೂ ಕರ್ತೃತ್ವ ಭೋಕ್ತೃತ್ವಾಭಿ ಮಾನಗಳು ಹೋಗಿರುವುದಿಲ್ಲ. ಇವರುಗಳು ತಮ್ಮ ಪಾಲಿನ ಕರ್ಮಗಳನ್ನು ಫಲಾಭಿಸಂಧಿಯಿಲ್ಲದೇ ಈಶ್ವರಾರ್ಪಣಬುದ್ಧಿಯಿಂದ ಮಾಡಿದರೆ ಇದರಿಂದ ಅವರಿಗೆ ಚಿತ್ತಶುದ್ಧಿಯಾಗುತ್ತದೆ.</div>
  <div>
    <p>ಆದರೆ ಈ ಅಜ್ಞರು ಜ್ಞಾನಿಗಳನ್ನು ನೋಡಿಕೊಂಡು ಅವರಂತೆ ತಾವೂ ಕರ್ಮಗಳನ್ನು ಬಿಟ್ಟುಬಿಟ್ಟರೆ ಅದೇನು <strong>ಸಂನ್ಯಾಸ</strong> ಎನಿಸುವುದಿಲ್ಲ. ಆತ್ಮಜ್ಞಾನಿಗಳು ಜ್ಞಾನದ ಬಲದಿಂದ ಕರ್ಮಗಳನ್ನು ತ್ಯಾಗಮಾಡಿರುತ್ತಾರೆ. ಆದರೆ ಅಜ್ಞಾನಿಗಳಿಗೆ ಆತ್ಮಜ್ಞಾನವು ದಕ್ಕಿರುವದಿಲ್ಲ, ಆದ್ದರಿಂದ ಅಜ್ಞಾನಿಗಳ ತ್ಯಾಗವು <strong>ತಾಮಸತ್ಯಾಗ</strong>ವೆನಿಸುತ್ತದೆ. ತಾಮಸತ್ಯಾಗದಲ್ಲಿ ವಿವೇಕವಾಗಲಿ ವೈರಾಗ್ಯವಾಗಲಿ ವೇದಾಂತಾಸಕ್ತಿಯಾಗಲಿ ಇರುವುದಿಲ್ಲ. ತಾಮಸತ್ಯಾಗವು ಸಾಧಕರಿಗೆ ಒಳಿತಲ್ಲ. ಸೋಮಾರಿತನದಿಂದಲ್ಲವೆ ಇವರು ಕರ್ಮಗಳನ್ನು ಬಿಟ್ಟಿರುತ್ತಾರೆ? ಇದು ಇವರಿಗೆ ಶ್ರೇಯಸ್ಕರವಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣಕಾರ್ಯವಿದೇ ವಾಸುದೇವಾಯ ನಮಃ॥</div>
  <div>ಸುಖಸಂಗೇನ ಬಧ್ನಾತಿ ಜ್ಞಾನಸಂಗೇನ ದೇಹಿನಮ್।<br/>ಸತ್ತ್ವಂ ಗುಣೋ ನಿರ್ಮಲತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸತ್ತ್ವಗುಣವು ನಿರ್ಮಲವಾದ್ದರಿಂದ ದೇಹಿಯನ್ನು ಸುಖಸಂಗದಿಂದಲೂ ಜ್ಞಾನಸಂಗದಿಂದಲೂ ಕಟ್ಟಿಹಾಕಿಬಿಡುತ್ತದೆ.</p>
  </div>
  <div>
    <p>ಫೆಬ್ರವರಿ ೧೬</p>
  </div>
  <div>
    <p>೪೭. ಸತ್ತ್ವಗುಣದ ಕಾರ್ಯವಿದು</p>
  </div>
  <div>ತತ್ರ ಸತ್ತ್ವಂ ನಿರ್ಮಲತ್ವಾತ್ ಪ್ರಕಾಶಕಮನಾಮಯಮ್।<br/>ಸುಖಸಂಗೇನ ಬಧ್ನಾತಿ ಜ್ಞಾನಸಂಗೇನ ಚಾನಘ॥</div>
  <div>
    <p>ಭಗವದ್ಗೀತಾ ೧೪-೬</p>
  </div>
  <div><p>ಎಲೈ ಪಾಪರಹಿತನಾದ ಅರ್ಜುನನೆ, <strong>ಸತ್ತ್ವಗುಣ</strong>ವು ನಿರ್ಮಲವಾಗಿರುವುದರಿಂದ ಪ್ರಕಾಶವೂ ದೋಷರಹಿತವೂ ಆಗಿದ್ದು, ಸುಖದ ಸಂಗದಿಂದಲೂ ಜ್ಞಾನದ ಸಂಗದಿಂದಲೂ ಪುರುಷನನ್ನು ಕಟ್ಟಿಹಾಕುತ್ತದೆ.</p>ಸತ್ತ್ವ, ರಜಸ್ಸು ಮತ್ತು ತಮಸ್ಸು—ಎಂದು ಮೂರು ಗುಣಗಳಿವೆಯಷ್ಟೆ? ಅವುಗಳಲ್ಲಿ <strong>ಸತ್ತ್ವಗುಣ</strong>ದ ಕಾರ್ಯವನ್ನು ಇಲ್ಲಿ ತಿಳಿಸಲಾಗಿದೆ. ಸತ್ತ್ವಗುಣವು ನಿರ್ಮಲವೂ ಪ್ರಕಾಶಸ್ವರೂಪವೂ ನಿರ್ದುಷ್ಟವೂ ಆಗಿರುತ್ತದೆ. ಸಾತ್ತ್ವಿಕವಾದ ಆಹಾರವಿಹಾರಗಳು, ದೇಶಕಾಲಗಳು, ಸಂದರ್ಭಗಳು, ಸದ್ವಿಚಾರಗಳು, ಸಂನಿವೇಶಾದಿಗಳಿಂದ ಸತ್ತ್ವಗುಣವು ಮನಸ್ಸಿನಲ್ಲಿ ಏಳುತ್ತದೆ. ಈ ಸತ್ತ್ವಗುಣವು ಮನಸ್ಸಿನಲ್ಲಿ ಎದ್ದಾಗ, ಮನವೂ ನಿರ್ಮಲವಾಗಿ ತಿಳಿಯಾಗಿ ಶುದ್ಧವಾಗಿಬಿಡುತ್ತದೆ.</div>
  <div>
    <p>ಆಗ ಸತ್ತ್ವಗುಣವು ಮನಸ್ಸಿನಲ್ಲಿ ಒಂದು ತರಹದ ಸುಖವನ್ನು ಉಂಟುಮಾಡುತ್ತದೆ, ಜ್ಞಾನವನ್ನೂ ಉಂಟುಮಾಡುತ್ತದೆ. ಈ ಸುಖ ಮತ್ತು ಜ್ಞಾನಗಳು ಆತ್ಮನಲ್ಲಿ ಇರುವಂತೆ ತೋರುತ್ತವೆ. ನಿಜವಾಗಿ ನೋಡಿ ದರೆ ಈ ಸುಖವಾಗಲಿ ಜ್ಞಾನವಾಗಲಿ ಆತ್ಮನಿಗೆ ಅಂಟಿಕೊಂಡಿರುವುದೇ ಇಲ್ಲ. ಆತ್ಮನಲ್ಲಿರುವಂತೆ ಅಜ್ಞಾನಿಗಳಿಗೆ ಅವಿದ್ಯೆಯಿಂದಲೇ ತೋರುತ್ತವೆ. ಸತ್ತ್ವಗುಣದ ಕಾರ್ಯ ಸುಖ ಮತ್ತು ಜ್ಞಾನ. ತ್ರಿಗುಣಾತೀತನಾದ ಜ್ಞಾನಿಯ ದೃಷ್ಟಿಯಿಂದ ಇವುಗಳೂ ಬಂಧಕವೇ ಆಗಿರುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಹಿತೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ನೇಹ ಸಿದ್ಧಿಂ ಸುಖಂ ವಾಪಿ ಸಂಪ್ರಾಪ್ನೋತಿ ಪರಾಂ ಗತಿಮ್।<br/>ಸಾಧಕಸ್ತ್ಯಕ್ತಶಾಸ್ತ್ರಶ್ಚೇತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾಧಕನು ಶಾಸ್ತ್ರವಿಧಿಯನ್ನು ಬಿಟ್ಟವನಾದರೆ ಈ ಲೋಕದಲ್ಲಾಗಲಿ ಪರಲೋಕದಲ್ಲಾಗಲಿ ಸಿದ್ಧಿ ಸುಖಗಳನ್ನು ಹೊಂದಲಾರ.</p>
  </div>
  <div>
    <p>ಫೆಬ್ರವರಿ ೧೭</p>
  </div>
  <div>
    <p>೪೮. ಸಾಧಕರಿಗೆ ಸಂದೇಶವಿದು</p>
  </div>
  <div>ಯಃ ಶಾಸ್ತ್ರವಿಧಿಮುತ್ಸೃಜ್ಯ ವರ್ತತೇ ಕಾಮಕಾರತಃ।<br/>ನ ಸ ಸಿದ್ಧಿಮವಾಪೊ<strong>್ನ</strong>©ತಿ ನ ಸುಖಂ ನ ಪರಾಂ ಗತಿಮ್॥</div>
  <div>
    <p>ಭಗವದ್ಗೀತಾ ೧೬-೨೩</p>
  </div>
  <div><p>ಯಾವ ಮನುಷ್ಯನು ಶಾಸ್ತ್ರವಿಧಿಯನ್ನು ಉಲ್ಲಂಘಿಸಿ ಸ್ವೇಚ್ಛೆಯಿಂದ ವರ್ತಿಸುತ್ತಾನೆಯೋ ಅಂಥವನು ಸಿದ್ಧಿಯನ್ನು ಹೊಂದುವುದಿಲ್ಲ, ಮತ್ತು ಈ ಲೋಕದಲ್ಲಿ ಸುಖವನ್ನಾಗಲಿ ಅಥವಾ ಮರಣಾನಂತರ ಮುಕ್ತಿಯನ್ನಾಗಲಿ, ಸ್ವರ್ಗಲೋಕವನ್ನಾಗಲಿ ಹೊಂದಲಾರನು.</p>ಮನುಷ್ಯನಿಗಾಗಿಯೇ ಅಲ್ಲವೆ ಶಾಸ್ತ್ರವಿಧಿಗಳು ಹೊರಟಿವೆ? ಶಾಸ್ತ್ರವಿಧಿಯೆಂದರೆ ಕರ್ತವ್ಯ ಅಕರ್ತವ್ಯ ನಿಯಮಗಳು. ಇದನ್ನು ಮಾಡಬೇಕೆಂದೂ, ಇದನ್ನು ಮಾಡಬಾರದೆಂದೂ ಉಪದೇಶಿಸುವ ವಾಕ್ಯಗಳೇ ಶಾಸ್ತ್ರವಿಧಿ. ಪ್ರತಿಯೊಬ್ಬ ಮಾನವನಿಗೂ ಸುಖಶಾಂತಿಗಳನ್ನು ಉಂಟುಮಾಡುವುದೇ ಶಾಸ್ತ್ರಗಳ ಉದ್ದೇಶ. ಈ ಶಾಸ್ತ್ರವಿಧಿಗಳನ್ನು ಅನುಸರಿಸಿ ಅದರಂತೆ ನಡೆದುಕೊಂಡರೆ ಮಾನವನಿಗೆ ಮಂಗಳವಾಗುತ್ತದೆ.</div>
  <div>
    <p>ಹಾಗಿಲ್ಲದೆ, ಮನಬಂದಂತೆ ಸ್ವೇಚ್ಛಾವಿಹಾರಿಯಾಗಿಬಿಟ್ಟರೆ ಅವನಿಗೆ ಗುರಿಯಾಗಲೀ ಮಾರ್ಗವಾಗಲೀ ಗೊತ್ತಿಲ್ಲದ್ದರಿಂದ ಹಾಳಾಗಿ ಹೋಗಿಬಿಡುತ್ತಾನೆ. ಅಂಥವನು ಈ ಜನ್ಮದಲ್ಲಿ ಸುಖವನ್ನು ಪಡೆಯಲಾರ, ಜನ್ಮಾಂತರದಲ್ಲೂ ಒಳ್ಳೆಯ ಫಲಗಳನ್ನು ಪಡೆಯಲಾರ. ಶಾಸ್ತ್ರವಿಧಿಯಂತೆ ನಡೆದುಕೊಂಡರೆ ಈ ಜನ್ಮದಲ್ಲಿಯೂ ಜನ್ಮಾಂತರದಲ್ಲಿಯೂ ಸುಖವನ್ನು ಮಾನವನು ಹೊಂದುತ್ತಾನೆ. ಆದ್ದರಿಂದ ವಿವೇಕಿಯಾದ ಸಾಧಕನು ಶಾಸ್ತ್ರವಿಧಿಯನ್ನು ಅನುಸರಿಸಲೇ ಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ‘ ಓಂ ತತ್ ಸತ್’ ಸ್ವರೂಪಾಯ ವಾಸುದೇವಾಯ ನಮಃ॥</div>
  <div><strong>ಓಂ ತತ್ ಸದಿ</strong>ತಿ ನಾಮಾನಿ ಬ್ರಹ್ಮಣೋ ವಾಚಕಾನಿ ವೈ।<br/>ಪಾವಯಂತಿ ಸದಾ ಸರ್ವಾನ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪರಬ್ರಹ್ಮದ ಮೂರು ನಾಮಗಳಾದ <strong>ಓಂ ತತ್ ಸತ್</strong> ಎಂಬಿವುಗಳು ಎಲ್ಲರನ್ನೂ ಯಾವಾಗಲೂ ಪವಿತ್ರಗೊಳಿಸುತ್ತವೆ.</p>
  </div>
  <div>
    <p>ಫೆಬ್ರವರಿ ೧೮</p>
  </div>
  <div>
    <p>೪೯. ಪರಬ್ರಹ್ಮದ ಹೆಸರುಗಳಿವು</p>
  </div>
  <div>ಓಂ ತತ್ ಸದಿತಿ ನಿರ್ದೇಶೋ ಬ್ರಹ್ಮಣಸ್ತ್ರಿವಿಧಃ ಸ್ಮೃತಃ।<br/>ಬ್ರಾಹ್ಮಣಾಸ್ತೇನ ವೇದಾಶ್ಚ ಯಜ್ಞಾಶ್ಚ ವಿಹಿತಾಃ ಪುರಾ॥</div>
  <div>
    <p>ಭಗವದ್ಗೀತಾ ೧೭-೨೩</p>
  </div>
  <div><p>ಪರಬ್ರಹ್ಮಕ್ಕೆ ಓಂ ತತ್ ಸತ್ ಎಂಬಿವು ಮೂರು ಹೆಸರುಗಳು. ಆದ್ದರಿಂದಲೇ ಹಿಂದಿನಿಂದಲೂ ಈ ಮೂರು ಹೆಸರುಗಳಿಂದ ಬ್ರಾಹ್ಮಣರು, ವೇದಗಳು ಹಾಗೂ ಯಜ್ಞಗಳು ವಿಹಿತವಾಗಿರುತ್ತವೆ.</p>ಪುರಾಣಗಳಲ್ಲಿ ಪರಮಾತ್ಮನಿಗೆ ಸಹಸ್ರಾಧಿಕ ನಾಮಗಳನ್ನು ಹೇಳಿದ್ದಾರೆ. ಒಂದೊಂದು ದೇವರಿಗೂ ಸಹಸ್ರಾಧಿಕ ಹೆಸರುಗಳು ಪ್ರಸಿದ್ಧವಾಗಿರುತ್ತವೆ. ಅವುಗಳನ್ನು ಉಚ್ಚರಿಸುತ್ತಾ ಅರ್ಚನೆ ಪಾರಾಯಣಗಳನ್ನು ಮಾಡುವ ಸಂಪ್ರದಾಯವಿರುತ್ತದೆ. ಅವುಗಳನ್ನು ಗಟ್ಟಿಮಾಡುವುದೂ ಕಷ್ಟ, ಸ್ಪಷ್ಟವಾಗಿ ತಪ್ಪಿಲ್ಲದೆ ಸರಿಯಾಗಿ ಉಚ್ಚಾರಣೆ ಮಾಡುವುದೂ ಕಷ್ಟ, ಕ್ರಮವಾಗಿ ಪೂಜೆಮಾಡುವುದೂ ಕಷ್ಟವೇ.</div>
  <div>
    <p>ಆದರೆ ಇಲ್ಲಿ ಹೇಳಿರುವ ಈ ನಾಮಗಳನ್ನು ಹೇಳುವುದು ಸುಲಭ. ಪರಮಾತ್ಮನಿಗೆ ಮೂರು ಹೆಸರುಗಳು. ಇವುಗಳನ್ನು ಚಿಕ್ಕಮಕ್ಕಳೂ ಕೂಡ ಸುಲಭವಾಗಿ ಹಾಗೂ ಸ್ಪಷ್ಟವಾಗಿ ಉಚ್ಚರಿಸಬಹುದು. ಆ ನಾಮಗಳೆಂದರೆ <strong>ಓಂ ತತ್ ಸತ್</strong> ಎಂಬಿವುಗಳು. ಈ ಮೂರು ಹೆಸರುಗಳೂ ಪರಬ್ರಹ್ಮವನ್ನೇ ಹೇಳುತ್ತವೆ. <strong>ಓಂ</strong> ಎಂದರೂ, <strong>ತತ್</strong> ಎಂದರೂ, <strong>ಸತ್</strong> ಎಂದರೂ ಪರಮಾತ್ಮನೇ. ಯಜ್ಞದಾನತಪಸ್ಸನ್ನಾಚರಿಸಿದ ಮೇಲೆ <strong>ಓಂ ತತ್ ಸತ್</strong> ಎಂದು ಹೇಳುವ ಸಂಪ್ರದಾಯವು ಇರುತ್ತದೆಯಲ್ಲವೆ? ಈ ನಾಮತ್ರಯಗಳಿಂದಲೇ ಸಕಲ ಶಾಸ್ತ್ರೋಕ್ತ ಕರ್ಮಗಳೂ ಸಫಲವಾಗುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜಿತೇಂದ್ರಿಯಾಯ ವಾಸುದೇವಾಯ ನಮಃ॥</div>
  <div>ಇಂದ್ರಿಯಾಣಿ ಸಮಾಹೃತ್ಯ ಹ್ಯಾತ್ಮನ್ಯೇವ ನಿಯೋಜಯೇತ್।<br/>ಮನೋ ಹೃದಿ ತಥಾ ಪ್ರಾಣೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವಿಷಯಗಳಿಂದ ಇಂದ್ರಿಯಗಳನ್ನು ಎಳೆದುಕೊಂಡುಬಂದು ಆತ್ಮನಲ್ಲಿಯೇ ನಿಲ್ಲಿಸಬೇಕು. ಮನಸ್ಸನ್ನು ಹೃದಯದಲ್ಲೂ ಪ್ರಾಣನಲ್ಲೂ ನಿಲ್ಲಿಸಬೇಕು.</p>
  </div>
  <div>
    <p>ಫೆಬ್ರವರಿ ೧೯</p>
  </div>
  <div>
    <p>೫೦. ಉಪಾಸಕರಿಗೆ ಉಪದೇಶವಿದು</p>
  </div>
  <div> ಸರ್ವದ್ವಾರಾಣಿ ಸಂಯಮ್ಯ ಮನೋ ಹೃದಿ ನಿರುದ್ಧ್ಯ ಚ।<br/> ಮೂರ್ಧಾ್ನ್ಯಧಾಯಾತ್ಮನಃ ಪ್ರಾಣಮಾಸ್ಥಿತೋ ಯೋಗಧಾರಣಾಮ್॥</div>
  <div>
    <p>ಭಗವದ್ಗೀತಾ ೮-೧೨</p>
  </div>
  <div><p>ಎಲ್ಲ ಇಂದ್ರಿಯಗಳನ್ನೂ ಒಳಕ್ಕೆ ಸೆಳೆದುಕೊಂಡು ಮನಸ್ಸನ್ನು ಹೃದಯದಲ್ಲಿ ಅಡಕಮಾಡಿಕೊಂಡು, ತನ್ನ ಪ್ರಾಣವನ್ನು ಮೂರ್ಧನ್ಯನಾಡಿಯಲ್ಲಿ ಇಟ್ಟು ಸಾಧಕನು ಯೋಗಾನುಷ್ಠಾನವನ್ನು ಮಾಡಬೇಕು.</p>ಉಪಾಸಕರು ಮೊಟ್ಟಮೊದಲು ಇಂದ್ರಿಯಗಳನ್ನು ಹೊರಗಿನ ವಿಷಯಗಳಿಂದ ಒಳಗಡೆಗೆ ಸರಿಸಿಕೊಳ್ಳಬೇಕು. ಇಂದ್ರಿಯಗಳಿಗೆ ದಾಸರಾದವರು ಯಾರೂ ಉಪಾಸಕರಾಗಲಾರರು, ಅನಾತ್ಮಭೋಗಗಳಲ್ಲಿಯೇ ನಿರತರಾದವರು ಸಾಧಕರೂ ಆಗಲಾರರಷ್ಟೆ? ಆದ್ದರಿಂದ ಪ್ರಯತ್ನಪೂರ್ವಕ ವಾಗಿ ಉಪಾಯದಿಂದ ಇಂದ್ರಿಯಗಳನ್ನು ಒಳಕ್ಕೆ ಸರಿಸಿಕೊಳ್ಳಬೇಕು.</div>
  <div>
    <p>ಅನಂತರ ಮನಸ್ಸನ್ನೂ ಹೃದಯದಲ್ಲಿ ನಿಲ್ಲಿಸಬೇಕು. ಇಂದ್ರಿಯಗಳನ್ನು ಅನುಸರಿಸಿ ಹೊರಹೊರಗೇ ಹೋಗುತ್ತಿರುವ ಮನಸ್ಸನ್ನು ವಿವೇಕದಿಂದ ಆತ್ಮನ ಕಡೆಗೆ ತಿರುಗಿಸಿ, ಆ ಮನಸ್ಸಿನಿಂದ ಆತ್ಮನನ್ನು ಧ್ಯಾನ ಮಾಡಬೇಕು. ಇಂದಿನ ಮಾನವರಿಗೆ ಇಂದ್ರಿಯಗಳನ್ನಾಗಲಿ ಮನಸ್ಸನ್ನಾಗಲಿ ಅಂತರ್ಮುಖಿಗಳನ್ನಾಗಿಸುವುದು ಸುಲಭವೇನಲ್ಲ. ಇವುಗಳಿಗೆ ಹೊರಮುಖವಾಗಿ ಹರಿಯುವುದೇ ಸ್ವಭಾವ. ಆದರೂ ಸಾಧಕರು ವಿವೇಕದಿಂದ ನಿಧಾನವಾಗಿ ಇವುಗಳನ್ನು ಒಳಮುಖವನ್ನಾಗಿ ಮಾಡಿಕೊಳ್ಳಬೇಕು. ಸಾಧಕರಿಗೆ ಕಷ್ಟವೆಂಬುದು ಯಾವುದೂ ಇಲ್ಲ. ಇದು ಯೋಗಾನುಷ್ಠಾನಮಾಡಬಯಸುವ ಸಾಧಕರಿಗೆ ಮೊಟ್ಟಮೊದಲನೆಯ ಹೆಜ್ಜೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸ್ವಯಂಸಾಧಕಾಯ ವಾಸುದೇವಾಯ ನಮಃ॥</div>
  <div>ಆತ್ಮಾನಮಾತ್ಮನಾ ಧೀರಃ ಉದ್ಧರೇತ್ ನಾವಸಾದಯೇತ್।<br/>ಆತ್ಮನೋ ಬಂಧುರಾತ್ಮೈವ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತನ್ನನ್ನು ತನ್ನಿಂದ ತಾನೇ ಉದ್ಧಾರಮಾಡಿಕೊಳ್ಳಬೇಕು. ತನ್ನನ್ನು ಕೆಳಕ್ಕೆ ತಳ್ಳಿಹಾಕಿಕೊಳ್ಳಬಾರದು. ಏಕೆಂದರೆ ತನಗೆ ತಾನೇ ಬಂಧುವಾಗಿರುತ್ತಾನೆ.</p>
  </div>
  <div>
    <p>ಫೆಬ್ರವರಿ ೨೦</p>
  </div>
  <div>
    <p>೫೧. ತನ್ನಿಂದಲೇ ತನ್ನ ಉದ್ಧಾರ!</p>
  </div>
  <div>ಉದ್ಧರೇದಾತ್ಮನಾಽಽತ್ಮಾನಂ ನಾತ್ಮಾನಮವಸಾದಯೇತ್।<br/>ಆತ್ಮೈವ ಹ್ಯಾತ್ಮನೋ ಬಂಧುರಾತ್ಮೈವ ರಿಪುರಾತ್ಮನಃ॥</div>
  <div>
    <p>ಭಗವದ್ಗೀತಾ ೬-೫</p>
  </div>
  <div><p>ತನ್ನಿಂದಲೇ ತನ್ನನ್ನು ತಾನೇ ಉದ್ಧಾರಮಾಡಿಕೊಳ್ಳಬೇಕು. ತನ್ನನ್ನು ಎಂದೆಂದಿಗೂ ಕೆಳಕ್ಕೆ ತಳ್ಳಬಾರದು. ತಾನೇ ತನಗೆ ಬಂಧುವೂ, ತಾನೇ ತನಗೆ ಶತ್ರುವೂ ಆಗುತ್ತಾನೆ.</p>‘ತನ್ನಿಂದಲೇ ತನ್ನ ಉದ್ಧಾರ’ ಎಂಬುದೇ ಭಗವಂತನ ಸಂದೇಶ. ತನಗೆ ಬಂದಿರುವ ರೋಗವನ್ನು ತಾನೇ ಪರಿಹರಿಸಿಕೊಳ್ಳಬೇಕೇ ಹೊರತು ಇತರರಿಂದ ಸಾಧ್ಯವಿಲ್ಲ. ತಂದೆಯ ಉದ್ಧಾರವನ್ನು ಮಗನಾಗಲಿ, ಮಗನ ಉದ್ಧಾರವನ್ನು ತಂದೆಯಾಗಲಿ ಮಾಡಲಾರನು. ಮಹಾರಾಜನೇ ಆಗಿರಬಹುದು, ಶ್ರೀಮಂತನೇ ಆಗಿರಬಹುದು; ತನಗೆ ಹಲ್ಲು ನೋವು ಬಂದಿದ್ದರೆ, ತಾನೇ ವೈದ್ಯನಲ್ಲಿಗೆ ಹೋಗಿ, ಔಷಧಿಯನ್ನೂ ತಾನೇ ತೆಗೆದುಕೊಂಡು, ತನ್ನ ಆ ನೋವನ್ನು ತಾನೇ ಕಳೆದುಕೊಳ್ಳಬೇಕಲ್ಲವೆ?</div>
  <div>
    <p>ಅದರಂತೆ ವೇದಾಂತದಲ್ಲೂ ಹಾಗೆಯೇ. ತನ್ನ ಸಂಸಾರದುಃಖವನ್ನು ಸಾಧಕನು ತಾನೇ ಕಳೆದುಕೊಳ್ಳುವ ಪ್ರಯತ್ನವನ್ನು ಮಾಡಬೇಕು. ಎಂದೆಂದಿಗೂ ತಾನೇ ತನ್ನನ್ನು ಹಾಳುಮಾಡಿಕೊಳ್ಳಬಾರದು. ಭಗವಂತನು ಪ್ರತಿಯೊಬ್ಬ ಮನುಷ್ಯನಿಗೂ ಆತ್ಮೋದ್ಧಾರಕ್ಕೆ ಸುವರ್ಣಾವಕಾಶವನ್ನು ಕೊಟ್ಟಿರುತ್ತಾನಲ್ಲವೆ? ಆತ್ಮೋನ್ನತಿಯ ಮಾರ್ಗದಲ್ಲಿ ಮನುಷ್ಯನು ಮೇಲೆ ಮೇಲಕ್ಕೆ ಏರುವ ಪ್ರಯತ್ನವನ್ನು ಮಾಡಬೇಕು. ಸೋಮಾರಿತನದಿಂದ ಮತ್ತು ಅವಿವೇಕದಿಂದ ತಾನು ಅಧೋಗತಿಗೆ ಹೋಗಬಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಾತ್ತ್ವಿಕಜ್ಞಾನವಿದೇ ವಾಸುದೇವಾಯ ನಮಃ॥</div>
  <div>ಭಿನ್ನೇಷು ಸರ್ವಭೂತೇಷು ಸಮಂ ಯೇನಾನುಪಶ್ಯತಿ।<br/>ತದೇವ ಸಾತ್ತ್ವಿಕಂ ಜ್ಞಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಿನ್ನವಿಭಿನ್ನವಾದ ಎಲ್ಲ ಪ್ರಾಣಿಗಳಲ್ಲಿಯೂ ಸಮನಾದ ಆತ್ಮನನ್ನೇ ಯಾವುದರಿಂದ ಕಾಣುತ್ತಾನೆಯೋ, ಅದೇ <strong>ಸಾತ್ತ್ವಿಕಜ್ಞಾನ</strong>ವೆನಿಸುತ್ತದೆ.</p>
  </div>
  <div>
    <p>ಫೆಬ್ರವರಿ ೨೧</p>
  </div>
  <div>
    <p>೫೨. ಸಾತ್ತ್ವಿಕಜ್ಞಾನದ ಲಕ್ಷಣವಿದು</p>
  </div>
  <div>ಸರ್ವಭೂತೇಷು ಯೇನೈಕಂ ಭಾವಮವ್ಯಯಮೀಕ್ಷತೇ।<br/>ಅವಿಭಕ್ತಂ ವಿಭಕ್ತೇಷು ತಜ್ಜ್ಞಾನಂ ವಿದ್ಧಿ ಸಾತ್ತ್ವಿಕಮ್॥</div>
  <div>
    <p>ಭಗವದ್ಗೀತಾ ೧೮-೨೦</p>
  </div>
  <div><p>ಯಾವ ಜ್ಞಾನದಿಂದ ಭಿನ್ನ ಭಿನ್ನವಾದ ಎಲ್ಲ ವಸ್ತುಗಳಲ್ಲಿಯೂ ಒಂದೇ ಸ್ವಭಾವದ, ಸಮವಾದ ಆತ್ಮತತ್ತ್ವವನ್ನು ಜ್ಞಾನಿಯು ಕಾಣುತ್ತಾನೆಯೋ ಅದಕ್ಕೆ <strong>ಸಾತ್ತ್ವಿಕಜ್ಞಾನ</strong>ವೆಂದು ಹೆಸರು.</p>ಜ್ಞಾನವೆಂದರೆ ತಿಳುವಳಿಕೆ. ಶಾಸ್ತ್ರದಲ್ಲಿ ತಿಳಿಸಿರುವಂತೆ ಆತ್ಮಸ್ವರೂಪವನ್ನು ಸರಿಯಾಗಿ ತಿಳಿದರೆ ಅದಕ್ಕೇ ಸಮ್ಯಗ್ಜ್ಞಾನವೆಂದು ಹೆಸರು. ಇದೇ ಸಾತ್ತ್ವಿಕಜ್ಞಾನವೆನಿಸುತ್ತದೆ. ಶಾಸ್ತ್ರೋಪದೇಶವನ್ನು ಅನುಸರಿಸದೆ ತನ್ನ ಬುದ್ಧಿಗೆ ತೋಚಿದಂತೆ ಆತ್ಮನನ್ನು ತಿಳಿದರೆ ಅದು ಮಿಥ್ಯಾಜ್ಞಾನವೆನಿಸುತ್ತದೆ. ಮಿಥ್ಯಾಜ್ಞಾನದಿಂದ ಅನರ್ಥಪರಂಪರೆಗಳೇ ಬೆಳೆಯುತ್ತವೆ. ಆದರೆ ಸಮ್ಯಗ್ಜ್ಞಾನದಿಂದ ಮೋಕ್ಷವು ದೊರಕುತ್ತದೆ.</div>
  <div>
    <p>ಸರಿ, ಸಮ್ಯಗ್ಜ್ಞಾನವೆಂದರೆ ಯಾವುದು? ಎಂಬುದನ್ನು ಇಲ್ಲಿ ತಿಳಿಸಿದೆ. ಪ್ರತ್ಯಕ್ಷಪ್ರಮಾಣಗಳಿಗೆ ಗೋಚರವಾಗುವ ಎಲ್ಲ ವಿಷಯಗಳೂ ಭಿನ್ನ ಭಿನ್ನವಾಗಿಯೇ ತೋರುತ್ತಿವೆ. ಆದರೆ ಈ ಭಿನ್ನ ಭಿನ್ನ ವಸ್ತುಗಳಲ್ಲೆಲ್ಲ ಸಮವಾದ ಆತ್ಮತತ್ತ್ವವೆಂಬುದೊಂದಿದೆ. ಆ ಆತ್ಮನು ಸಚ್ಚಿದಾನಂದಸ್ವರೂಪನಾಗಿ ಕೂಟಸ್ಥನಿತ್ಯನಾಗಿರುತ್ತಾನೆ. ಈ ಆತ್ಮನನ್ನು ಅನುಭವದಿಂದ ಅರಿಯಬೇಕೇ ಹೊರತು ಪ್ರತ್ಯಕ್ಷಪ್ರಮಾಣದಿಂದ ಸಾಧ್ಯವಿಲ್ಲ. ಶಾಸ್ತ್ರಾಚಾರ್ಯರ ಉಪದೇಶವನ್ನನುಸರಿಸಿ ತಿಳಿದಾಗಲೇ ಅದು ಸಮ್ಯಗ್ಜ್ಞಾನ ವೆನಿಸುತ್ತದೆ. ಅದೇ ಸಾತ್ತ್ವಿಕಜ್ಞಾನವೂ ಆಗಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಇಂದ್ರಿಯಸಾರಾಯ ವಾಸುದೇವಾಯ ನಮಃ॥</div>
  <div>ವೇದೇಷು ಸಾಮವೇದೋಽಯಂ ದೇವೇಷು ವಾಸವಸ್ತಥಾ।<br/>ಇಂದ್ರಿಯಾಣಾಂ ಮನಶ್ಚಾಸೌ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಗವಂತನು ವೇದಗಳಲ್ಲಿ ಸಾಮವೇದವೂ, ದೇವತೆಗಳಲ್ಲಿ ಇಂದ್ರನೂ, ಇಂದ್ರಿಯಗಳಲ್ಲಿ ಮನಸ್ಸೂ ಆಗಿರುತ್ತಾನೆ.</p>
  </div>
  <div>
    <p>ಫೆಬ್ರವರಿ ೨೨</p>
  </div>
  <div>
    <p>೫೩. ಈಶ್ವರನ ನಾಲ್ಕು ವಿಭೂತಿಗಳು</p>
  </div>
  <div>ವೇದಾನಾಂ ಸಾಮವೇದೋಽಸ್ಮಿ ದೇವಾನಾಮಸ್ಮಿ ವಾಸವಃ।<br/>ಇಂದ್ರಿಯಾಣಾಂ ಮನಶ್ಚಾಸ್ಮಿ ಭೂತಾನಾಮಸ್ಮಿ ಚೇತನಾ॥</div>
  <div>
    <p>ಭಗವದ್ಗೀತಾ ೧೦-೨೨</p>
  </div>
  <div><p>ಎಲೈ ಅರ್ಜುನನೆ, ನಾನು ವೇದಗಳಲ್ಲಿ ಸಾಮವೇದವೂ, ದೇವತೆಗಳಲ್ಲಿ ಇಂದ್ರನೂ, ಹನ್ನೊಂದು ಇಂದ್ರಿಯಗಳಲ್ಲಿ ಮನಸ್ಸೂ, ಪ್ರಾಣಿಗಳಲ್ಲಿ ಚೇತನವೂ ಆಗಿರುತ್ತೇನೆ.</p>ಇಡೀ ವಿಶ್ವವೇ ಭಗವಂತನು, ಭಗವಂತನಿಂದಲೇ ಈ ಜಗತ್ತು ತುಂಬಿರುತ್ತದೆ. ಭಗವಂತನು ಅಣುರೇಣುತೃಣಕಾಷ್ಠಾದಿಗಳಲ್ಲಿ ಪರಿ ಪೂರ್ಣನೇ ಆಗಿದ್ದರೂ, ಸರ್ವವ್ಯಾಪಕನಾಗಿದ್ದರೂ ಅಂಥ ಭಗವಂತನನ್ನು ಹಾಗೆ ತಿಳಿಯುವುದು ಸರ್ವರಿಗೂ ಸಾಧ್ಯವಾಗದು. ಆದ್ದರಿಂದ ತನ್ನ ವಿಭೂತಿಗಳನ್ನು ಇಲ್ಲಿ ಭಗವಂತನೇ ತಿಳಿಸುತ್ತಿದ್ದಾನೆ.</div>
  <div>
    <p>ವೇದಗಳು ಅಪೌರುಷೇಯವಾದ ಭಗವಂತನ ವಾಣಿ. ಈ ವೇದಗಳಲ್ಲಿ <strong>ಸಾಮವೇದವು</strong> ಭಗವಂತನ ವಿಭೂತಿಯಾಗಿದೆ. ಭಗವಂತನನ್ನು <strong>ಸಾಮಗಾನಪ್ರಿಯ</strong>ನೆಂದೂ ಕರೆಯುತ್ತಾರಲ್ಲವೆ? ದೇವತೆಗಳಲ್ಲಿ <strong>ದೇವೇಂದ್ರ</strong> ನನ್ನು ಭಗವಂತನೆಂದು ಉಪಾಸಿಸಬೇಕು. ರಾಜನಿದ್ದರೇ ಅಲ್ಲವೆ ಪ್ರಜೆಗಳಿಗೆ ಸುಖಶಾಂತಿಸಂತೋಷಗಳು? ಇಂದ್ರಿಯಗಳಲ್ಲಿ <strong>ಮನಸ್ಸೇ</strong> ಪ್ರಧಾನವಾದದ್ದು. ಆ ಮನಸ್ಸೇ ಭಗವಂತನು. ಎಲ್ಲ ಪ್ರಾಣಿಗಳಲ್ಲಿಯೂ ತುಂಬಿರುವ <strong>ಚೈತನ್ಯ</strong>ವೇ ಭಗವಂತನು. ಯಾವುದೇ ಪ್ರಾಣಿ ಬದುಕಿದ್ದಾಗ ನೋಡಲು ಸಂತೋಷವಾಗುತ್ತದೆಯಲ್ಲವೆ? ಬದುಕಿರುವುದಕ್ಕೆ ಕಾರಣ ವಾದ ಆ ಪ್ರಾಣವೇ, ಚೈತನ್ಯವೇ ಭಗವಂತನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಆಸುರದೋಷರಹಿತಾಯ ವಾಸುದೇವಾಯ ನಮಃ॥</div>
  <div>ಪ್ರವೃತ್ತಿಂ ವಾ ನಿವೃತ್ತಿಂ ವಾ ಆಚಾರಂ ಸತ್ಯಮೇವ ವಾ।<br/>ಆಸುರಾ ನೈವ ಜಾನನ್ತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪ್ರವೃತ್ತಿಯನ್ನಾಗಲಿ ನಿವೃತ್ತಿಯನ್ನಾಗಲಿ, ಆಚಾರವನ್ನಾಗಲಿ ಸತ್ಯವನ್ನಾಗಲಿ ಅಸುರಸ್ವಭಾವದ ಆಸುರಜನಗಳು ಅರಿಯರು.</p>
  </div>
  <div>
    <p>ಫೆಬ್ರವರಿ ೨೩</p>
  </div>
  <div>
    <p>೫೪. ಇಂಥವರು ಆಸುರರೇ</p>
  </div>
  <div>ಪ್ರವೃತ್ತಿಂ ಚ ನಿವೃತ್ತಿಂ ಚ ಜನಾ ನ ವಿದುರಾಸುರಾಃ।<br/>ನ ಶೌಚಂ ನಾಪಿ ಚಾಚಾರೋ ನ ಸತ್ಯಂ ತೇಷು ವಿದ್ಯತೇ॥</div>
  <div>
    <p>ಭಗವದ್ಗೀತಾ ೧೬-೭</p>
  </div>
  <div><p>ಪ್ರವೃತ್ತಿಯನ್ನಾಗಲಿ ನಿವೃತ್ತಿಯನ್ನಾಗಲಿ ತಿಳಿಯದವರೇ ಆಸುರರು. ಇವರಲ್ಲಿ ಶೌಚವಾಗಲಿ ಆಚಾರವಾಗಲಿ ಸತ್ಯವಾಗಲಿ ಇರುವುದಿಲ್ಲ.</p>ಭಗವಂತನು ಪ್ರತಿಯೊಬ್ಬ ಮಾನವನಿಗೂ ವಿವೇಚನಾಸಾಮರ್ಥ್ಯವನ್ನು ಕೊಟ್ಟಿರುತ್ತಾನಲ್ಲವೆ? ಬಡವರಾಗಿದ್ದರೂ ರೋಗಿಷ್ಠರಾಗಿದ್ದರೂ, ಕುರೂಪಿಗಳಾಗಿದ್ದರೂ ಸುರೂಪಿಗಳಾಗಿದ್ದರೂ ವಿವೇಕಜ್ಞಾನಕ್ಕೇನೂ ಕೊರತೆಯಿರುವುದಿಲ್ಲ. ಮನುಷ್ಯನಿಗೆ ಭಗವಂತನು ಅನುಗ್ರಹಿಸಿರುವ ಏಕೈಕ ಅದ್ಭುತ ಸಂಪತ್ತೆಂದರೆ <strong>ವಿವೇಕಶಕ್ತಿ </strong>,<strong> ವಿವೇಚನಾಸಾಮರ್ಥ್ಯ</strong>.</div>
  <div>
    <p>‘ವಿವೇಕಸಾಮರ್ಥ್ಯ’ ಎಂದರೇನು? ಎಂದರೆ, ಯಾವುದು ಸರಿ? ಯಾವುದು ಸರಿಯಲ್ಲ?; ಯಾವುದು ಕರ್ತವ್ಯ? ಯಾವುದು ಅಕರ್ತವ್ಯ? ಎಂದು ವಿಚಾರಮಾಡಿ ಅದರಂತೆ ಮಾಡುವುದು. ವಿವೇಚನಾಸಾಮರ್ಥ್ಯವೊಂದಿಲ್ಲದೇ ಹೋದರೆ ಅವರು ಮಾನವರೇ ಅಲ್ಲ, ಅವರು ದಾನವರೇ; ಎಂದರೆ ಅಸುರರೇ ಆಗಿಬಿಡುತ್ತಾರೆ. ಅಸುರರಂತೆ ಜೀವನವನ್ನು ನಡೆಸುವ ಮಾನವರು <strong>ಆಸುರರು</strong> ಎನಿಸುತ್ತಾರೆ. ಆಸುರರಿಗೆ ಆಗುವ ಫಲವೆಂದರೆ ಅಧೋಗತಿ. ಶೌಚ, ಆಚಾರ, ಸತ್ಯ, ಧರ್ಮಗಳನ್ನು ಬಿಟ್ಟವರು ಮಾನವರಾಗಲಾರರು. ಮಾನವರು ಎಂದೆಂದಿಗೂ ಆಸುರರಾಗದಂತೆ ತಮ್ಮನ್ನು ತಾವು ಕಾಪಾಡಿಕೊಳ್ಳಬೇಕು. ಮಾನವರು ಆಸುರರಾಗುವುದು ಸುಲಭ. ಆದರೆ ವಿವೇಕಿಗಳಾಗಿ ಹಾಗೂ ಆದರ್ಶಮಾನವರಾಗಿ ಬಾಳುವುದು ಕಷ್ಟ!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಪ್ರಾಣಿಬೀಜಾಯ ವಾಸುದೇವಾಯ ನಮಃ॥</div>
  <div>ಸರ್ವೇಷಾಂ ಪ್ರಾಣಿನಾಮೇಕಃ ಪಿತಾ ಹಿ ಭಗವಾನ್ ಸ್ವಯಮ್।<br/>ಸರ್ವೇಷಾಂ ಬೀಜಮೇವಾಸೌ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವಪ್ರಾಣಿಗಳಿಗೂ ಸ್ವತಃ ಭಗವಂತನೊಬ್ಬನೇ ತಂದೆಯು. ಎಲ್ಲ ಪ್ರಾಣಿಗಳಿಗೂ ಇವನೇ ಕಾರಣವಾಗಿರುತ್ತಾನೆ.</p>
  </div>
  <div>
    <p>ಫೆಬ್ರವರಿ ೨೪</p>
  </div>
  <div>
    <p>೫೫. ಎಲ್ಲರಿಗೂ ಭಗವಂತನೇ ತಂದೆಯು</p>
  </div>
  <div>ಸರ್ವಯೋನಿಷು ಕೌಂತೇಯ ಮೂರ್ತಯಸ್ಸಂಭವಂತಿ ಯಾಃ।<br/>ತಾಸಾಂ ಬ್ರಹ್ಮ ಮಹದ್ಯೋನಿಃ ಅಹಂ ಬೀಜಪ್ರದಃ ಪಿತಾ॥</div>
  <div>
    <p>ಭಗವದ್ಗೀತಾ ೧೪-೪</p>
  </div>
  <div><p>ಎಲೈ ಕೌಂತೇಯನೆ, ಸರ್ವಯೋನಿಗಳಲ್ಲಿಯೂ ಯಾವ ಯಾವ ಶರೀರಗಳು ಹುಟ್ಟುತ್ತವೆಯೋ, ಆ ಶರೀರಗಳಿಗೆಲ್ಲ ಮಹತ್ತಾದ ಕಾರಣನು ನಾನೇ, ಬೀಜನಾಗಿರುವ ತಂದೆಯು ನಾನೇ.</p>ಯೋನಿಗಳೆಂದರೆ ಹುಟ್ಟುವ ಸ್ಥಳಗಳು. ದೇವಯೋನಿ, ಪಿತೃಯೋನಿ, ಮನುಷ್ಯಯೋನಿ, ಪಶುಮೃಗಯೋನಿ—ಮುಂತಾದ ಎಂಬತ್ತುನಾಲ್ಕು ಲಕ್ಷ ಬಗೆ ಬಗೆಯ ಯೋನಿಗಳೆಂದು ಪ್ರಸಿದ್ಧವಾಗಿರುತ್ತವೆಯಲ್ಲವೆ? ಈ ಭಿನ್ನ ವಿಭಿನ್ನ ಯೋನಿಗಳಲ್ಲಿ ಆಯಾ ಶರೀರಗಳು ಹುಟ್ಟುತ್ತವೆಯಲ್ಲವೆ? ಪ್ರತಿಕ್ಷಣದಲ್ಲಿಯೂ ಸಹಸ್ರಾರು ಶರೀರಗಳು ಹುಟ್ಟುತ್ತಲೇ ಇರುತ್ತವೆ. ಇದಕ್ಕೇನು ಕಾರಣ? ಹೀಗೆ ಹುಟ್ಟುವುದಕ್ಕೆ ಬೀಜ ಯಾರು? ಎಂದರೆ, ಸರ್ವಶಕ್ತನಾದ ಭಗವಂತನೇ ಬೀಜ.</div>
  <div>
    <p>ಇಡೀ ಪ್ರಪಂಚದಲ್ಲಿ ಯಾವುದೇ ಯೋನಿಯಲ್ಲಿ ಯಾವುದೇ ಶರೀ ರವು ಹುಟ್ಟಿದರೂ ಅದಕ್ಕೆ ಭಗವಂತನೇ ತಂದೆ, ಅವನೇ ಬೀಜಪ್ರದಾತೃ. ಬೀಜವಿಲ್ಲದೇ ಯಾವುದೇ ಮರವು ಹುಟ್ಟಲಾರದಷ್ಟೆ? ತಂದೆಯಿಲ್ಲದೆ ಮಕ್ಕಳೂ ಹುಟ್ಟಲಾರರಷ್ಟೆ? ನಮ್ಮ ಸ್ಥೂಲವಾದ ಕಣ್ಣುಗಳಿಗೆ ಕಾಣುತ್ತಿರುವ ಕಾರಣಗಳೂ ಸ್ಥೂಲವೇ ಆಗಿರುತ್ತವೆ. ಆದರೆ ಈ ಕಾರಣಗಳಿಗೆಲ್ಲ ಕಾರಣನಾದವನು ಭಗವಂತನೊಬ್ಬನೇ. ಭಗವಂತನಿಲ್ಲದೆ ಯಾವ ಪ್ರಾಣಿಗಳೂ ಹುಟ್ಟಲಾರವು. ಭಗವಂತನೇ ಇಡೀ ವಿಶ್ವಕ್ಕೆ ಮೂಲಕಾರಣನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅಭ್ಯಾಸಯೋಗೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಮುಮುಕ್ಷುರ್ಮೋಕ್ಷಮಾಪ್ನೋತಿ ಚಿತ್ತಶುದ್ಧಿಸಮನ್ವಿತಃ।<br/>ಅಭ್ಯಾಸಯೋಗಮಾಶ್ರಿತ್ಯ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಚಿತ್ತಶುದ್ಧಿಯಿಂದ ಕೂಡಿಕೊಂಡ ಮುಮುಕ್ಷುವು ಅಭ್ಯಾಸಯೋಗದಿಂದ ಮೋಕ್ಷವನ್ನೇ ಹೊಂದುತ್ತಾನೆ.</p>
  </div>
  <div>
    <p>ಫೆಬ್ರವರಿ ೨೫</p>
  </div>
  <div>
    <p>೫೬. ಅಭ್ಯಾಸಯೋಗದ ಫಲವಿದು!</p>
  </div>
  <div>ಅಥ ಚಿತ್ತಂ ಸಮಾಧಾತುಂ ನ ಶಕ್ನೋಷಿ ಮಯಿ ಸ್ಥಿರಮ್।<br/>ಅಭ್ಯಾಸಯೋಗೇನ ತತೋ ಮಾಮಿಚ್ಛಾಪು<strong>್ತ</strong>ಂ ಧನಂಜಯ॥</div>
  <div>
    <p>ಭಗವದ್ಗೀತಾ ೧೨-೯</p>
  </div>
  <div><p>ಎಲೈ ಧನಂಜಯನೆ, ನಿನ್ನ ಚಂಚಲವಾದ ಚಿತ್ತವನ್ನು ನನ್ನಲ್ಲಿ ಸ್ಥಿರವಾಗಿ ನಿಲ್ಲಿಸಲು ಸಾಧ್ಯವಾಗದೇ ಹೋದರೆ, ಆಗ ನೀನು ಅಭ್ಯಾಸಯೋಗವನ್ನು ಮಾಡಿ, ಅದರ ಮೂಲಕ ನನ್ನನ್ನು ಹೊಂದುವ ಪ್ರಯತ್ನವನ್ನು ಮಾಡುವವನಾಗು.</p>ಭಗವಂತನಲ್ಲಿ ಮನಸ್ಸನ್ನು ಸ್ಥಿರವಾಗಿ ನಿಲ್ಲಿಸುವುದೆಂಬುದು ಹೇಳುವಷ್ಟು ಸುಲಭವಾದ ಸಾಧನೆಯೇನಲ್ಲ. ಏಕೆಂದರೆ ಈ ಮನಸ್ಸು ತುಂಟ ಕುದುರೆಯಂತಿದೆ. ನಾವು ಹೇಳಿದಂತೆ ಕೇಳುವ, ಅಷ್ಟೊಂದು ಸಲೀಸಾಗಿ ನಮಗೆ ವಶವಾಗುವ ಕರಣವಲ್ಲ, ಈ ಮನಸ್ಸೆಂಬುದು. ಅಂದಮಾತ್ರಕ್ಕೆ ಅದನ್ನು ಕೈಬಿಡುವಂತೆಯೂ ಇಲ್ಲ. ಮನಸ್ಸಿಗೆ ದಾಸರಾಗಿ ಮಾನವರು ಕುಣಿಯುತ್ತಿದ್ದರೆ ಅವರೇನು ಸಾಧಕರಾದಾರೇ? ಇಲ್ಲ ; ಹಾಗಾದರೆ ಈ ಮನಸ್ಸನ್ನು ಹೇಗೆ ಪಳಗಿಸಿಕೊಳ್ಳಬೇಕು? ಎಂದರೆ, ಇಲ್ಲಿದೆ ಉತ್ತರ:</div>
  <div>
    <p>ಅಭ್ಯಾಸಯೋಗದಿಂದ; ಪ್ರತಿದಿನವೂ ಈ ಮನಸ್ಸನ್ನು ಭಗವಂತನಲ್ಲಿ ಪ್ರಯತ್ನಪೂರ್ವಕವಾಗಿ ನಿಲ್ಲಿಸಲು ಮಾಡುವ ಸಾಧನೆಯೇ ಅಭ್ಯಾಸಯೋಗವು. ಅಭ್ಯಾಸವನ್ನೇ ಶ್ರದ್ಧೆಯಿಂದ ಬಿಡದೇ ಮಾಡುವುದೇ ಅಭ್ಯಾಸಯೋಗವು. ಹುಟ್ಟುತ್ತಲೇ ಮಗುವಿಗೆ ಯಾವ ವಿದ್ಯೆಯೂ ಬರುವುದಿಲ್ಲ, ಅಲ್ಲವೆ? ಅಭ್ಯಾಸಯೋಗದಿಂದಲೇ ಎಲ್ಲ ವಿದ್ಯೆಗಳೂ ಕಲೆಗಳೂ ದಕ್ಕಬೇಕಲ್ಲವೆ? ಅಭ್ಯಾಸಯೋಗದಿಂದಲೇ ಧ್ಯಾನಯೋಗವು ದಕ್ಕುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಲಬ್ಧಾತ್ಮಲಾಭಾಯ ವಾಸುದೇವಾಯ ನಮಃ॥</div>
  <div>ಆತ್ಮಲಾಭಃ ಪರೋ ಲಾಭಃ ನಾಧಿಕೋ ವಿದ್ಯತೇ ತತಃ।<br/>ದುಃಖಂ ನ ವಿದ್ಯತೇ ತತ್ರ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಲಾಭವೇ ಹೆಚ್ಚಿನ ಲಾಭವು. ಇದಕ್ಕಿಂತ ಬೇರೊಂದು ಹೆಚ್ಚಿನ ಲಾಭವೇ ಇಲ್ಲ. ಆತ್ಮಲಾಭವಾದರೆ ಇನ್ನು ಮುಂದೆ ದುಃಖವೇ ಇರುವುದಿಲ್ಲ.</p>
  </div>
  <div>
    <p>ಫೆಬ್ರವರಿ ೨೬</p>
  </div>
  <div>
    <p>೫೭. ಆತ್ಮಲಾಭದ ಹಿರಿಮೆ</p>
  </div>
  <div>ಯಂ ಲಬ್ಧ್ವಾ ಚಾಪರಂ ಲಾಭಂ ಮನ್ಯತೇ ನಾಧಿಕಂ ತತಃ।<br/>ಯಸ್ಮಿನ್ ಸ್ಥಿತೋ ನ ದುಃಖೇನ ಗುರುಣಾಪಿ ವಿಚಾಲ್ಯತೇ॥</div>
  <div>
    <p>ಭಗವದ್ಗೀತಾ ೬-೨೨</p>
  </div>
  <div><p>ಯಾವ ಲಾಭವನ್ನು ಪಡೆದಮೇಲೆ ಅಂಥವನು ಅದಕ್ಕಿಂತ ಹೆಚ್ಚಿನ ಬೇರೊಂದು ಲಾಭವನ್ನು ಕಾಣುವುದಿಲ್ಲವೋ, ಆ ಲಾಭವೇ ಆತ್ಮಲಾಭವು. ಈ ಆತ್ಮನಲ್ಲಿ ಸ್ಥಿರವಾಗಿ ನೆಲೆಗೊಂಡುಬಿಟ್ಟರೆ ಅದರಿಂದ ಏನು ಮಾಡಿದರೂ ಅಂಥವನು ಜಾರಿಬೀಳುವುದಿಲ್ಲ.</p>ಈ ಪ್ರಪಂಚದಲ್ಲಿ ಏನನ್ನು ಪಡೆದರೂ ಮಾನವನಿಗೆ ತೃಪ್ತಿಯಿಲ್ಲ, ಎಷ್ಟನ್ನು ಹೊಂದಿದರೂ ಸಾಕೆನಿಸುವುದಿಲ್ಲ ; ಇಡೀ ಭೂಮಿಯೇ ತನ್ನದಾದರೂ ತೃಪ್ತಿಯೆಂಬುದು ಬರೀ ಕನಸೇ. ಒಂದು ವೇಳೆ ಸ್ವರ್ಗಲೋಕಕ್ಕೆ ಅಧಿಪತಿಯಾದರೂ, ಆಗಲೂ ಮಾನವನಿಗೆ ‘ಸಾಕು’ ಎನಿಸುವುದಿಲ್ಲ. ಇದೇ ಭಗವಂತನ ಮಾಯೆ. ‘ಇನ್ನಷ್ಟು ಬೇಕು’ ಎಂಬುದೇ ಸ್ವಭಾವ.</div>
  <div>
    <p>ಆದರೆ ಒಂದನ್ನು ಪಡೆದರೆ ಮಾತ್ರ ಆಗ ‘ಸಾಕು’ ಎನಿಸುತ್ತದೆ. ಅದೇ ಆತ್ಮಲಾಭ, ಮೋಕ್ಷಲಾಭ, ಬ್ರಹ್ಮಲಾಭ. ಆತ್ಮನೆಂದರೆ ಇಡೀ ವಿಶ್ವಕ್ಕೆ ಸ್ವರೂಪನಾಗಿರುವ ಪರಮಾರ್ಥನಾದ ತಾನು. ಇಡೀ ಪ್ರಪಂಚಕ್ಕೆ ಕಾರಣನಾದ ಆತ್ಮನೇ ತಾನೆಂದು ತಿಳಿದಮೇಲೆ ಅಲ್ಲಿ ಮುಂದೆ ಪಡೆಯಲು ಏನಿದೆ? ಏನೇನೂ ಇರುವುದಿಲ್ಲ. ಪರಿಪೂರ್ಣನೂ ಅದ್ವಯನೂ ಅಭಯನೂ ಆದ ಆತ್ಮನೇ ತಾನೆಂದು ತಿಳಿದ ಮೇಲೆ ಇನ್ನು ಮುಂದೆ ಹೊಂದಬೇಕಾದದ್ದು ಇನ್ನೇನೂ ಇಲ್ಲ. ಆತ್ಮಜ್ಞಾನಿಯ ಆನಂದವೇ ಬ್ರಹ್ಮಾನಂದ, ಪರಮಾನಂದ. ಇದನ್ನು ಪ್ರತಿಯೊಬ್ಬ ಮಾನವನೂ ಪಡೆದು ನಿತ್ಯತೃಪ್ತನಾಗಬಲ್ಲ!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪಂಡಿತೋತ್ತಮಾಯ ವಾಸುದೇವಾಯ ನಮಃ॥</div>
  <div>ಪಂಡಿತಾ ಜ್ಞಾನಿನಶ್ಚೈತೇ ಸರ್ವತ್ರಾಭೇದದರ್ಶಿನಃ।<br/>ಬ್ರಾಹ್ಮಣೇ ಶುನಿ ಚಂಡಾಲೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಾಹ್ಮಣನಲ್ಲಿಯೂ ನಾಯಿಯಲ್ಲಿಯೂ ಚಂಡಾಲನಲ್ಲಿಯೂ ಎಲ್ಲ ಪ್ರಾಣಿಗಳಲ್ಲಿಯೂ ಅಭಿನ್ನನಾದ ಆತ್ಮನನ್ನು ಕಾಣುವವರೇ ಪಂಡಿತರು.</p>
  </div>
  <div>
    <p>ಫೆಬ್ರವರಿ ೨೭</p>
  </div>
  <div>
    <p>೫೮. ಇವನೇ ಪಂಡಿತ</p>
  </div>
  <div>ವಿದ್ಯಾವಿನಯಸಂಪನ್ನೇ ಬ್ರಾಹ್ಮಣೇ ಗವಿ ಹಸ್ತಿನಿ।<br/>ಶುನಿ ಚೈವ ಶ್ವಪಾಕೇ ಚ ಪಂಡಿತಾಃ ಸಮದರ್ಶಿನಃ॥</div>
  <div>
    <p>ಭಗವದ್ಗೀತಾ ೫-೧೮</p>
  </div>
  <div><p>ವಿದ್ಯಾವಿನಯಸಂಪನ್ನನಾದ ಬ್ರಾಹ್ಮಣನಲ್ಲಿಯೂ, ಹಸುವಿನಲ್ಲಿಯೂ, ಆನೆಯಲ್ಲಿಯೂ, ನಾಯಿಯಲ್ಲಿಯೂ ಮತ್ತು ಚಂಡಾಲನಲ್ಲಿಯೂ ಸಮನಾದ ಆತ್ಮನನ್ನು ಕಾಣುವವರೇ ನಿಜವಾದ ಪಂಡಿತರು.</p>ಪಂಡಿತರು, ಜ್ಞಾನಿಗಳೆಂದರೆ ಯಾರು? ಅವರಿಗೇನಾದರೂ ಹೊರಗಡೆಯಲ್ಲಿ ಎರಡು ಕೋಡುಗಳು ಇರುತ್ತವೆಯೆ? ಎಂದರೆ, ಇಲ್ಲ. ಜ್ಞಾನಿಗಳೂ ನಮ್ಮಂತೆಯೇ ಇರುತ್ತಾರೆ. ಹೊರಗಡೆಯಿಂದ ನೋಡಲು ಜ್ಞಾನಿಗಳಿಗೂ ಅಜ್ಞಾನಿಗಳಿಗೂ ಏನೇನೂ ವ್ಯತ್ಯಾಸವಿರುವದಿಲ್ಲ , ಆದರೆ ತಿಳುವಳಿಕೆಯಲ್ಲಿ ಮಾತ್ರವೇ ಇಬ್ಬರಿಗೂ ವ್ಯತ್ಯಾಸ.</div>
  <div>
    <p>ಸರಿ, ಆ ತಿಳುವಳಿಕೆ ಎಂಥದ್ದು? ಎಂದರೆ ಸಮಾತ್ಮನ ತಿಳುವಳಿಕೆ. ಒಬ್ಬನು ವೇದಾಧ್ಯಯನಸಂಪನ್ನನಾದ ಸಾತ್ತ್ವಿಕನಾದ ವಿಪ್ರೋತ್ತಮ, ಇನ್ನೊಂದು ತಮೋಗುಣದ ಹಸು, ಮತ್ತೊಂದು ಬೃಹದಾಕಾರದ ಆನೆ, ಇನ್ನೊಂದು ನಿಕೃಷ್ಟವಾದ ನಾಯಿ, ಮತ್ತೊಬ್ಬ ರಾಜಸನಾದ ಚಂಡಾಲ— ಇವರೆಲ್ಲರೂ ವ್ಯವಹಾರದ ದೃಷ್ಟಿಯಿಂದ ಭಿನ್ನಭಿನ್ನರೇ ಆಗಿರುತ್ತಾರೆ. ನಾಮರೂಪಕ್ರಿಯೆಗಳಿಂದ ಇವರು ಬೇರೆಬೇರೆಯೇ ಆಗಿದ್ದಾರೆ. ಆದರೆ ಇವರೊಳಗಿರುವ ಚೈತನ್ಯಸ್ವರೂಪನಾದ ಪರಮಾತ್ಮನು ಮಾತ್ರ ಸಮನಾಗಿರುವ ಒಬ್ಬನೇ ಅಲ್ಲವೆ? ಹೀಗೆ ನಿರುಪಾಧಿಕನಾದ ಸಮನಾದ ಆತ್ಮನನ್ನು ತಿಳಿದವನೇ ಪಂಡಿತನು. ಸಮದರ್ಶಿಯೇ ಪಂಡಿತೋತ್ತಮನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅನಾವೃತಜ್ಞಾನಾಯ ವಾಸುದೇವಾಯ ನಮಃ॥</div>
  <div>ಯಥಾ ಧೂಮೇನ ವಹ್ನಿಶ್ಚ ಮಲೇನ ದರ್ಪಣಂ ಯಥಾ।<br/>ಕಾಮೇನ ಚಾವೃತಂ ಜ್ಞಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಹೊಗೆಯಿಂದ ಬೆಂಕಿಯಂತೆ, ಕೊಳೆಯಿಂದ ಕನ್ನಡಿಯಂತೆ, ಕಾಮದಿಂದ ಜ್ಞಾನವು ಮುಚ್ಚಲ್ಪಟ್ಟಿರುತ್ತದೆ.</p>
  </div>
  <div>
    <p>ಫೆಬ್ರವರಿ ೨೮</p>
  </div>
  <div>
    <p>೫೯. ಸೊಗಸಾದ ಮೂರು ದೃಷ್ಟಾಂತಗಳು</p>
  </div>
  <div>ಧೂಮೇನಾವ್ರಿಯತೇ ವಹ್ನಿರ್ಯಥಾಽಽದರ್ಶೋ ಮಲೇನ ಚ।<br/>ಯಥೋಲ್ಬೇನಾವೃತೋ ಗರ್ಭಸ್ತಥಾ ತೇನೇದಮಾವೃತಮ್॥</div>
  <div>
    <p>ಭಗವದ್ಗೀತಾ ೩-೩೮</p>
  </div>
  <div><p>ಬೆಂಕಿಯು ಹೊಗೆಯಿಂದ ಮುಚ್ಚಲ್ಪಟ್ಟಿರುವಂತೆ, ಕನ್ನಡಿಯು ಧೂಳಿನಿಂದ ಮಸುಕಾಗಿರುವಂತೆ ಮತ್ತು ಗರ್ಭವು ಚೀಲದಿಂದ ಮುಚ್ಚ ಲ್ಪಟ್ಟಿರುವಂತೆ ವಿವೇಕಜ್ಞಾನವು ಕಾಮದಿಂದ ಮುಚ್ಚಲ್ಪಟ್ಟಿರುತ್ತದೆ.</p>ಪ್ರತಿಯೊಬ್ಬ ಮಾನವನಿಗೂ ಭಗವಂತನು ಜ್ಞಾನವನ್ನು ಕೊಟ್ಟೇ ಇರುತ್ತಾನೆ. ಯಾವನೊಬ್ಬ ಮನುಷ್ಯನೂ ದಡ್ಡನೂ ಅಲ್ಲ, ಮೂಢನೂ ಅಲ್ಲ. ಆದರೆ ತನ್ನೊಳಗಿರುವ ವಿವೇಕಜ್ಞಾನವು ತೋರಿಕೊಳ್ಳದಿರುವುದಕ್ಕೆ ಕಾಮವೇ ಅಡ್ಡಿಯಾಗಿರುತ್ತದೆ. ಮಾನವನು ಕಾಮಗಳನ್ನು ಬಿಟ್ಟರೆ ಆ ಕೂಡಲೇ ಅವನೊಳಗಿರುವ ವಿವೇಕಜ್ಞಾನವು ತಾನೇ ತಾನಾಗಿ ತೋರಿಕೊಳ್ಳುತ್ತದೆ.</div>
  <div>
    <p>ಇದಕ್ಕೆ ಮೂರು ಸುಂದರವಾದ ದೃಷ್ಟಾಂತಗಳನ್ನು ಇಲ್ಲಿ ಕೊಡಲಾಗಿದೆ. ಉರಿಯುವ, ಬಿಸಿಯಾದ ಬೆಂಕಿಯನ್ನು ಹೊಗೆ ಅಥವಾ ಬೂದಿಯು ಮುಚ್ಚಿರುವಂತೆ, ಶುದ್ಧವಾದ ಕನ್ನಡಿಯನ್ನು ಧೂಳು ಅಥವಾ ಕೊಳೆ ಮುಚ್ಚಿರುವಂತೆ, ಗರ್ಭವನ್ನು ಗರ್ಭದ ಚೀಲವು ಮುಚ್ಚಿರುವಂತೆ, ಕಾಮಗಳು ಮಾನವರ ಜ್ಞಾನವನ್ನು ಮುಚ್ಚಿಹಾಕಿರುತ್ತವೆ. ಕಾಮಗಳು ನಾಶವಾಗುತ್ತಿದ್ದಂತೆ ವಿವೇಕಜ್ಞಾನವು ಸ್ಪಷ್ಟವಾಗುತ್ತಾ ಹೋಗುತ್ತದೆ. ಕಾಮತ್ಯಾಗದಿಂದ ಮಾನವನಿಗೆ ಆತ್ಮಜ್ಞಾನವು ಸಮೀಪವಾಗುತ್ತದೆ. ಸಾಧಕನು ಆದಷ್ಟೂ ವಿಷಯಸಂಗವನ್ನೂ ಕಾಮಗಳನ್ನೂ ಕೈಬಿಡಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಲೋಕೋಪಕಾರಕಾಯ ವಾಸುದೇವಾಯ ನಮಃ॥</div>
  <div>ಅಜ್ಞಾನಿನಾಂ ಕರ್ಮಯೋಗಃ ಚಿತ್ತಶುದ್ಧಿಕರಃ ಸ್ಮೃತಃ।<br/>ಲೋಕಸಂಗ್ರಹಹೇತುಶ್ಚ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಜ್ಞಾನಿಗಳಿಗೆ ಚಿತ್ತಶುದ್ಧಿಗಾಗಿ ಕರ್ಮಯೋಗವು ಬೇಕೇ ಬೇಕು. ಇದು ಲೋಕಸಂಗ್ರಹಕ್ಕೂ ಕಾರಣವಾಗುತ್ತದೆ.</p>
  </div>
  <div>
    <p>ಫೆಬ್ರವರಿ ೨೯</p>
  </div>
  <div>
    <p>೬೦. ಅಜ್ಞರಿಗೆ ಕರ್ಮಯೋಗ</p>
  </div>
  <div>ಕರ್ಮಣೈವ ಹಿ ಸಂಸಿದ್ಧಿಮ್ ಆಸ್ಥಿತಾ ಜನಕಾದಯಃ।<br/>ಲೋಕಸಂಗ್ರಹಮೇವಾಪಿ ಸಂಪಶ್ಯನ್ ಕರ್ತುಮರ್ಹಸಿ॥</div>
  <div>
    <p>ಭಗವದ್ಗೀತಾ ೩-೨೦</p>
  </div>
  <div><p>ಜನಕರಾಜನೇ ಮುಂತಾದವರು ಕರ್ಮದಿಂದಲೇ ಮೋಕ್ಷವೆಂಬ ಸಂಸಿದ್ಧಿಯನ್ನು ಹೊಂದಿರುತ್ತಾರೆ. ಆದ್ದರಿಂದ, ಅರ್ಜುನನೆ, ನೀನೂ ಕೂಡ ಲೋಕಸಂಗ್ರಹಕ್ಕಾದರೂ ಕರ್ಮಗಳನ್ನು ಮಾಡಲೇಬೇಕು.</p>ಅಜ್ಞಾನಿಗಳಿಗೆ ಗೀತಾಚಾರ್ಯನ ಸಂದೇಶವಿದು. ಅಜ್ಞಾನಿಗಳೆಂದರೆ ಇನ್ನೂ ದೇಹಾಭಿಮಾನವುಳ್ಳವರು, ಮನಸ್ಸಿನ ಭರ್ತಿ ಕಾಮಗಳನ್ನು ತುಂಬಿಕೊಂಡಿರುವವರು. ಅಹಂಕಾರಮಮಕಾರಗಳಿಗೆ ತವರು ಮನೆಯಾಗಿರುವವರೇ ಅಜ್ಞಾನಿಗಳು. ಇಂಥವರು ಜ್ಞಾನಿಗಳನ್ನು ನೋಡಿಕೊಂಡು, ವಿವೇಕವೈರಾಗ್ಯಗಳಿಲ್ಲದೆ ಸುಮ್ಮನೆ ಕರ್ಮಗಳನ್ನು ಬಿಡುವದು ಒಳ್ಳೆಯದಲ್ಲ. ಅಜ್ಞರು ಕರ್ತವ್ಯಕರ್ಮಗಳನ್ನು ಬಿಟ್ಟಮಾತ್ರದಿಂದ ಜ್ಞಾನಿಗಳಾಗಲಾರರು.</div>
  <div>
    <p>ಆದ್ದರಿಂದ ಅಜ್ಞಾನಿಗಳು ಕರ್ಮಯೋಗವನ್ನು ಅವಶ್ಯವಾಗಿ ಮಾಡಲೇಬೇಕು. ಮಾಡುವ ಕರ್ಮಗಳನ್ನೆಲ್ಲ ಭಗವಂತನಿಗೆ ಸಮರ್ಪಿಸಿ, ಫಲಸಂಗವನ್ನು ಬಿಟ್ಟು ಚಿತ್ತಶುದ್ಧಿಗಾಗಿ ಮಾಡುವುದೇ <strong>ಕರ್ಮಯೋಗ</strong>ವು. ಕರ್ಮಯೋಗವು ಮಂದಾಧಿಕಾರಿಗಳಿಗೆ ಮೋಕ್ಷಪ್ರಾಪ್ತಿಗೆ ಪ್ರಪ್ರಥಮ ಸೋಪಾನವು. ಜನಕರಾಜ, ಶ್ರೀರಾಮಚಂದ್ರ ಮುಂತಾದ ದೊಡ್ಡ ದೊಡ್ಡವರು ಕೂಡ ಕರ್ಮಗಳನ್ನು ಮಾಡಿಕೊಂಡೇ ತಮ್ಮ ಜೀವನವನ್ನು ನಡೆಸಿದ್ದಾರಲ್ಲವೆ? ಅಂದಮೇಲೆ ಸಾಮಾನ್ಯರಾದ ಅಜ್ಞರು ತಮ್ಮ ತಮ್ಮ ಪಾಲಿನ ಕರ್ಮಗಳನ್ನು ಬಿಡದೆ ಶ್ರದ್ಧೆಯಿಂದ ಮಾಡಲೇಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  <div>॥ ಓಂ ದುರ್ಗಸಂಸಾರತಾರಕಾಯ ವಾಸುದೇವಾಯ ನಮಃ॥</div>
  <div>ಈಶ್ವರಾನುಗ್ರಹಾದೇವ ಮುಕ್ತೋ ಭವತಿ ಸಾಧಕಃ।<br/>ತಚ್ಚಿತ್ತೇನ ತತೋ ಭಾವ್ಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈಶ್ವರಾನುಗ್ರಹದಿಂದಲೇ ಸಾಧಕನು ಮುಕ್ತನಾಗುತ್ತಾನೆ. ಆದ್ದರಿಂದ ಸಾಧಕನು ಈಶ್ವರನಲ್ಲಿಯೇ ಸದಾ ತನ್ನ ಚಿತ್ತವನ್ನಿಡಬೇಕು.</p>
  </div>
  <div>
    <p>ಮಾರ್ಚ್ ೧</p>
  </div>
  <div>
    <p>೬೧. ಈಶಾನುಗ್ರಹದಿಂದ ಮುಕ್ತಿ</p>
  </div>
  <div>ಮಚ್ಚಿತ್ತಃ ಸರ್ವದುರ್ಗಾಣಿ ಮತ್ ಪ್ರಸಾದಾತ್ತರಿಷ್ಯಸಿ।<br/>ಅಥ ಚೇತ್ ತ್ವಮಹಂಕಾರಾತ್ ನ ಶ್ರೋಷ್ಯಸಿ ವಿನಂಕ್ಷ್ಯಸಿ॥</div>
  <div>
    <p>ಭಗವದ್ಗೀತಾ ೧೮-೫೮</p>
  </div>
  <div><p>ನನ್ನಲ್ಲಿಯೇ ಚಿತ್ತವನ್ನು ಸಮರ್ಪಿಸಿದರೆ ನೀನು ನನ್ನ ಅನುಗ್ರಹದಿಂದ ಎಲ್ಲ ದುಃಖಗಳನ್ನೂ ದಾಟಿಹೋಗುತ್ತೀಯೆ, ಇದು ಸತ್ಯ. ಇನ್ನು ನೀನೇನಾದರೂ ಅಹಂಕಾರದಿಂದ ನನ್ನ ಮಾತನ್ನು ಪಾಲಿಸದೇ ಹೋದರೆ ನೀನು ಚೂರುಚೂರಾಗಿ ಪೂರಾ ಹಾಳಾಗಿ ಹೋಗಿಬಿಡುತ್ತೀಯೆ. ಎಚ್ಚರಿಕೆ, ಅರ್ಜುನ, ಎಚ್ಚರಿಕೆ!!</p>ಸಾಧಕನು ಈ ಭವಸಾಗರವನ್ನು ಸುಲಭವಾಗಿ ದಾಟಬೇಕಾದರೆ ಅಂಥವನಿಗೆ ಭಗವಂತನು ಅತ್ಯಂತ ಸುಲಭವಾದ ಉಪಾಯವನ್ನಿಲ್ಲಿ ತಿಳಿಸುತ್ತಿದ್ದಾನೆ; ಅದೇ ಭಗವಂತನ ನಿರಂತರ ಧ್ಯಾನ. ನಮ್ಮ ತನುಮನಧನಗಳನ್ನೂ, ಲೌಕಿಕ ವೈದಿಕ ವ್ಯವಹಾರಗಳನ್ನೂ, ಮಾನ ಅಪಮಾನಗಳನ್ನೂ ಭಗವಂತನಿಗೇ ಅರ್ಪಿಸಿಬಿಟ್ಟರೆ ಭವಸಾಗರವನ್ನು ದಾಟಲು ಅದಕ್ಕಿಂತ ಸುಲಭವಾದ ಉಪಾಯವು ಬೇರೊಂದು ಉಂಟೇ?</div>
  <div>
    <p>ನಾನು, ನನ್ನದು ಎಂಬ ಅಹಂಕಾರಬುದ್ಧಿಯನ್ನು ಬಿಟ್ಟು, ಎಲ್ಲವೂ ಭಗವಂತನದೇ ಎಂದು ತಿಳಿದು ಸರ್ವವ್ಯವಹಾರಗಳನ್ನೂ ಮಾಡುವವನಿಗೆ ಏನಾದರೂ, ಎಲ್ಲವೂ ಭಗವಂತನೇ ಅಲ್ಲವೆ? ಅಂಥವನಿಗೆ ಆತ್ಮಜ್ಞಾನವು ಉಂಟಾಗಿ ಅವನು ಮುಕ್ತನಾಗಿಬಿಡುತ್ತಾನೆ. ಹಾಗಿಲ್ಲದೆ ‘ನಾನು’ ಎಂಬುದು ಬಂದರೆ ಅಂಥವನು ಹಾಳಾಗಿ ಹೋಗಿಬಿಡುತ್ತಾನೆ. ಈಶ್ವರಾನುಗ್ರಹದಿಂದ ಮುಕ್ತಿಯು ಸುಲಭವಾಗಿ ದೊರಕುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಮಾರ್ಥತತ್ತ್ವವಿದೇ ವಾಸುದೇವಾಯ ನಮಃ॥</div>
  <div>ಸ್ವವ್ಯಾಪಾರಾನ್ ಪ್ರಕುರ್ವಂತಿ ಹೀಂದ್ರಿಯಾಣೀತಿ ಮನ್ಯತೇ।<br/>ನಾಹಂ ಕಿಂಚಿತ್ ಕರೋಮ್ಯೇವ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆಯಾ ಇಂದ್ರಿಯಗಳು ತಮ್ಮ ತಮ್ಮ ಕೆಲಸಗಳನ್ನು ಮಾಡುತ್ತಿವೆಯೇ ಹೊರತು ನಾನೇನನ್ನೂ ಮಾಡುತ್ತಿಲ್ಲ ಎಂದು ತಿಳಿದವನೇ <strong>ಜ್ಞಾನಿಯು</strong>.</p>
  </div>
  <div>
    <p>ಮಾರ್ಚ್ ೨</p>
  </div>
  <div>
    <p>೬೨. ಜ್ಞಾನಿಗಳ ನಿಶ್ಚಯವಿದು</p>
  </div>
  <div>ಪ್ರಲಪನ್ ವಿಸೃಜನ್ ಗೃಹ್ಣನ್ ಉನ್ಮಿಷನ್ ನಿಮಿಷನ್ನಪಿ।<br/>ಇಂದ್ರಿಯಾಣೀಂದ್ರಿಯಾರ್ಥೇಷು ವರ್ತಂತ ಇತಿ ಧಾರಯನ್॥</div>
  <div>
    <p>ಭಗವದ್ಗೀತಾ ೫-೯</p>
  </div>
  <div>
    <p>ಮಾತಾಡುತ್ತಿದ್ದರೂ, ಬಿಡುತ್ತಿದ್ದರೂ, ತೆಗೆದುಕೊಳ್ಳುತ್ತಿದ್ದರೂ, ಕಣ್ಣುಗಳನ್ನು ತೆರೆಯುತ್ತಿದ್ದರೂ, ಕಣ್ಣುಗಳನ್ನು ಮುಚ್ಚುತ್ತಿದ್ದರೂ, <strong>ಆತ್ಮಜ್ಞಾನಿಯು</strong> ಆಯಾ ಇಂದ್ರಿಯಗಳು ತಮ್ಮ ತಮ್ಮ ವಿಷಯಗಳಲ್ಲಿ ಇರುತ್ತಿವೆ ಎಂದು ತಿಳಿದಿರುತ್ತಾನೆ.</p>
    <p>ಇದೊಂದು ಪ್ರಸಿದ್ಧವಾದ ಶ್ಲೋಕವು. ‘<strong>ಗುಣಾ ಗುಣೇಷು ವರ್ತಂತೇ</strong>’ ಎಂಬುದು ಎಂಥ ಸುಂದರವಾದ ಸಂದೇಶ! ಆಯಾ ಇಂದ್ರಿಯಗಳು ತಮ್ಮ ತಮ್ಮ ವಿಷಯಗಳಲ್ಲಿ ಇರುತ್ತವೆ ಎಂದು ಜ್ಞಾನಿಗಳು ತಿಳಿದಿರುತ್ತಾರೆ. ಅಜ್ಞಾನಿಗಳಂತೆಯೇ ಬ್ರಹ್ಮಜ್ಞಾನಿಗಳೂ ಸಕಲವ್ಯವಹಾರಗಳನ್ನೂ ಸದಾ ಮಾಡುವವರಂತೆಯೇ ನಮಗೆ ಕಾಣುತ್ತಾರೆ. ಆದರೆ ಅವರ ತಿಳಿವಳಿಕೆಯ ನಿಲುಮೆಯೇ ಬೇರೆಯಾಗಿರುತ್ತದೆ.</p>
  </div>
  <div>
    <p>ಅಜ್ಞಾನಿಗಳು, ಇಂದ್ರಿಯಗಳು ಮಾಡಿದ್ದನ್ನೆಲ್ಲ ‘ನಾನೇ ಮಾಡುತ್ತೇನೆ’ ಎಂದು ತಿಳಿಯುತ್ತಾರೆ. ಏಕೆಂದರೆ ಇವರು ಇಂದ್ರಿಯಗಳನ್ನೇ ತಾನೆಂದು ತಪ್ಪಾಗಿ ತಿಳಿದಿರುತ್ತಾರೆ. ಆದರೆ ಬ್ರಹ್ಮಜ್ಞಾನಿಗಳು ಮಾತ್ರ ಇಂದ್ರಿಯವ್ಯಾಪಾರಗಳನ್ನು ತಮ್ಮ ವ್ಯಾಪಾರಗಳೆಂದು ಎಂದೆಂದಿಗೂ ತಿಳಿಯುವುದಿಲ್ಲ. ಕಣ್ಣುಗಳು ನೋಡುತ್ತವೆ, ಕಿವಿಗಳು ಕೇಳುತ್ತವೆ, ಮನಸ್ಸು ವಿಚಾರಮಾಡುತ್ತದೆ; ಆದರೆ ತಾನು ಮಾತ್ರ ಯಾವ ವ್ಯಾಪಾರವನ್ನೂ ಮಾಡು ತ್ತಿಲ್ಲ, ಸಾಕ್ಷಿಸ್ವರೂಪನೇ ತಾನೆಂದು ತಿಳಿದಿರುವವನೇ ಬ್ರಹ್ಮಜ್ಞಾನಿಯು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ರಜೋಗುಣಾತೀತಾಯ ವಾಸುದೇವಾಯ ನಮಃ॥</div>
  <div>ರಜೋಗುಣಃ ಕ್ರಿಯಾಶೀಲಃ ಕಾಮಸಂಕಲ್ಪಸಂಭವಃ।<br/>ಕರ್ಮಪಾಶೇನ ಬಧ್ನಾತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕಾಮಸಂಕಲ್ಪಗಳಿಂದ ಹುಟ್ಟಿರುವ ರಜೋಗುಣವು ಕ್ರಿಯಾಸ್ವಭಾವದ್ದು. ಈ ರಜೋಗುಣವು ಸಾಧಕರನ್ನು ಕರ್ಮಪಾಶದಿಂದ ಕಟ್ಟಿಹಾಕುತ್ತದೆ.</p>
  </div>
  <div>
    <p>ಮಾರ್ಚ್ ೩</p>
  </div>
  <div>
    <p>೬೩. ರಜೋಗುಣದ ಸ್ವಭಾವವಿದು</p>
  </div>
  <div>ರಜೋ ರಾಗಾತ್ಮಕಂ ವಿದ್ಧಿ ತೃಷ್ಣಾಸಂಗಸಮುದ್ಭವಮ್।<br/>ತನ್ನಿಬಧ್ನಾತಿ ಕೌಂತೇಯ ಕರ್ಮಸಂಗೇನ ದೇಹಿನಮ್॥</div>
  <div>
    <p>ಭಗವದ್ಗೀತಾ ೧೪-೭</p>
  </div>
  <div>
    <p>ರಾಗಾತ್ಮಕವಾದದ್ದೇ ರಜೋಗುಣ, ಇದು ತೃಷ್ಣಾ ಮತ್ತು ಆಸಂಗದಿಂದ ಉಂಟಾಗುತ್ತದೆ. ಎಲೈ ಕೌಂತೇಯನೆ, ಈ ರಜೋಗುಣವು ಕರ್ಮಸಂಗದಿಂದ ಜೀವಾತ್ಮನನ್ನು ಕಟ್ಟಿಹಾಕಿಬಿಡುತ್ತದೆ.</p>
  </div>
  <div>ರಜೋಗುಣದ ಸ್ವಭಾವವೆಂದರೆ ರಾಗ. ರಾಗವೆಂದರೆ ಅಂಟಿಕೊಳ್ಳುವ ಸ್ವಭಾವ. ಯಾವುದೇ ಇಷ್ಟವಾದ ವಸ್ತು ಕಂಡಿತೆಂದರೆ ಅದರಲ್ಲಿ ಅಂಟಿಕೊಳ್ಳುತ್ತದೆಯಲ್ಲ , ಅದೇ ರಜೋಗುಣ. ಇದು ತೃಷ್ಣೆಯಿಂದ ಅಂದರೆ ಆಶೆಯಿಂದ ಹುಟ್ಟುತ್ತದೆ. ಕಾಮದಿಂದ ಆಸಕ್ತಿಯೂ, ಆಸಕ್ತಿಯಿಂದ ಕಾಮವೂ ಬೆಳೆಯುತ್ತದೆ. ಹೀಗೆ ಈ ಕಾಮವೂ ಆಸಕ್ತಿಯೂ ಉಂಟಾಗುವುದಕ್ಕೆ ರಜೋಗುಣವೇ ಕಾರಣವು. ರಜೋಗುಣವುಳ್ಳವರ ಮನಸ್ಸು ಯಾವಾಗಲೂ ಅನಾತ್ಮವಸ್ತುಗಳ ಚಿಂತನೆಯಲ್ಲಿಯೇ ಮುಳುಗಿರುತ್ತದೆ. ‘ಬೇಕು’ ಎಂಬುದು ಉಂಟಾದ ಕೂಡಲೇ ಅದರಲ್ಲಿ ರಾಗವು ಏಳುತ್ತದೆಯಲ್ಲವೆ? ಅದೇ ರಜೋಗುಣ.</div>
  <div>
    <p>ಈ ರಜೋಗುಣವು ಪ್ರತಿಯೊಬ್ಬನನ್ನೂ ಕರ್ಮಸಂಗದಿಂದ ಕಟ್ಟಿಹಾಕುತ್ತದೆ. ಒಮ್ಮೆ ಮನಸ್ಸಿಗೆ ‘ಇದು ಬೇಕು’ ಎಂಬ ಬುದ್ಧಿಯು ಉಂಟಾಯಿತು ಎಂದರೆ, ಅಷ್ಟೇ ಸಾಕು, ಆ ಮನುಷ್ಯನನ್ನು ರಾಗಾತ್ಮಕವಾದ ರಜೋಗುಣವು ಆ ಕ್ರಿಯೆಯಲ್ಲಿ ಬಂಧಿಸಿಬಿಡುತ್ತದೆ. ಕರ್ಮಕೂಪದಲ್ಲಿ ಸಾಧಕನನ್ನು ತಳ್ಳಿರುವುದೇ ರಜೋಗುಣವು. ಅಧ್ಯಾತ್ಮಸಾಧಕರು ಈ ರಜೋಗುಣವನ್ನು ಸತ್ತ್ವಗುಣದಿಂದ ಮೆಲ್ಲ ಮೆಲ್ಲಗೆ ಗೆಲ್ಲಬೇಕು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ವಿಜಿತಮನಸೇ ವಾಸುದೇವಾಯ ನಮಃ॥</div>
  <div>ಚಂಚಲಂ ಹಿ ಮನೋ ನೂನಂ ಗೃಹ್ಯತೇ ತಪಸಾ ಸದಾ।<br/>ವೈರಾಗ್ಯಾಭ್ಯಾಸರೂಪೇಣ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮನಸ್ಸೆಂಬುದು ಚಂಚಲ, ದಿಟ; ಆದರೆ ವೈರಾಗ್ಯ ಮತ್ತು ಸತತ ಅಭ್ಯಾಸವೆಂಬ ತಪಸ್ಸಿನಿಂದ ಈ ಮನಸ್ಸನ್ನು ಸ್ವಾಧೀನಮಾಡಿಕೊಳ್ಳಬಹುದು.</p>
  </div>
  <div>
    <p>ಮಾರ್ಚ್ ೪</p>
  </div>
  <div>
    <p>೬೪. ತಪಸ್ಸಿನ ಫಲವಿದು!</p>
  </div>
  <div>ಅಸಂಶಯಂ ಮಹಾಬಾಹೋ ಮನೋ ದುರ್ನಿಗ್ರಹಂ ಚಲಮ್।<br/>ಅಭ್ಯಾಸೇನ ತು ಕೌಂತೇಯ ವೈರಾಗ್ಯೇಣ ಚ ಗೃಹ್ಯತೇ॥</div>
  <div>
    <p>ಭಗವದ್ಗೀತಾ ೬-೩೫</p>
  </div>
  <div>
    <p>ಮಹಾಬಾಹುವಾದ ಅರ್ಜುನನೇ, ಮನಸ್ಸೆಂಬುದು ನಿಗ್ರಹಕ್ಕೆ ಒಳಪಡದಿರುವ ಚಂಚಲವಾದ ಕರಣವೆಂಬುದು ದಿಟ, ಆದರೆ ಇಂಥ ಮನಸ್ಸನ್ನು ಅಭ್ಯಾಸದಿಂದಲೂ ಮತ್ತು ವೈರಾಗ್ಯದಿಂದಲೂ ಸ್ವಾಧೀನ ಮಾಡಿಕೊಳ್ಳಬಹುದು.</p>
  </div>
  <div><strong>ಮನೋ</strong> ಮಧುಕರೋ ಮೇಘೋ ಮಾನಿನೀ ಮದನೋ ಮರುತ್।<br/>ಮಾ ಮದೋ ಮರ್ಕಟೋ ಮತ್ಸ್ಯಃ ಮಕಾರಾ ದಶ ಚಂಚಲಾಃ॥</div>
  <div>
    <p>ಹತ್ತು <strong>ಮ</strong>ಕಾರಗಳೂ ಚಂಚಲವೇ. ಇವುಗಳಲ್ಲಿ ರಾಜನೆಂದರೆ <strong>ಮ</strong>ನಸ್ಸು.</p>
    <p>ಈ ಮನಸ್ಸು ಅತ್ಯಂತ ಚಂಚಲವಾದ ಕರಣವೇ ಹೌದು, ಇದನ್ನು ಅಷ್ಟೊಂದು ಸುಲಭವಾಗಿ ವಶಮಾಡಿಕೊಳ್ಳುವುದೆಂಬುದೂ ಕಷ್ಟಕರವೇ ಆದದ್ದು. ಆದರೆ ಸರ್ವಥಾ ಅಸಾಧ್ಯವೇನೂ ಅಲ್ಲ. ಈ ತುಂಟಮನಸ್ಸನ್ನು ಎರಡು ಸಾಧನಗಳಿಂದ ವಶಮಾಡಿಕೊಳ್ಳಬಹುದು.ಅವುಗಳು ಯಾವುವೆಂದರೆ, <strong>ಅಭ್ಯಾಸ</strong> ಮತ್ತು <strong>ವೈರಾಗ</strong>್ಯ. ಅಭ್ಯಾಸವೆಂದರೆ ಮತ್ತೆ ಮತ್ತೆ ಮಾಡುವ ಸತತವಾದ ಪ್ರಯತ್ನ. ಪ್ರತಿಕ್ಷಣದಲ್ಲಿಯೂ ಈ ಮನಸ್ಸನ್ನು ಅಂತರ್ಮುಖವನ್ನಾಗಿಸುವ ಪ್ರಯತ್ನವೇ <strong>ಅಭ್ಯಾಸ</strong>. <strong>ವೈರಾಗ್ಯ</strong>ವೆಂದರೆ ಈ ಅನಾತ್ಮಭೋಗ್ಯವಿಷಯಗಳಲ್ಲಿರುವ ದೋಷವನ್ನು ಕಂಡು ಅದರಲ್ಲಿ ರಾಗವನ್ನು ಬಿಡುವುದು. ಹೀಗೆ ಈ ಎರಡು ಸಾಧನಗಳಿಂದ ಮನಸ್ಸನ್ನು ನಿಗ್ರಹಿಸಬಹುದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಾತ್ಮಭೂತಾಯ ವಾಸುದೇವಾಯ ನಮಃ॥</div>
  <div>ಸರ್ವಭೂತಾತ್ಮಭೂತೋಽಸೌ ಕೃಷ್ಣಸ್ತು ಭಗವಾನ್ ಸ್ವಯಮ್।<br/>ಆದಿಮಧ್ಯಾಂತಹೀನೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರೀಕೃಷ್ಣನೆಂದರೆ ಸರ್ವಭೂತಗಳಿಗೂ ಅಂತರಾತ್ಮನಾದ ಸಾಕ್ಷಾತ್ ಭಗವಂತನೇ. ಆದಿಮಧ್ಯಾಂತರಹಿತನಿವನು.</p>
  </div>
  <div>
    <p>ಮಾರ್ಚ್ ೫</p>
  </div>
  <div>
    <p>೬೫. ಭಗವಂತನ ಸ್ವರೂಪವಿದು</p>
  </div>
  <div>ಅಹಮಾತ್ಮಾ ಗುಡಾಕೇಶ ಸರ್ವಭೂತಾಶಯಸ್ಥಿತಃ।<br/>ಅಹಮಾದಿಶ್ಚ ಮಧ್ಯಂ ಚ ಭೂತಾನಾಮಂತ ಏವ ಚ॥</div>
  <div>
    <p>ಭಗವದ್ಗೀತಾ ೧೦-೨೦</p>
  </div>
  <div>
    <p>ಗುಡಾಕೇಶನಾದ ಅರ್ಜುನನೆ, ಎಲ್ಲ ಭೂತಗಳಲ್ಲಿಯೂ ವಾಸಮಾಡುತ್ತಿರುವ ಆತ್ಮನು ನಾನೇ; ಎಲ್ಲ ಭೂತಗಳಿಗೂ ಆದಿಯೂ ಮಧ್ಯವೂ ಅಂತವೂ ನಾನೇ ಆಗಿರುತ್ತೇನೆ.</p>
  </div>
  <div>‘ಗುಡಾಕೇಶ’ನೆಂದರೆ ‘<strong>ಗುಡಾಕಾಯಾಃ ಈಶಃ</strong>’, ನಿದ್ರೆಯನ್ನು ಗೆದ್ದವನು ಎಂದರ್ಥ; ಅರ್ಜುನನು ತಪಸ್ಸನ್ನು ಅನುಷ್ಠಾನಮಾಡುವಾಗ ನಿದ್ರೆಯನ್ನು ಮಾಡುತ್ತಿರಲಿಲ್ಲ. ಆದ್ದರಿಂದ <strong>‘ಜಿತನಿದ್ರ’</strong>ನಿವನು. ಇಂಥವನಿಗೆ ಭಗವಂತನು ಉಪದೇಶವನ್ನು ಮಾಡುತ್ತಿದ್ದಾನೆ. ಗೀತೋಪದೇಶವನ್ನು ಮಾಡುತ್ತಿರುವ ಶ್ರೀಕೃಷ್ಣನು ಕೇವಲ ಒಬ್ಬ ಮನುಷ್ಯನಲ್ಲ. ವಸುದೇವ ದೇವಕಿಯರ ಪುತ್ರನಷ್ಟೇ ಅಲ್ಲ. ಶ್ರೀಕೃಷ್ಣನೆಂದರೆ ಭಗವಂತನೆಂದೇ ತಿಳಿಯಬೇಕು. ಇದನ್ನು ಶ್ರೀಕೃಷ್ಣನೇ ಇಲ್ಲಿ ಬಾಯಿಬಿಟ್ಟು ಹೇಳಿರುತ್ತಾನೆ.</div>
  <div>
    <p>ಎಲೈ ಅರ್ಜುನನೆ, ನಾನೇ ಸರ್ವಪ್ರಾಣಿಗಳಲ್ಲಿಯೂ ಆತ್ಮನಾಗಿರುತ್ತೇನೆ. ಭಗವಂತನೆಂದರೆ ಒಬ್ಬ ಮನುಷ್ಯನ, ಒಬ್ಬ ಸಂನ್ಯಾಸಿಯ, ಒಬ್ಬ ಜ್ಞಾನಿಯ ಆಸ್ತಿಯಲ್ಲ; ಇಡೀ ವಿಶ್ವದಲ್ಲಿರುವ ಸಮಸ್ತಪ್ರಾಣಿಗಳ ಆಸ್ತಿ. ಭಗವಂತನೇ ಎಲ್ಲವೂ, ಎಲ್ಲರೂ ಆಗಿರುತ್ತಾನೆ. ಈ ಭಗವಂತನು ಒಂದು ಗೊಂಬೆಯಲ್ಲ, ಒಬ್ಬ ದೇವತೆಯಲ್ಲ, ಒಬ್ಬ ವ್ಯಕ್ತಿಯೂ ಅಲ್ಲ. ಭಗವಂತನೆಂದರೆ ಸರ್ವರ ಪ್ರತ್ಯಗಾತ್ಮ. ನಾಮರೂಪಧರ್ಮಕ್ರಿಯಾಗುಣಗಳಿಲ್ಲದ ಸಚ್ಚಿದಾನಂದ ಸ್ವರೂಪನೇ ಆತ್ಮ. ಆದಿ ಮಧ್ಯ ಅಂತಗಳನ್ನು ಮೀರಿರುವ ಸಚ್ಚಿದಾನಂದಸ್ವರೂಪನೇ ಆತ್ಮನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಾಮಾತೀತಾಯ ವಾಸುದೇವಾಯ ನಮಃ॥</div>
  <div>ಅಯಮೇವ ಹಿ ಕಾಮಶ್ಚ ಕ್ರೋಧಶ್ಚಾಪಿ ಮಹಾನ್ ರಿಪುಃ।<br/>ಮಹಾಶನೋ ಮಹಾಪಾಪೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮಹಾಶನನೂ ಮಹಾಪಾಪಿಯೂ ಆಗಿರುವ ಈ <strong>ಕಾಮವೇ</strong>, ಹಾಗೂ ಈ <strong>ಕ್ರೋಧವೇ</strong> ಸಾಧಕರಿಗೆ ದೊಡ್ಡ ಶತ್ರುವಾಗಿದೆ.</p>
  </div>
  <div>
    <p>ಮಾರ್ಚ್ ೬</p>
  </div>
  <div>
    <p>೬೬. ಕಾಮವೇ ದೊಡ್ಡ ಶತ್ರು</p>
  </div>
  <div>ಕಾಮ ಏಷ ಕ್ರೋಧ ಏಷಃ ರಜೋಗುಣಸಮುದ್ಭವಃ।<br/>ಮಹಾಶನೋ ಮಹಾಪಾಪ್ಮಾ ವಿದ್ಧ್ಯೇನಮಿಹ ವೈರಿಣಮ್॥</div>
  <div>
    <p>ಭಗವದ್ಗೀತಾ ೩-೩೭</p>
  </div>
  <div><p>ರಜೋಗುಣದಿಂದ ಹುಟ್ಟಿರುವ ಈ ಶತ್ರುವೆಂದರೆ ಕಾಮವು, ಅದೇ ಕ್ರೋಧವು. ಅರ್ಜುನನೆ, ಮಹಾಶನನೂ ಮಹಾಪಾಪಿಯೂ ಆದ ಈ ಕಾಮವೇ ಅಧ್ಯಾತ್ಮಸಾಧಕರಿಗೆ ಶತ್ರುವೆಂದು ತಿಳಿ.</p>ಸಕಲ ಮಾನವರಿಗೂ ಏಕೈಕ ಶತ್ರುವೆಂದರೆ ಈ <strong>ಕಾಮವೇ</strong>. ಇದರಿಂದಲೇ ಸರ್ವವಿಧವಾದ ದುಃಖಗಳೂ ಮಾನವರಿಗೆ ಉಂಟಾಗುತ್ತಿವೆ. ಇದು ಹೊರಗಡೆಯ ಚರ್ಮದ ಕಣ್ಣುಗಳಿಗೆ ಕಾಣಿಸುವ ಶತ್ರುವಲ್ಲ. ಒಳಗೇ ಇದ್ದು ಸರ್ವನಾಶವನ್ನು ಮಾಡುವ ಅಂತಶ್ಶತ್ರು. ಈ ಕಾಮಕ್ಕೇ ಮತ್ತೊಂದು ರೂಪ ಕ್ರೋಧ. ಕಾಮಕ್ಕೆ ಅಡ್ಡಿಯಾದರೆ ಅದೇ ಕ್ರೋಧವಾಗಿ ಪರಿಣಮಿಸುತ್ತದೆ. ಕಾಮಕ್ರೋಧಗಳೆರಡೂ ಒಂದೇ ನಾಣ್ಯದ ಎರಡು ಮುಖಗಳಿದ್ದಂತೆ. ಒಂದಿದ್ದರೆ ಮತ್ತೊಂದೂ ತಾನಾಗಿಯೇ ಬರುತ್ತದೆ.</div>
  <div>
    <p>ಈ ಕಾಮಕ್ಕೆ ಎರಡು ಹೆಸರುಗಳಿವೆ: ಒಂದು, <strong>ಮಹಾಶನ</strong>. <strong>ಮಹತ್ ಅಶನಂ</strong> <strong>ಯಸ್ಯ</strong>, ತುಂಬಾ ಆಹಾರವನ್ನು ತಿನ್ನುವವನು ಕಾಮ. ಅಂದರೆ ಎಷ್ಟಿದ್ದರೂ ಇವನಿಗೆ ತೃಪ್ತಿಯಿಲ್ಲ; ಇನ್ನೊಂದು ವಿಶೇಷಣವೆಂದರೆ <strong>ಮಹಾಪಾಪಿ</strong>. ಪಾಪಾಚರಣೆಯನ್ನು ಮಾಡಿಸುವವನೇ ಇವನು. ಕಾಮಕ್ಕೆ ದಾಸನಾದವನಿಗೆ ತೃಪ್ತಿಯೂ ಇಲ್ಲ ವಿವೇಕವೂ ಇಲ್ಲ, ಸದಾಚಾರವೂ ಇಲ್ಲ, ಸಾತ್ತ್ವಿಕ ಜೀವನವೂ ಇಲ್ಲ. <strong>ಅಧ್ಯಾತ್ಮಸಾಧಕರಿಗೆ ಕಾಮವೇ ದೊಡ್ಡ ಶತ್ರು</strong>. ಆದ್ದರಿಂದ ಈ ಶತ್ರುವನ್ನು ಸಾಧಕರು ಗೆಲ್ಲಬೇಕು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div><span class="en">f </span>ಓಮ್ ಆತ್ಮದರ್ಶನಮಾರ್ಗೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಯೋಗಾನುಷ್ಠಾನಶಾಂತಂ ಸತ್ ಚಿತ್ತಂ ಯತ್ರೋಪಶಾಮ್ಯತಿ।<br/>ಆತ್ಮಾನಂ ಹೀಕ್ಷತೇ ತತ್ರ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯೋಗಾನುಷ್ಠಾನದಿಂದ ಯಾವಾಗ ಚಿತ್ತವು ಶಾಂತವಾಗುತ್ತದೆಯೋ ಆಗ ಅಲ್ಲಿ ಸಾಧಕನು ಆತ್ಮನನ್ನು ಕಾಣುತ್ತಾನೆ.</p>
  </div>
  <div>
    <p>ಮಾರ್ಚ್ ೭</p>
  </div>
  <div>
    <p>೬೭. ಆತ್ಮದರ್ಶನವು ಯಾವಾಗ?</p>
  </div>
  <div>ಯತ್ರೋಪರಮತೇ ಚಿತ್ತಂ ನಿರುದ್ಧಂ ಯೋಗಸೇವಯಾ।<br/>ಯತ್ರ ಚೈವಾತ್ಮನಾಽಽತ್ಮಾನಂ ಪಶ್ಯನ್ನಾತ್ಮನಿ ತುಷ್ಯತಿ॥</div>
  <div>
    <p>ಭಗವದ್ಗೀತಾ ೬-೨೦</p>
  </div>
  <div>ಯೋಗಾನುಷ್ಠಾನದಿಂದ ನಿರುದ್ಧವಾದ ಚಿತ್ತವು ಯಾವಾಗ ಶಾಂತವಾಗುತ್ತದೆಯೋ, ಶುದ್ಧವಾದ ಮನಸ್ಸಿನಿಂದ ಆತ್ಮನನ್ನು ಸಾಧಕನು ಯಾವಾಗ ಕಾಣುತ್ತಾನೆಯೋ, ಆಗ ಸಾಧಕನು ಆತ್ಮನಿಷ್ಠನಾಗುತ್ತಾನೆ.</div>
  <div>
    <p>ಯೋಗಾಭ್ಯಾಸವನ್ನು ಸತತವಾಗಿ ಮಾಡುತ್ತಿರುವ ಯೋಗಿಯ ಮನಸ್ಸು ಶಾಂತವಾಗುತ್ತದೆ, ಏಕಾಗ್ರವೂ ಆಗುತ್ತದೆ, ತಿಳಿಯೂ, ಶುದ್ಧವೂ ಆಗುತ್ತದೆ. ಯೋಗಾನುಷ್ಠಾನವೆಂದರೆ ಶಮದಮಾದಿಗಳಿಂದ ಮನಸ್ಸನ್ನು ಶಾಂತವನ್ನಾಗಿ ಮಾಡಿಕೊಳ್ಳುವ ತಪಸ್ಸು. ಯಮ, ನಿಯಮ, ಆಸನ, ಪ್ರಾಣಾಯಾಮ, ಪ್ರತ್ಯಾಹಾರ, ಧ್ಯಾನ, ಧಾರಣ, ಸಮಾಧಿಗಳೆಂಬ ಎಂಟು ಅಂಗಗಳಿಂದ ಕೂಡಿಕೊಂಡು ಮಾಡುವ ಮನೋನಿಗ್ರಹವೇ ಯೋಗಾನುಷ್ಠಾನವು. ವಿಷಯಾನುಚಿಂತನೆಯಿಂದ ಮಲಿನವಾಗಿರುವ ಮನಸ್ಸಿನಿಂದ ಆತ್ಮನನ್ನು ಕಾಣಲಾದೀತೇ? ಸಾಧ್ಯವಿಲ್ಲ. ಯೋಗಾನುಷ್ಠಾನದಿಂದ ಮನಸ್ಸು ಶುದ್ಧವಾಗುತ್ತದೆ. ರಾಗದ್ವೇಷ, ಭಯಶೋಕ, ಕಾಮಕ್ರೋಧಾದಿ ದೋಷಗಳಿಲ್ಲದಿರುವುದೇ ಮನಸ್ಸಿನ ಶುದ್ಧಿಯು. ಮನಸ್ಸು ಶುದ್ಧವಾಯಿತೆಂದರೆ ಅದರಿಂದ ಆತ್ಮನನ್ನು ಕಾಣುತ್ತಾನೆ. ಶುದ್ಧವಾದ ಅಂತಃಕರಣದಿಂದ ಮಾತ್ರವೇ ಆತ್ಮನ ದರ್ಶನವಾಗುತ್ತದೆ. ಆತ್ಮನು ಚೈತನ್ಯಜ್ಯೋತಿಃಸ್ವರೂಪನಾಗಿರುತ್ತಾನೆ. ಹೀಗೆ ಯೋಗಾನುಷ್ಠಾನದಿಂದ ಇಂಥ ಆತ್ಮನನ್ನು ಕಾಣುತ್ತಾ ಆ ಸಾಧಕನು ಆತ್ಮನಿಷ್ಠನೇ ಆಗಿಬಿಡುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶಕ್ತಿಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಪ್ರಕೃತಿರ್ಹಿ ಮದೀಯಾಽಸೌ ಜಗತ್ಕಾರಣಮುಚ್ಯತೇ।<br/>ತಸ್ಯಾಂ ಶಕ್ತಿಂ ತು ಧಾಸ್ಯಾಮಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನನ್ನ ಅಧೀನವಾಗಿರುವ ಪ್ರಕೃತಿಯೇ ಜಗತ್ಕಾರಣವಾಗಿರುತ್ತದೆ, ನಾನು ಅದರಲ್ಲಿ ಶಕ್ತಿಯನ್ನು ತುಂಬುತ್ತೇನೆ.</p>
  </div>
  <div>
    <p>ಮಾರ್ಚ್ ೮</p>
  </div>
  <div>
    <p>೬೮. ಪ್ರಕೃತಿಗೆ ಶಕ್ತಿ ಎಲ್ಲಿಂದ?</p>
  </div>
  <div>ಮಮ ಯೋನಿರ್ಮಹದ್ ಬ್ರಹ್ಮ ತಸ್ಮಿನ್ ಗರ್ಭಂ ದಧಾಮ್ಯಹಮ್।<br/>ಸಂಭವಃ ಸರ್ವಭೂತಾನಾಂ ತತೋ ಭವತಿ ಭಾರತ॥</div>
  <div>
    <p>ಭಗವದ್ಗೀತಾ ೧೪-೩</p>
  </div>
  <div><p>ನನ್ನ ಅಧೀನವಾಗಿರುವ ಮಹತ್ತಾದ ದೊಡ್ಡದಾದ ಪ್ರಕೃತಿಯೇ ಈ ಜಗತ್ತಿಗೆ ಯೋನಿಯಾಗಿರುತ್ತದೆ. ಆ ಯೋನಿಯಲ್ಲಿ ನಾನು ಗರ್ಭವನ್ನು ಇಡುತ್ತೇನೆ.</p>ಈ ವಿಶ್ವಕ್ಕೆಲ್ಲ ಕಾರಣವಾದದ್ದು ಭಗವಂತನ ಅಧೀನವಾಗಿರುವ ಮಾಯೆಯು. ಇದಕ್ಕೇ ಪ್ರಕೃತಿ, ಪ್ರಧಾನ, ಮೂಲಕಾರಣ, ಅಕ್ಷರ ಎಂದೆಲ್ಲ ಹೆಸರುಗಳು. ತ್ರಿಗುಣಾತ್ಮಕವಾದ ಈ ಪ್ರಕೃತಿಯು ಜಡವಾಗಿದೆ, ಅಚೇತನವಾಗಿರುತ್ತದೆ. ಈ ಪ್ರಕೃತಿಯು ಪರಬ್ರಹ್ಮದಲ್ಲಿ ಅವಿದ್ಯಾಕಲ್ಪಿತವಾಗಿ ತೋರುತ್ತಿದೆ. ಇದಕ್ಕೆ ಚೇತನವನ್ನು ತುಂಬುವವನೇ ಭಗವಂತ. ಭಗವಂತನೇ ಈ ಪ್ರಕೃತಿಗೆ ಬಂಡವಾಳ. ಭಗವಂತನಿಂದಲೇ ಹುಟ್ಟಿ, ಭಗವಂತನಲ್ಲಿಯೇ ಇದ್ದು ಭಗವಂತನಲ್ಲಿಯೇ ಈ ಪ್ರಕೃತಿಯು ಲೀನವಾಗುತ್ತದೆ. ಈ ಪ್ರಕೃತಿಗೆ ಶಕ್ತಿಯೂ ಭಗವಂತನಿಂದಲೇ ಬಂದಿರುತ್ತದೆ. ಈ ಭಗವಂತನಿಗೇ “ಈಶ್ವರ” ಎಂದೂ ಹೆಸರು.</div>
  <div>
    <p>ಭಗವಂತನು ಸರ್ವತಂತ್ರಸ್ವತಂತ್ರನು. ಭಗವಂತನು ಮಾಯೆಗೆ ಅಧೀನನಲ್ಲ, ಮಾಯೆಯು ಭಗವಂತನಿಗೆ ಅಧೀನವಾಗಿರುತ್ತದೆ. ಮಾಯೆಗೆ ಅಸ್ತಿತ್ವ ಬಂದಿರುವುದು ಭಗವಂತನಿಂದಲೇ, ಈ ಮಾಯೆಯು ಅವಿದ್ಯೆಯಿಂದ ತೋರುತ್ತಿರುವ ಹುಸಿ ತೋರಿಕೆಯಾಗಿದೆ. ಭಗವಂತನೇ ಈ ತೋರಿಕೆಗೆ ಆಸ್ಪದನಾಗಿರುವ ಪರಮಾರ್ಥತತ್ತ್ವ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಜ್ಞಾತೃಜ್ಞಾನಜ್ಞೇಯಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಶ್ರೀಕೃಷ್ಣೋ ಭಗವಾನೇವ ಜಗತ್ ಕಾರಣಕಾರಣಮ್।<br/>ವೇತ್ತಾ ವೇದ್ಯಂ ಸ್ವಯಂಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಗವಂತನಾದ ಶ್ರೀಕೃಷ್ಣನೇ ಜಗತ್ಕಾರಣಗಳಿಗೂ ಕಾರಣವಾಗಿದ್ದಾನೆ. ಇವನೇ ವೇತ್ತಾ, ವೇದ್ಯ, ಪರಬ್ರಹ್ಮ—ಎಲ್ಲವೂ ಆಗಿರುತ್ತಾನೆ.</p>
  </div>
  <div>
    <p>ಮಾರ್ಚ್ ೯</p>
  </div>
  <div>
    <p>೬೯. ಎಲ್ಲವೂ ಭಗವಂತನೇ</p>
  </div>
  <div>ತ್ವಮಾದಿದೇವಃ ಪುರುಷಃ ಪುರಾಣಃ<br/> ತ್ವಮಸ್ಯ ವಿಶ್ವಸ್ಯ ಪರಂ ನಿಧಾನಮ್।<br/>ವೇತ್ತಾಽಸಿ ವೇದ್ಯಂ ಚ ಪರಂ ಚ ಧಾಮ<br/> ತ್ವಯಾ ತತಂ ವಿಶ್ವಮನಂತರೂಪ॥</div>
  <div>
    <p>ಭಗವದ್ಗೀತಾ ೧೧-೩೮</p>
  </div>
  <div><p>ಎಲೈ ಭಗವಂತನೆ, ನೀನೇ ಆದಿದೇವನೂ, ಪುರಾಣಪುರುಷನೂ, ಈ ವಿಶ್ವಕ್ಕೆ ಮೂಲಕಾರಣವೂ ಆಗಿರುತ್ತೀಯೆ. ನೀನೇ ಸರ್ವಜ್ಞನೂ, ವೇದ್ಯನೂ, ಪರಂಧಾಮವೂ ಆಗಿರುತ್ತೀಯೆ. ಅನಂತರೂಪನಾದ ಭಗವಂತನೇ, ನಿನ್ನಿಂದಲೇ ಈ ಸಮಸ್ತವಿಶ್ವವೂ ವ್ಯಾಪಿಸಲ್ಪಟ್ಟಿರುತ್ತದೆ.</p>ಶ್ರೀಕೃಷ್ಣಭಗವಂತನ ಪರಮಾರ್ಥಸ್ವರೂಪವನ್ನು ಅರ್ಜುನನು ಇಲ್ಲಿ ಭಕ್ತಿಯಿಂದ ವರ್ಣಿಸಿರುತ್ತಾನೆ. ಶ್ರೀಕೃಷ್ಣನೆಂದರೆ, ಅವನೇ ಆದಿದೇವನೂ ಪುರಾಣಪುರುಷನೂ ಆಗಿರುತ್ತಾನೆ. ಈ ಪ್ರಪಂಚಕ್ಕೆಲ್ಲ ಅವನೇ ಉಪಾದಾನಕಾರಣವೂ ನಿಮಿತ್ತಕಾರಣವೂ ಆಗಿರುತ್ತಾನೆ. ಇವನೇ ಪರಬ್ರಹ್ಮವೂ ಆಗಿರುತ್ತಾನೆ; ಇವನಿಗಿಂತ ಭಿನ್ನವಾಗಿ ಪ್ರಪಂಚವೆಂಬುದು ಇಲ್ಲವೇ ಇಲ್ಲ.</div>
  <div>
    <p>ಭಗವಂತನು ಸರ್ವಜ್ಞನೂ ಸರ್ವಶಕ್ತನೂ ಆಗಿರುತ್ತಾನೆ. ಭಗ ವಂತನೇ ಜ್ಞಾತೃಜ್ಞಾನಜ್ಞೇಯಗಳಾಗಿಯೂ ತೋರುತ್ತಿದ್ದಾನೆ. ಉಪನಿಷತ್ ಪ್ರತಿಪಾದ್ಯವಾದ ಮೋಕ್ಷವೆಂಬ ವೈಷ್ಣವಪರಮಪದವೂ ಆ ಭಗವಂತನೇ ಆಗಿರುತ್ತಾನೆ. ಈ ಪ್ರಪಂಚವನ್ನೆಲ್ಲ ತುಂಬಿಕೊಂಡಿರುವವನೂ ಆ ಭಗವಂತನೇ. ಅವನೇ ಶ್ರೀಕೃಷ್ಣನು. ಸರ್ವವ್ಯಾಪಕನಾದ ಭಗವಂತನಿಗೆ ಈ ಪ್ರಪಂಚವೇ ಸಮಷ್ಟಿಯಾದ ಸ್ವರೂಪವಾಗಿರುತ್ತದೆ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ತ್ರಿಗುಣಸ್ವಭಾವವಿದೇ ವಾಸುದೇವಾಯ ನಮಃ॥</div>
  <div>ಅಜ್ಞಾನೀ ಕಾರ್ಯತೇ ಕರ್ಮ ತ್ರಿಗುಣೈರವಶಃ ಸದಾ।<br/>ಗುಣಾತೀತಸ್ತ್ವಯಂ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಜ್ಞಾನಿಯು ತ್ರಿಗುಣಗಳಿಗೆ ದಾಸನಾಗಿ ಕರ್ಮಗಳನ್ನು ಮಾಡುತ್ತಾನೆ. ಆದರೆ ಬ್ರಹ್ಮಜ್ಞಾನಿಯು ಮಾತ್ರ ಸ್ವಯಂ ಗುಣಾತೀತನಾಗಿರುತ್ತಾನೆ.</p>
  </div>
  <div>
    <p>ಮಾರ್ಚ್ ೧೦</p>
  </div>
  <div>
    <p>೭೦. ಅಜ್ಞನು ಪ್ರಕೃತಿಗೆ ವಶನು</p>
  </div>
  <div>ನ ಹಿ ಕಶ್ಚಿತ್ ಕ್ಷಣಮಪಿ ಜಾತು ತಿಷ್ಠತ್ಯಕರ್ಮಕೃತ್।<br/>ಕಾರ್ಯತೇ ಹ್ಯವಶಃ ಕರ್ಮ ಸರ್ವಃ ಪ್ರಕೃತಿಜೈರ್ಗುಣೈಃ॥</div>
  <div>
    <p>ಭಗವದ್ಗೀತಾ ೩-೫</p>
  </div>
  <div><p>ಯಾವನೊಬ್ಬ ಅಜ್ಞನೂ ಏನೂ ಕೆಲಸವನ್ನು ಮಾಡದೆ ಒಂದು ಕ್ಷಣವೂ ಸುಮ್ಮನೆ ಕುಳಿತಿರಲಾರ. ಅವನವನ ಸ್ವಭಾವದಿಂದ ಹುಟ್ಟಿರುವ ಗುಣಗಳಿಂದ ಅಜ್ಞಾನಿಯು ಬಲಾತ್ಕಾರವಾಗಿ ಕರ್ಮದಲ್ಲಿ ತೊಡಗಿಸಲ್ಪಡುತ್ತಾನೆ.</p>ಅಜ್ಞನೆಂದರೆ ತನ್ನನ್ನು ದೇಹವೆಂದು ತಿಳಿದಿರುವವನು. ತಾನು ಕರ್ತೃವೆಂದೂ, ಭೋಕ್ತೃವೆಂದೂ ತಿಳಿದಿರುವವನೇ ಅಜ್ಞನು. ಇಂಥವನು ಸುಮ್ಮನೆ ಕೂತಿರುವುದು ಖಂಡಿತಾ ಸಾಧ್ಯವಿಲ್ಲ. ಅಜ್ಞಾನಿಯು ಬೇಡಬೇಡವೆಂದರೂ ಏನಾದರೊಂದು ಕರ್ಮವನ್ನು ಮಾಡುತ್ತಲೇ ಇರುತ್ತಾನೆ.</div>
  <div>
    <p>ಇದು ಏಕೆ? ಗೊತ್ತೆ? ಅವನು ಪ್ರಕೃತಿಗೆ ವಶನಾಗಿರುತ್ತಾನೆ. ಪ್ರಕೃತಿಯೆಂದರೆ ಭಗವಂತನ ಅಧೀನವಾದ ಅವಿದ್ಯಾಕಲ್ಪಿತವಾದ ಮಾಯಾಶಕ್ತಿಯು. ಸತ್ತ್ವಗುಣ, ರಜೋಗುಣ, ತಮೋಗುಣಗಳೆಂಬ ತ್ರಿಗುಣ ಗಳಿಂದ ಕೂಡಿರುವ ಶಕ್ತಿಯೇ ಪ್ರಕೃತಿಯು. ಈ ಪ್ರಕೃತಿಗೆ ಅಧೀನನಾಗಿರುವ ಜೀವಾತ್ಮನು ಸುಮ್ಮನೆ ಕೂರುವುದು ಸಾಧ್ಯವೇ? ಖಂಡಿತಾ ಸಾಧ್ಯವಿಲ್ಲ. ಕರ್ಮಗಳಲ್ಲಿ ತನ್ನನ್ನು ತೊಡಗಿಸಿಕೊಂಡಿರುತ್ತಾನೆಂದರೆ ಅವನು ‘ಅಜ್ಞ’ ಎಂದೇ ಅರ್ಥ. ಇದು ಎಲ್ಲ ಅಜ್ಞಾನಿಗಳ ಹಣೆಬರಹ. ಆತ್ಮಜ್ಞಾನಿಯಾದರೆ ಮಾತ್ರವೇ ಕರ್ಮಬಂಧನವನ್ನು ಮೀರಿಹೋಗಬಲ್ಲ. ಬ್ರಹ್ಮಜ್ಞಾನಿಯನ್ನು ತ್ರಿಗುಣಗಳಾಗಲೀ ಕರ್ಮಗಳಾಗಲೀ ಸ್ವಲ್ಪವೂ ಬಂಧಿಸಲಾರವು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಶಾಂತಮಾನಸಾಯ ವಾಸುದೇವಾಯ ನಮಃ॥</div>
  <div>ನಿವಾತಸ್ಥೋ ಯಥಾ ದೀಪೋ ನೇಂಗತೇ ಯೋಗಿಮಾನಸಮ್।<br/>ನಿಶ್ಚಲಂ ನಿರ್ಮಲಂ ತದ್ವತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನಿವಾತಸ್ಥಳದಲ್ಲಿರುವ ದೀಪದಂತೆ ಯೋಗಿಯ ನಿರ್ಮಲವಾದ ಮನಸ್ಸೂ ಅಲುಗಾಡದೆ ಶಾಂತವಾಗಿರುತ್ತದೆ.</p>
  </div>
  <div>
    <p>ಮಾರ್ಚ್ ೧೧</p>
  </div>
  <div>
    <p>೭೧. ಯೋಗಿಯ ಮನಸ್ಸಿಗೆ ದೃಷ್ಟಾಂತ</p>
  </div>
  <div>ಯಥಾ ದೀಪೋ ನಿವಾತಸ್ಥೋ ನೇಂಗತೇ ಸೋಪಮಾ ಸ್ಮೃತಾ।<br/>ಯೋಗಿನೋ ಯತಚಿತ್ತಸ್ಯ ಯುಂಜತೋ ಯೋಗಮಾತ್ಮನಃ॥</div>
  <div>
    <p>ಭಗವದ್ಗೀತಾ ೬-೧೯</p>
  </div>
  <div><p>ಗಾಳಿಯಿಲ್ಲದಿರುವ ದೇಶದಲ್ಲಿ ಇರುವ ದೀಪವು ಹೇಗೆ ಅಲುಗಾಡದೆ ಸ್ಥಿರವಾಗಿ ಬೆಳಗುತ್ತದೆಯೋ, ಅದರಂತೆಯೇ ಯೋಗಾನುಷ್ಠಾನವನ್ನು ಮಾಡುತ್ತಿರುವ ಯತಚಿತ್ತನಾಗಿರುವ ಯೋಗಿಯ ಮನಸ್ಸೂ ಅಲುಗಾಡದೆ ಸ್ಥಿರವಾಗಿರುತ್ತದೆ.</p>ಯೋಗವೆಂದರೆ ಮನಸ್ಸನ್ನು ಚಂಚಲರಹಿತವನ್ನಾಗಿ, ಸ್ಥಿರವನ್ನಾಗಿ ಮಾಡಿಕೊಳ್ಳುವ ಉಪಾಯವಿಶೇಷ. ಇಂಥ ಯೋಗವನ್ನು ಸಾಧನೆ ಮಾಡುತ್ತಾ ಇದ್ದರೆ ಅಂಥವನ ಮನಸ್ಸು ಶಾಂತವಾಗುತ್ತದೆ. ಅಂಥವನಿಗೆ ‘ಯೋಗಿ’ ಎಂದು ಹೆಸರು. ಯೋಗಿಗೆ ಅವನ ಮನಸ್ಸು ಸ್ವಾಧೀನವಾಗಿರುತ್ತದೆ. ಆದರೆ ಇತರ ಲೌಕಿಕಜನಗಳ ಮನಸ್ಸು ಕಪಿಯಂತೆ ಚಂಚಲವಾಗಿರುತ್ತದೆ. ಚಂಚಲಚಿತ್ತವುಳ್ಳವರಿಗೆ ಶಾಂತಿಯು ದೊರಕುವುದಿಲ್ಲ.</div>
  <div>
    <p>ಸಮಾಹಿತಚಿತ್ತವುಳ್ಳ ಯೋಗಿಯ ಮನಸ್ಸು ಹೇಗೆ ಇರುತ್ತದೆ? ಎನ್ನುವುದಕ್ಕೆ ಇಲ್ಲಿ ದೀಪದ ಸುಂದರವಾದ ದೃಷ್ಟಾಂತವನ್ನು ಕೊಟ್ಟಿದೆ. ದೀಪವು ಗಾಳಿ ಬೀಸಿದಾಗ ಅಲುಗಾಡುತ್ತದೆ. ಗಾಳಿಯಿಲ್ಲದ ಸ್ಥಳದಲ್ಲಿ ಉರಿಯುವ ದೀಪವು ಅಲುಗಾಡದೆ ಇರುವಂತೆ ಯೋಗಿಯ ಚಿತ್ತವು ಶಾಂತವಾಗಿರುತ್ತದೆ. ಯೋಗಿಯ ಮನಸ್ಸು ಸದಾ ಭಗವಂತನಲ್ಲಿಯೇ ನೆಟ್ಟಿರುವುದರಿಂದ ನಿರ್ಮಲವೂ ನಿಶ್ಚಲವೂ ಶಾಂತವೂ ಶುದ್ಧವೂ ಆಗಿರುತ್ತದೆ. ಯೋಗಿಯ ಚಿತ್ತವು ಅನಾತ್ಮವಿಷಯಧ್ಯಾನದಲ್ಲಿ ಮುಳುಗಿರುವುದಿಲ್ಲ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಸಮ್ಯಗ್ದರ್ಶನನಿಷ್ಠಾಯ ವಾಸುದೇವಾಯ ನಮಃ॥</div>
  <div>ಸರ್ವತ್ರಾಪಿ ಪರಾತ್ಮಾನಂ ಸರ್ವಮಾತ್ಮನಿ ಪಶ್ಯತಿ।<br/>ಸಮ್ಯಗ್ದರ್ಶನನಿಷ್ಠೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲರಲ್ಲಿ ತನ್ನನ್ನೂ, ತನ್ನಲ್ಲಿ ಎಲ್ಲರನ್ನೂ ಕಾಣುವವನೇ ಸಮ್ಯಗ್ದರ್ಶನನಿಷ್ಠನೆನಿಸುತ್ತಾನೆ.</p>
  </div>
  <div>
    <p>ಮಾರ್ಚ್ ೧೨</p>
  </div>
  <div>
    <p>೭೨. ಇವನೇ ಸಮ್ಯಗ್ದರ್ಶಿಯು</p>
  </div>
  <div>ಸರ್ವಭೂತಸ್ಥಮಾತ್ಮಾನಂ ಸರ್ವಭೂತಾನಿ ಚಾತ್ಮನಿ।<br/>ಈಕ್ಷತೇ ಯೋಗಯುಕ್ತಾತ್ಮಾ ಸರ್ವತ್ರಸಮದರ್ಶನಃ॥</div>
  <div>
    <p>ಭಗವದ್ಗೀತಾ ೬-೨೯</p>
  </div>
  <div><p>ಯೋಗದಿಂದ ಯುಕ್ತವಾದ ಮನಸ್ಸುಳ್ಳ ಯೋಗಿಯು ಎಲ್ಲರಲ್ಲಿಯೂ ಸಮನಾದ ಆತ್ಮನನ್ನೇ ಕಾಣುತ್ತಾನೆ. ಇವನು ತನ್ನನ್ನು ಎಲ್ಲರಲ್ಲಿಯೂ, ಎಲ್ಲರನ್ನು ತನ್ನಲ್ಲಿಯೂ ಕಾಣುತ್ತಾನೆ.</p>ಯೋಗಿಯ ಚಿತ್ತವು ಶಾಂತವಾಗಿರುವುದರಿಂದ ಅವನಿಗೆ ಭೇದಬುದ್ಧಿಯು ಅಳಿದುಹೋಗಿರುತ್ತದೆ. ಇವನು ಎಲ್ಲ ಪ್ರಾಣಿಗಳಲ್ಲಿಯೂ ತನ್ನನ್ನೇ ಕಾಣುತ್ತಾನೆ. ಎಂದರೆ ಉಪಾಧಿಗಳನ್ನು ಕೈಬಿಟ್ಟು ಪ್ರತ್ಯಗಾತ್ಮನನ್ನೇ ಕಾಣುತ್ತಾನೆ. ಹಿರಣ್ಯಗರ್ಭಬ್ರಹ್ಮನಿಂದ ಪ್ರಾರಂಭಗೊಂಡು ಇರುವೆಯವರೆಗೂ ನಿರುಪಾಧಿಕನಾದ ಒಬ್ಬನೇ ಆತ್ಮನನ್ನು ಕಾಣುವವನೇ ಮಹಾಯೋಗಿಯು.</div>
  <div>
    <p>ವ್ಯಾವಹಾರಿಕದೃಷ್ಟಿಯಿಂದ ಯೋಗಿಯೂ ನಮ್ಮಂತೆಯೇ ಸಕಲ ವ್ಯವಹಾರಗಳನ್ನೂ ಮಾಡುವವನಂತೆ ತೋರಿದರೂ ಇವನ ದೃಷ್ಟಿಕೋನವೇ ಬೇರೆ. ಅಜ್ಞಾನಿಗಳು ಒಂದೊಂದು ಪ್ರಾಣಿಯನ್ನೂ ಭಿನ್ನವಿಭಿನ್ನವಾಗಿ ಕಾಣುತ್ತಾರೆ. ಆದರೆ ಈ ಜ್ಞಾನಿಯು ಸರ್ವತ್ರ ಸಮದರ್ಶನ ನಾಗಿರುತ್ತಾನೆ. <strong>ಸಮನಾದ ಆತ್ಮನನ್ನೇ ಕಾಣುವವನು ಜ್ಞಾನಿಯೆನಿಸುತ್ತಾನೆ</strong>. ಹೊರಗಿನ ನಾಮರೂಪ ಆಕಾರಗಳು ಕಲ್ಪಿತವೆಂದೂ, ಉಪಾಧಿಗಳೆಲ್ಲವೂ ಮಿಥ್ಯೆಯೆಂದೂ, ಆತ್ಮನೊಬ್ಬನೇ ಪರಮಾರ್ಥ ಸತ್ಯವೆಂದೂ, ಆ ಆತ್ಮನೇ ತಾನೆಂದೂ ತಿಳಿದವನೇ <strong>ಸಮ್ಯಗ್ದರ್ಶಿ</strong>ಯು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಂನ್ಯಾಸರಹಸ್ಯಜ್ಞಾಯ ವಾಸುದೇವಾಯ ನಮಃ॥</div>
  <div>ಸತ್ತ್ವಶುದ್ಧಿವಿಹೀನಾನಾಂ ಸಂನ್ಯಾಸಃ ಕಠಿನಃ ಸ್ಮೃತಃ।<br/>ಸುಲಭಃ ಕರ್ಮಯೋಗಸ್ತು <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸತ್ತ್ವಶುದ್ಧಿಯಿಲ್ಲದವರಿಗೆ ಸಂನ್ಯಾಸಮಾರ್ಗವು ಕಷ್ಟವಾಗಿರುತ್ತದೆ. ಇಂಥವರಿಗೆ ಕರ್ಮಯೋಗಮಾರ್ಗವೇ ಸುಲಭ.</p>
  </div>
  <div>
    <p>ಮಾರ್ಚ್ ೧೩</p>
  </div>
  <div>
    <p>೭೩. ಇಂಥವರಿಗೆ ಸಂನ್ಯಾಸವು ಕಷ್ಟ</p>
  </div>
  <div>ಸಂನ್ಯಾಸಸ್ತು ಮಹಾಬಾಹೋ ದುಃಖಮಾಪು<strong>್ತ</strong>ಮಯೋಗತಃ।<br/>ಯೋಗಯುಕ್ತೋ ಮುನಿರ್ಬ್ರಹ್ಮ ನ ಚಿರೇಣಾಧಿಗಚ್ಛತಿ॥</div>
  <div>
    <p>ಭಗವದ್ಗೀತಾ ೫-೬</p>
  </div>
  <div>
    <p>ಎಲೈ ಮಹಾಬಾಹುವೆ, ಕರ್ಮಯೋಗದ ಸಹಾಯವಿಲ್ಲದೆ ಸಂನ್ಯಾಸವನ್ನು ಅನುಷ್ಠಾನಮಾಡುವುದು ಎಲ್ಲರಿಗೂ ಸುಲಭವಲ್ಲ. ಆದರೆ ಯೋಗದಿಂದ ಕೂಡಿಕೊಂಡಿರುವ ಸಾಧಕನಾದ ಮುನಿಯು ಬೇಗನೆ ಪರಬ್ರಹ್ಮವನ್ನೇ ಹೊಂದಿಬಿಡುತ್ತಾನೆ.</p>
    <p>ಸಂನ್ಯಾಸ ಮತ್ತು ಕರ್ಮಯೋಗಗಳೆಂದು ಮುಕ್ತಿಗೆ ಎರಡು ಮಾರ್ಗಗಳಿರುತ್ತವೆ. ಸಂನ್ಯಾಸವು ಮುಕ್ತಿಗೆ ರಾಜಮಾರ್ಗ; ಸಂನ್ಯಾಸವು ವಿವೇಕಿಗಳಿಗೆ ಸುಲಭಮಾರ್ಗ. ವಿವೇಕದಿಂದ ಆತ್ಮನನ್ನು ಅರಿತುಕೊಂಡು ಅನಾತ್ಮವಸ್ತುಗಳನ್ನು ಕಲ್ಪಿತವೆಂದು ತಿಳಿದು ಆತ್ಮನಿಷ್ಠರಾಗುವುದೇ ಸಂನ್ಯಾಸವು. ಕರ್ತೃತ್ವ ಭೋಕ್ತೃತ್ವ ಅಧ್ಯಾಸವನ್ನು ಬಿಟ್ಟುಬಿಡುವುದೇ ಸಂನ್ಯಾಸವು.</p>
  </div>
  <div>
    <p>ಆದರೆ ಇದು ನೋಡುವವರಿಗೆ ಸುಲಭವಾಗಿರುವಂತೆ ತೋರಿದರೂ ಅಷ್ಟೇ ಕಠಿಣವಾದ ಮಾರ್ಗ. ಅಹಂಕಾರ ಮಮಕಾರಗಳಿಂದಲೂ ಕರ್ತೃತ್ವ ಭೋಕ್ತೃತ್ವಗಳಿಂದಲೂ ದೇಹಾಭಿಮಾನದಿಂದಲೂ ರಾಗದ್ವೇಷಾದಿದೋಷ ಗಳಿಂದಲೂ ಕೂಡಿರುವವರಿಗೆ ಈ ಸಂನ್ಯಾಸಮಾರ್ಗವು ತುಂಬಾ ಕಠಿಣವಾದದ್ದೇ. ಆದ್ದರಿಂದ ಪ್ರಾರಂಭದಲ್ಲಿ ಸಾಧಕರು ಕರ್ಮಯೋಗವನ್ನೇ ಮಾಡುತ್ತಿರಬೇಕು. ಚಿತ್ತಶುದ್ಧಿಯಾದವರಿಗೇ ಸಂನ್ಯಾಸದಲ್ಲಿ ಅಧಿಕಾರ. ಚಿತ್ತಶುದ್ಧಿಗಾಗಿ ಭಗವದರ್ಪಣಬುದ್ಧಿಯಿಂದ ಶ್ರದ್ಧೆಯಿಂದ ಕರ್ಮಯೋಗವನ್ನು ಮಾಡುವವರಿಗೆ ಕೊನೆಯಲ್ಲಿ ಬ್ರಹ್ಮಪ್ರಾಪ್ತಿಯೇ ಆಗಿಬಿಡುತ್ತದೆ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಸತ್ ಸ್ವರೂಪಾಯ <strong>ವಾಸುದೇವಾಯ ನಮಃ</strong>॥</div>
  <div>ಸತೋ ನ ವಿದ್ಯತೇ ನಾಶಃ ಅಸತೋ ನಾಸ್ತಿ ಚಾಸ್ತಿತಾ।<br/>ಸದೇವ ಬ್ರಹ್ಮ ಪೂರ್ಣಂ ತು <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇರುವ ವಸ್ತುವಿಗೆ ನಾಶವಿಲ್ಲ, ಇಲ್ಲದ ವಸ್ತುವಿಗೆ ಇರವೂ ಇಲ್ಲ; ಪೂರ್ಣವಾದ ಬ್ರಹ್ಮವೇ ನಿಜವಾಗಿ ಇರುವಂಥದ್ದು.</p>
  </div>
  <div>
    <p>ಮಾರ್ಚ್ ೧೪</p>
  </div>
  <div>
    <p>೭೪. ತತ್ತ್ವದರ್ಶಿಗಳಿವರು!</p>
  </div>
  <div>ನಾಸತೋ ವಿದ್ಯತೇ ಭಾವೋ ನಾಭಾವೋ ವಿದ್ಯತೇ ಸತಃ।<br/>ಉಭಯೋರಪಿ ದೃಷ್ಟೋಽಂತಃ ತ್ವನಯೋಸ್ತತ್ತ್ವದರ್ಶಿಭಿಃ॥</div>
  <div>
    <p>ಭಗವದ್ಗೀತಾ ೨-೧೬</p>
  </div>
  <div><p>ಅಸತ್ತಿಗೆ ಇರುವಿಕೆಯಿಲ್ಲ, ಸತ್ತಿಗೆ ನಾಶವೂ ಇಲ್ಲ. ಹೀಗೆ ತತ್ತ್ವದರ್ಶಿಗಳು ಸತ್ ಅಸತ್ ವಸ್ತುಗಳ ಸ್ವರೂಪವನ್ನು ವಿವೇಕದಿಂದ ನಿರ್ಣಿಯಿಸಿರುತ್ತಾರೆ.</p><strong>ಅಸತ್</strong> ಎಂದರೆ ಇಲ್ಲದ ವಸ್ತು, <strong>ಸತ್</strong> ಎಂದರೆ ಇರುವ ವಸ್ತು; ಅಸದ್ವಸ್ತುಗಳು ಯಾವಾಗಲೂ ಹುಸಿತೋರಿಕೆಯ ಪದಾರ್ಥಗಳೇ. ದೇಹಾದಿಗಳು <strong>ಅಸದ್ವಸ್ತು</strong>ಗಳು. ನಿಜವಾಗಿ ವಿಚಾರಮಾಡಿ ನೋಡಿದರೆ ದೇಹಾದಿಗಳು ಆಭಾಸಮಾತ್ರವಾಗಿರುತ್ತವೆ. ಇವುಗಳು ಎಷ್ಟೇ ಸತ್ಯವಾಗಿರುವಂತೆ ತೋರಿದರೂ ಬರೀ ತೋರಿಕೆಯ ಪದಾರ್ಥಗಳು. ಈ <strong>ಅಸತ್</strong> ಪದಾರ್ಥಗಳಿಗೆ ಇರವು ಎಂದರೆ ಉಳಿವು ಇರುವುದಿಲ್ಲ.</div>
  <div>
    <p>ಇನ್ನು <strong>ಸತ್</strong> ವಸ್ತುವೆಂದರೆ ಆತ್ಮನೇ. <strong>ಅಸ್ತಿ ಇತಿ ಸತ್</strong>. ದೇಶಕಾಲಗಳಿಂದ ಪರಿಚ್ಛಿನ್ನನಾಗದ ಆತ್ಮನೇ ಸತ್ ತತ್ತ್ವವು. ಆತ್ಮನಿಗೆ ನಾಶವೆಂಬುದನ್ನು ಕಲ್ಪಿಸುವುದಕ್ಕೂ ಸಾಧ್ಯವಿಲ್ಲ. ‘ತಾನು ಇಲ್ಲ’ ಎಂದು ಯಾವನೂ ಕಲ್ಪಿಸಿಕೊಳ್ಳಲಾರನಷ್ಟೆ? ಹಾಗೆ ಹೇಳುವವನೇ ಆತ್ಮನು. ಆದ್ದರಿಂದ ಆತ್ಮನಿಗೆ ಅಳಿವೆಂಬುದು ಇಲ್ಲವೇ ಇಲ್ಲ. ಈ ‘ಆತ್ಮನೇ ಬ್ರಹ್ಮ’ವೆಂದು ಶ್ರುತಿಗಳು ಸಾರುತ್ತಿವೆ. ಹೀಗೆ ಈ ಸತ್ ಅಸತ್ ವಸ್ತುಗಳ ಸ್ವಭಾವವನ್ನು ತಿಳಿದವರೇ <strong>ತತ್ತ್ವದರ್ಶಿ</strong>ಗಳು. ತತ್ತ್ವದರ್ಶಿಗಳೇ ಸಮ್ಯಗ್ದರ್ಶಿಗಳು, ಇವರೇ ಪರ ಮಾರ್ಥದರ್ಶಿಗಳೂ ಆಗಿರುತ್ತಾರೆ. ಇವರ ಜ್ಞಾನವೇ ನಿಶ್ಚಿತವಾದ ಜ್ಞಾನ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಪಂಡಿತೋತ್ತಮಾಯ ವಾಸುದೇವಾಯ ನಮಃ॥</div>
  <div>ಯಸ್ಯ ಸರ್ವಾಣಿ ಕರ್ಮಾಣಿ ದಗ್ಧಾನಿ ಜ್ಞಾನವಹ್ನಿನಾ।<br/><strong>ಪಂಡಿತಂ</strong> ಪರಮಂ ಪ್ರಾಹುಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜ್ಞಾನವೆಂಬ ಬೆಂಕಿಯಿಂದ ಯಾವಾತನ ಕರ್ಮಗಳೆಲ್ಲವೂ ಸುಟ್ಟು ಹೋಗಿ ವೆಯೋಅವನನ್ನೇನಿಜವಾದಪಂಡಿತನೆಂದುಬುಧರುಕರೆಯುತ್ತಾರೆ.</p>
  </div>
  <div>
    <p>ಮಾರ್ಚ್ ೧೫</p>
  </div>
  <div>
    <p>೭೫. ಇವನೇ ನಿಜವಾದ ಪಂಡಿತ</p>
  </div>
  <div>ಯಸ್ಯ ಸರ್ವೇ ಸಮಾರಂಭಾಃ ಕಾಮಸಂಕಲ್ಪವರ್ಜಿತಾಃ।<br/>ಜ್ಞಾನಾಗ್ನಿದಗ್ಧಕರ್ಮಾಣಂ ತಮಾಹುಃ ಪಂಡಿತಂ ಬುಧಾಃ॥</div>
  <div>
    <p>ಭಗವದ್ಗೀತಾ ೪-೧೯</p>
  </div>
  <div><p>ಯಾವನ ಎಲ್ಲ ಕರ್ಮಗಳೂ ಕಾಮಸಂಕಲ್ಪರಹಿತವಾಗಿರುತ್ತವೆಯೋ, ಜ್ಞಾನಾಗ್ನಿಯಿಂದ ಯಾವಾತನು ಎಲ್ಲ ಕರ್ಮಗಳನ್ನೂ ಸುಟ್ಟು ಬೂದಿಮಾಡಿಕೊಂಡಿರುತ್ತಾನೆಯೋ ಅಂಥವನನ್ನು ಜ್ಞಾನಿಗಳು ‘<strong>ಪಂಡಿತ’</strong>ನೆಂದು ಕರೆಯುತ್ತಾರೆ.</p>‘<strong>ಪಂಡಿತ</strong>’ನ ಲಕ್ಷಣವನ್ನು ಇಲ್ಲಿ ಸುಂದರವಾಗಿ ತಿಳಿಸಿದೆ. ‘ಪಂಡಿತ್ ಪರೀಕ್ಷೆ’ಯನ್ನು ಪಾಸ್ ಮಾಡಿದ ಮಾತ್ರಕ್ಕೆ ಅಂಥವನು ನಿಜವಾದ ಪಂಡಿತನಾಗಲಾರ. ಶಾಸ್ತ್ರಜ್ಞಾನವನ್ನು ಪಡೆದವರೆಲ್ಲರೂ <strong>ಪಂಡಿತ</strong>ರೆನಿಸಿಕೊಳ್ಳಲಾರರಷ್ಟೆ? ಹಾಗಾದರೆ ವೇದಾಂತದ ಪ್ರಕಾರ <strong>‘ಪಂಡಿತರು’</strong> ಎಂದರೆ ಯಾರು? ಎಂಬುದನ್ನು ಇಲ್ಲಿ ಹೇಳಲಾಗಿದೆ.</div>
  <div>
    <p>ಯಾವಾತನ ಕರ್ಮಗಳೆಲ್ಲವೂ ಕಾಮಸಂಕಲ್ಪಗಳಿಂದ ವರ್ಜಿತವಾಗಿರುತ್ತವೆಯೋ ಅವನೇ <strong>ಪಂಡಿತ</strong>ನು. ಕರ್ಮಗಳನ್ನು ಮಾಡುತ್ತಿದ್ದರೂ ಆ ಕರ್ಮಗಳು ಯಾವಾತನನ್ನು ಬಂಧಿಸಲಾರವೋ ಅವನೇ <strong>ಪಂಡಿತನು</strong>. ಜ್ಞಾನಾಗ್ನಿಯಿಂದ ಯಾವಾತನ ಕರ್ಮಗಳೆಲ್ಲವೂ ಭಸ್ಮವಾಗಿಬಿಟ್ಟಿರುತ್ತವೆಯೋ ಅವನೇ <strong>ಪಂಡಿತೋತ್ತಮನು</strong>. ಯಾವಾತನ ಕರ್ಮಗಳು ಅವನಿಗೆ ಜನ್ಮಾಂತರವನ್ನು ಉಂಟುಮಾಡಲಾರವೋ ಅವನೇ <strong>ಪಂಡಿತನು</strong>. ಆತ್ಮನ ನಿಜಸ್ವರೂಪವನ್ನು ವಿವೇಕದಿಂದ ನಿಶ್ಚಿತವಾಗಿ ಅರಿತವನೇ <strong>ಪಂಡಿತನು</strong>. <strong>ಆತ್ಮಜ್ಞಾನಿಯೊಬ್ಬನೇ ನಿಜವಾದ</strong> <strong>ಪಂಡಿತನು</strong>.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಕರ್ಮಯೋಗಮರ್ಮಜ್ಞಾಯ ವಾಸುದೇವಾಯ ನಮಃ॥</div>
  <div>ಅಜ್ಞಾನೀ ಚೇತ್ ಸದಾ ಕುರ್ಯಾತ್ ಕರ್ಮಯೋಗಂ ಸಮಾಹಿತಃ।<br/>ತತಃ ಪ್ರಾಪ್ನೋತಿ ಮೋಕ್ಷಂ ಚ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಜ್ಞಾನಿಯಾದ ಸಾಧಕನು ಶ್ರದ್ಧೆಯಿಂದ ಕರ್ಮಯೋಗವನ್ನು ಮಾಡುತ್ತಿದ್ದರೆ ಅದರಿಂದ ಕೊನೆಯಲ್ಲಿ ಮೋಕ್ಷವನ್ನೇ ಹೊಂದುತ್ತಾನೆ.</p>
  </div>
  <div>
    <p>ಮಾರ್ಚ್ ೧೬</p>
  </div>
  <div>
    <p>೭೬. ಕರ್ಮಯೋಗದಿಂದ ಮೋಕ್ಷ</p>
  </div>
  <div>ತಸ್ಮಾದಸಕ್ತಃ ಸತತಂ ಕಾರ್ಯಂ ಕರ್ಮ ಸಮಾಚರ।<br/>ಅಸಕ್ತೋ ಹ್ಯಾಚರನ್ ಕರ್ಮ ಪರಮಾಪ್ನೋತಿ ಪೂರುಷಃ॥</div>
  <div>
    <p>ಭಗವದ್ಗೀತಾ ೩-೧೯</p>
  </div>
  <div><p>ಅರ್ಜುನನೆ, ಆದ್ದರಿಂದ ನೀನು ಯಾವಾಗಲೂ ಕರ್ಮಯೋಗವನ್ನು ಅನುಷ್ಠಾನಮಾಡುತ್ತಿರು. ಹೀಗೆ ಈಶ್ವರನಿಗಾಗಿ ಕರ್ಮಗಳನ್ನು ಸಂಗವರ್ಜಿತನಾಗಿ ಮಾಡುತ್ತಿದ್ದರೆ ಅಂಥವನು ಚಿತ್ತಶುದ್ಧಿಯ ಮೂಲಕ ಮೋಕ್ಷವನ್ನೇ ಹೊಂದಿಬಿಡುತ್ತಾನೆ.</p>ಆತ್ಮಜ್ಞಾನಿಯಾದವನಿಗೆ ಕರ್ಮಯೋಗಾನುಷ್ಠಾನವು ಬೇಕಾಗಿಲ್ಲ. ಕರ್ಮಯೋಗದ ಪರಮಪ್ರಯೋಜನವಾದ ಮುಕ್ತಿಯು ಜ್ಞಾನಿಗೆ ದೊರಕಿಬಿಟ್ಟಿರುತ್ತದೆ. ಜ್ಞಾನಿಯು ಕೃತಕೃತ್ಯನಾಗಿಬಿಟ್ಟಿರುತ್ತಾನೆ. ಆದರೆ ಅಜ್ಞಾನಿಯಾದವನು ಖಂಡಿತವಾಗಿಯೂ ಕರ್ಮಯೋಗವನ್ನು ಮಾಡಲೇಬೇಕು.</div>
  <div>
    <p>ಈಶ್ವರನಿಗೆ ಸಂಬಂಧಪಡಿಸಿ ಪ್ರೀತಿಯಿಂದ ಕರ್ಮಗಳನ್ನು ಮಾಡುವುದೇ <strong>ಕರ್ಮಯೋಗವು</strong>. ಕರ್ಮದಲ್ಲಿ ಸಂಗವನ್ನು ಬಿಟ್ಟು, ಕರ್ತೃತ್ವಬುದ್ಧಿಯನ್ನೂ ಬಿಟ್ಟು ಈಶ್ವರನಿಗೋಸ್ಕರ ಮಾಡುವುದೇ <strong>ಕರ್ಮಯೋಗವು</strong>. ಬಂಧಕವಾದ ಕರ್ಮವೇ ಈಶ್ವರಾರ್ಪಿತವಾದಾಗ <strong>ಕರ್ಮಯೋಗ</strong>ವೆನಿಸುತ್ತದೆ. ಕರ್ಮಯೋಗವು ಸಾಧಕರಿಗೆ ಚಿತ್ತಶುದ್ಧಿಯೆಂಬ ಫಲವನ್ನು ಕೊಡು ತ್ತದೆ. ಚಿತ್ತದ ಕೊಳೆಗಳೆಲ್ಲವೂ ನಾಶವಾಗುವುದೇ ಚಿತ್ತಶುದ್ಧಿಯು. ಆತ್ಮ ಜ್ಞಾನಪ್ರಾಪ್ತಿಗೆ ಚಿತ್ತಶುದ್ಧಿಯು ತುಂಬಾ ಮುಖ್ಯವಾದ ಸಾಧನ. ಚಿತ್ತಶುದ್ಧಿಗಾಗಿಯೇ ಸಕಲಸಾಧನಗಳೂ ಬೇಕು. ಅನಂತರ ಚಿತ್ತಶುದ್ಧಿಯಿಂದ ಆತ್ಮಜ್ಞಾನವೇ ಉಂಟಾಗುತ್ತದೆ. ಆತ್ಮಜ್ಞಾನದಿಂದ ಮುಕ್ತಿಯೇ ದೊರಕುತ್ತದೆ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಪರಮಸುಖಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಆತ್ಮದರ್ಶನಯೋಗೇನ ಪ್ರಾಪ್ಯತೇ ಪರಮಂ ಸುಖಮ್।<br/>ಆತ್ಮಸ್ವರೂಪನಿಷ್ಠಾನಾಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಸ್ವರೂಪನಿಷ್ಠರಾದ ಜ್ಞಾನಿಗಳಿಗೆ ಆತ್ಮದರ್ಶನರೂಪವಾದ ಯೋಗ ದಿಂದ ಪರಮಸುಖವೇ ಲಭಿಸುತ್ತದೆ.</p>
  </div>
  <div>
    <p>ಮಾರ್ಚ್ ೧೭</p>
  </div>
  <div>
    <p>೭೭. ಪರಮಸುಖವಿದು</p>
  </div>
  <div>ಸುಖಮಾತ್ಯಂತಿಕಂ ಯತ್ತತ್ ಬುದ್ಧಿಗ್ರಾಹ್ಯಮತೀಂದ್ರಿಯಮ್।<br/>ವೇತ್ತಿ ಯತ್ರ ನ ಚೈವಾಯಂ ಸ್ಥಿತಶ್ಚಲತಿ ತತ್ತ್ವತಃ॥</div>
  <div>
    <p>ಭಗವದ್ಗೀತಾ ೬-೨೧</p>
  </div>
  <div><p>ಯೋಗದಿಂದ ಮನಸ್ಸು ಶಾಂತವಾದರೆ ಆಗ ಸಾಧಕನು ಬುದ್ಧಿಗ್ರಾಹ್ಯವಾಗಿದ್ದರೂ ಅತೀಂದ್ರಿಯವಾದ ಹೆಚ್ಚಿನ ಸುಖವನ್ನು ಅನುಭವಿಸುತ್ತಾನೆ. ಆತ್ಮನಿಷ್ಠನಾದ ಈತನು ಆತ್ಮನಿಷ್ಠೆಯಿಂದ ಎಂದೆಂದಿಗೂ ಜಾರಿಬೀಳುವುದಿಲ್ಲ.</p>ಯೋಗಿಯು ಶಾಶ್ವತವಾದ ಸುಖವನ್ನು ಅನುಭವಿಸುತ್ತಾನೆ. ಅಜ್ಞಾನಿಗಳಿಗೆ ಉಂಟಾಗುವ ದುಃಖಕ್ಕೆ ಅವರ ಅಶಾಂತವಾದ, ಅಸ್ಥಿರವಾದ, ಚಂಚಲವಾದ ಮನಸ್ಸೇ ಕಾರಣ. ಅಶಾಂತಮನಸ್ಸುಳ್ಳವರಿಗೆ ಸುಖವೆಂಬುದು ದೊರಕೀತೆ? ಇಲ್ಲ. ಸುಖವೆಂಬುದು ಹೊರಗಿನ ವಸ್ತುಗಳಿಂದ ಉಂಟಾಗುವ ಫಲವಲ್ಲ. ಬಾಹ್ಯ ವಿಷಯಭೋಗಗಳಲ್ಲಿಯೇ ಮುಳುಗಿರುವವರಿಗೆ ನಿಜವಾದ ಸುಖವು ದೊರಕುವುದಿಲ್ಲ.</div>
  <div>
    <p>ಆದರೆ ನಿಜವಾದ ಯೋಗಿಯು ನಿಜವಾದ ಆನಂದವನ್ನು ಅನುಭವಿಸುತ್ತಾನೆ. ಈ ಆನಂದವೆಂಬುದು ಲೌಕಿಕವಿಷಯಗಳಿಂದ ಉಂಟಾದದ್ದಲ್ಲ. ಇದು ಇಂದ್ರಿಯಗಳಿಗೆ ಗೋಚರವಾದದ್ದೂ ಅಲ್ಲ, ಇದು ಅನುಭವಮಾತ್ರ ಗ್ರಾಹ್ಯವಾದದ್ದು. ಆತ್ಮಸ್ವರೂಪದಲ್ಲಿಯೇ ನೆಲೆಗೊಂಡಿರುವ ಜ್ಞಾನಿಗೆ ಉಂಟಾದ ಈ ಆನಂದವು ಆತ್ಮಾನಂದವೇ ಆಗಿರುತ್ತದೆ. ಈ ಆನಂದವು ಸಹಜವೂ ಸ್ವರೂಪವೂ ಆದದ್ದು. ಇದೇ ಪರಮಾನಂದ, ಇದೇ ಬ್ರಹ್ಮಾನಂದ. ಇದನ್ನು ಪಡೆದವನೇ ಧೀರನು ಹಾಗೂ ಮುಕ್ತನು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಭಕ್ತಿಪ್ರಿಯಾಯ ವಾಸುದೇವಾಯ ನಮಃ॥</div>
  <div>ಆತ್ಮಾರ್ಪಿತಮನೋಬುದ್ಧಿಃ ಆತ್ಮತುಷ್ಟಃ ಪ್ರಿಯಃ ಪರಃ।<br/>ಮದ್ಭಕ್ತಃ ಸತತಂ ಯೋಗೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನನ್ನಲ್ಲಿ ಮನೋಬುದ್ಧಿಗಳನ್ನು ಅರ್ಪಿಸಿದವನಾಗಿ, ತನ್ನಲ್ಲಿಯೇ ಸಂತುಷ್ಟನಾದ ಯೋಗಿಯಾದ ನನ್ನ ಭಕ್ತನು ನನಗೆ ತುಂಬಾ ಪ್ರಿಯನಾಗಿರುತ್ತಾನೆ.</p>
  </div>
  <div>
    <p>ಮಾರ್ಚ್ ೧೮</p>
  </div>
  <div>
    <p>೭೮. ಇವನೇ ಭಕ್ತನಾದ ಯೋಗಿ</p>
  </div>
  <div>ಸಂತುಷ್ಟಃ ಸತತಂ ಯೋಗೀ ಯತಾತ್ಮಾ ದೃಢನಿಶ್ಚಯಃ।<br/>ಮಯ್ಯರ್ಪಿತಮನೋಬುದ್ಧಿಃ ಯೋ ಮದ್ಭಕ್ತಃ ಸ ಮೇ ಪ್ರಿಯಃ॥</div>
  <div>
    <p>ಭಗವದ್ಗೀತಾ ೧೨-೧೪</p>
  </div>
  <div>ಮನಸ್ಸನ್ನು ಹಿಡಿತದಲ್ಲಿಟ್ಟುಕೊಂಡಿರುವ, ದೃಢವಾದ ನಿಶ್ಚಯವುಳ್ಳ ಯೋಗಿಯು ಸದಾ ಸಂತುಷ್ಟನಾಗಿ, ತನ್ನ ಮನಸ್ಸನ್ನೂ ಬುದ್ಧಿಯನ್ನೂ ನನ್ನಲ್ಲಿ ಸಮರ್ಪಿಸಿದವನಾಗಿ, ನನ್ನ ಪ್ರಿಯಭಕ್ತನಾಗಿರುತ್ತಾನೆ.</div>
  <div>
    <p>ಭಕ್ತನ ಲಕ್ಷಣವನ್ನು ಈ ಶ್ಲೋಕದಲ್ಲಿ ತಿಳಿಸಿದೆ. ಭಕ್ತಿಯನ್ನು ಉಳ್ಳವನೇ ಭಕ್ತ. ಭಕ್ತಿಯೆಂಬುದು ಯಾರ ಕಣ್ಣಿಗೂ ಕಾಣಿಸದಿರುವ, ಅಂತಃಕರಣದೊಳಗೆ ಭಗವಂತನಲ್ಲಿ ಹರಿಯುತ್ತಿರುವ ಪ್ರೇಮಪ್ರವಾಹ. ಹೊರಗಿನ ಗಡ್ಡ, ಬಟ್ಟೆ, ಕುಂಕುಮ, ಶಿಖಾ ಇವುಗಳಲ್ಲಿ ಭಕ್ತಿಯೆಂಬುದು ಇರುವುದಿಲ್ಲ. ಭಕ್ತಿಯೆಂಬುದು ತನಗೂ ಭಗವಂತನಿಗೂ ಇರುವ ಪ್ರೀತಿಯೆಂಬ ಸೇತುವೆ. ಭಕ್ತನಿಗೆ ಭಗವಂತನೇ ಸರ್ವಸ್ವ. ಭಗವಂತನೇ ಪ್ರಪಂಚವಾಗಿ ತೋರುತ್ತಿದ್ದಾನೆ ಎಂದು ಭಕ್ತನು ನಂಬಿರುತ್ತಾನೆ.ಮನಸ್ಸನ್ನು ತನ್ನ ಅಧೀನದಲ್ಲಿಟ್ಟುಕೊಂಡು, ಭಗವಂತನನ್ನೇ ಧ್ಯಾನ ಮಾಡುವವನೇ ಭಕ್ತನು. ಇವನಿಗೆ ಯಾವ ಐಷಾರಾಮದ ಭೋಗಮಯವಾದ ಜೀವನದಲ್ಲಿಯೂ ಆಸಕ್ತಿಯು ಇರಲಾರದು. ಎಲ್ಲವನ್ನೂ ಭಗವಂತನಿಗೇ ಸಮರ್ಪಿಸಿ, ಭಗವಂತನ ಇಚ್ಛೆಯಂತೆ ಆನಂದವಾಗಿರುವವನೇ ಭಕ್ತನು. ತನ್ನ ಸಂಪೂರ್ಣ ಜೀವನವನ್ನೇ ಭಗವಂತನಿಗೆ ಸಮರ್ಪಿಸಿ, ಭಗವಂತನಿಗೆ ಸಂಪೂರ್ಣವಾಗಿ ಶರಣಾಗತನಾದ ಭಕ್ತನೇ ಭಗವಂತನಿಗೆ ಅತ್ಯಂತ ಪ್ರಿಯನಾಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವೇದಶಾಸ್ತ್ರವೇದ್ಯಾಯ ವಾಸುದೇವಾಯ ನಮಃ॥</div>
  <div>ವೇದವೇದಾಂತವೇದ್ಯೋಽಯಂ ವೇದವೇದಾಂತಸಾರವಿತ್।<br/>ಶ್ರೀಕೃಷ್ಣಃ ಪರಮಾಚಾರ್ಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರೀಕೃಷ್ಣನೇ ವೇದವೇದಾಂತವೇದ್ಯನೂ ವೇದವೇದಾಂತಸಾರಜ್ಞನೂ ಬ್ರಹ್ಮವಿದ್ಯಾಚಾರ್ಯನೂ ಆಗಿರುತ್ತಾನೆ.</p>
  </div>
  <div>
    <p>ಮಾರ್ಚ್ ೧೯</p>
  </div>
  <div>
    <p>೭೯. ವೇದವೇದ್ಯನೂ ಶ್ರೀಕೃಷ್ಣನೇ</p>
  </div>
  <div>ಸರ್ವಸ್ಯ ಚಾಹಂ ಹೃದಿ ಸನ್ನಿವಿಷ್ಟಃ<br/> ಮತ್ತಃ ಸ್ಮೃತಿರ್ಜ್ಞಾನಮಪೋಹನಂ ಚ।<br/>ವೇದೈಶ್ಚ ಸರ್ವೈರಹಮೇವ ವೇದ್ಯಃ<br/> ವೇದಾಂತಕೃದ್ವೇದವಿದೇವ ಚಾಹಮ್॥</div>
  <div>
    <p>ಭಗವದ್ಗೀತಾ ೧೫-೧೫</p>
  </div>
  <div><p>ಅರ್ಜುನನೆ, ನಾನೇ ಎಲ್ಲರ ಹೃದಯದಲ್ಲೂ ವಾಸಮಾಡುತ್ತಿರುತ್ತೇನೆ. ನನ್ನಿಂದಲೇ ಎಲ್ಲ ಮಾನವರಿಗೂ ಸ್ಮೃತಿಯೂ ಜ್ಞಾನವೂ ಮರೆವೂ ಉಂಟಾಗುತ್ತಿದೆ. ಸರ್ವವೇದಗಳಿಂದಲೂ ವೇದ್ಯನಾಗಿರುವವನು ನಾನೇ, ನಾನೇ ವೇದಾಂತಗಳನ್ನು ಉಪದೇಶಿಸಿರುವವನೂ, ವೇದಗಳನ್ನು ಬಲ್ಲವನೂ ಆಗಿರುತ್ತೇನೆ.</p>ಸಕಲ ಪ್ರಾಣಿಗಳ ಹೃದಯದಲ್ಲೂ ವಾಸವಾಗಿರುವವನು ಭಗವಂತನೊಬ್ಬನೇ. ಪ್ರತ್ಯಗಾತ್ಮರೂಪದಿಂದ ಚೈತನ್ಯ ಸ್ವರೂಪನಾಗಿ ಎಲ್ಲರಲ್ಲಿಯೂ ಇರುವವನು ಪರಮಾತ್ಮನೇ. ಮಾನವರಿಗೆ ಉಂಟಾಗುತ್ತಿರುವ ಸ್ಮೃತಿ ಎಂದರೆ ಸ್ಮರಣಶಕ್ತಿ, ಜ್ಞಾನ ಎಂದರೆ ತಿಳಿವಳಿಕೆ, ಮತ್ತು ಅಪೋಹನ ಎಂದರೆ ಮರೆವು; ಇವೆಲ್ಲವೂ ಭಗವಂತನ ಅನುಗ್ರಹದಿಂದಲೇ ಉಂಟಾಗುತ್ತಿವೆ. ಕೆಲವು ಸಂದರ್ಭದಲ್ಲಿ ಮರೆವೂ ವರವೇ ಆಗಿಬಿಡುತ್ತದೆ.</div>
  <div/>
  <div>
    <p>ವೇದಗಳಿಂದ ಪ್ರತಿಪಾದ್ಯನಾದವನೂ ಶ್ರೀಕೃಷ್ಣನೇ. ಸಕಲ ವೇದಶಾಸ್ತ್ರಗಳೂ ಭಗವಂತನನ್ನೇ ಪ್ರತಿಪಾದನೆಮಾಡುತ್ತಿವೆ. ವೇದಾಂತಾಚಾರ್ಯನೂ ಪರಮಾತ್ಮನೇ, ವೇದಾಂತಾರ್ಥಸಂಪ್ರದಾಯಪ್ರವರ್ತಕನೂ ಭಗವಂತನೇ, ವೇದಾರ್ಥಗಳನ್ನು ಸರಿಯಾಗಿ ಬಲ್ಲವನೂ ಭಗವಂತನೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ದೇಹಾಂತರರಹಿತಾಯ ವಾಸುದೇವಾಯ ನಮಃ॥</div>
  <div>ಯದಾ ಜೀವಃ ಪ್ರಯಾತ್ಯೇಷಃ ದೇಹಾದ್ದೇಹಾಂತರಂ ತದಾ।<br/>ಇಂದ್ರಿಯಾಣಿ ಗೃಹೀತ್ವೈವ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜೀವಾತ್ಮನು ಈ ಶರೀರವನ್ನು ಬಿಟ್ಟು ಮತ್ತೊಂದು ಶರೀರಕ್ಕೆ ಹೋಗುವಾಗ ಇಂದ್ರಿಯಗಳನ್ನು ತೆಗೆದುಕೊಂಡೇ ಹೋಗುತ್ತಾನೆ.</p>
  </div>
  <div>
    <p>ಮಾರ್ಚ್ ೨೦</p>
  </div>
  <div>
    <p>೮೦. ಅಜ್ಞನ ಹಣೆಬರಹವಿದು</p>
  </div>
  <div>ಶರೀರಂ ಯದವಾಪ್ನೋತಿ ಯಚ್ಚಾಪ್ಯುತ್ಕಾ<strong>್ರ</strong>ಮತೀಶ್ವರಃ।<br/>ಗೃಹೀತ್ವೈತಾನಿ ಸಂಯಾತಿ ವಾಯುರ್ಗಂಧಾನಿವಾಶಯಾತ್॥</div>
  <div>
    <p>ಭಗವದ್ಗೀತಾ ೧೫-೮</p>
  </div>
  <div><p>ಯಾವಾಗ ದೇಹಾದಿಸಂಘಾತಗಳಿಗೆ ಒಡೆಯನಾದ ಜೀವಾತ್ಮನು ಈ ಶರೀರವನ್ನು ಬಿಟ್ಟು ಇನ್ನೊಂದು ಶರೀರವನ್ನು ಹೊಂದುವುದಕ್ಕಾಗಿ ಹೋಗುತ್ತಾನೆಯೋ, ಆಗ ಅವನು ತನ್ನ ಜೊತೆಯಲ್ಲಿ ಇಂದ್ರಿಯಗಳನ್ನೂ ಮನಸ್ಸನ್ನೂ ತೆಗೆದುಕೊಂಡೇ—ಗಾಳಿಯು ಹೂವಿನಿಂದ ವಾಸನೆಯನ್ನು ತೆಗೆದುಕೊಂಡು ಹೋಗುವಂತೆ—ಹೋಗುತ್ತಾನೆ.</p>ಜೀವಾತ್ಮನು ಈ ಶರೀರವನ್ನು ಬಿಟ್ಟು ಮತ್ತೊಂದು ಶರೀರವನ್ನು ಪ್ರವೇಶಿಸುತ್ತಾನಷ್ಟೆ? ಎಲ್ಲಿಯವರೆಗೆ ಜೀವಾತ್ಮನಿಗೆ ಅವಿದ್ಯೆಯು ಇರುತ್ತದೆಯೋ ಅಲ್ಲಿಯವರೆಗೂ ಅವನು ಕಾಮಕರ್ಮಗಳಿಗೆ ವಶನಾಗಿ ಫಲಗಳನ್ನು ಅನುಭವಿಸುತ್ತಲೇ ಇರಬೇಕು. ಜನ್ಮದಿಂದ ಮರಣ, ಮರಣದಿಂದ ಪುನಃ ಜನ್ಮ—ಹೀಗೆ ಸಂಸಾರಚಕ್ರದಲ್ಲಿ ಸಿಕ್ಕಿಕೊಂಡು ಸುತ್ತಾಡುವುದೇ <strong>ಅಜ್ಞನಾದ ಜೀವನ ಹಣೆಬರಹ</strong>.</div>
  <div/>
  <div>
    <p>ಅವನು ಹಾಗೆ ಹೋಗುವಾಗ ತನ್ನ ಜೊತೆಯಲ್ಲಿ ಪಂಚಜ್ಞಾನೇಂದ್ರಿಯಗಳನ್ನೂ , ಸೂಕ್ಷ್ಮವಾದ ಮನಸ್ಸನ್ನೂ ತೆಗೆದುಕೊಂಡೇ ಹೋಗುತ್ತಾನೆ. ಇದು ಸೂಕ್ಷ್ಮರೂಪದಿಂದ ಎನ್ನುವುದನ್ನು ತಿಳಿಸಲು, ಗಾಳಿಯು ಹೂವಿನಿಂದ ವಾಸನೆಯನ್ನು ತೆಗೆದುಕೊಂಡುಹೋಗುವಂತೆ, ಎಂದು ದೃಷ್ಟಾಂತವನ್ನು ಕೊಟ್ಟಿರುತ್ತದೆ. ಅವಿದ್ಯಾಕಾಮ ವಾಸನೆಗಳಿಂದ ಕೂಡಿರುವ ಜೀವನಿಗೆ ಈ ಸಂಸಾರಗತಿಯು ತಪ್ಪಿದ್ದಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಹ್ಮಣ್ಯಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಶಾಂತೋ ದಾಂತಃ ಶುಚಿಶ್ಚೈವ ಕ್ಷಮಾರ್ಜವಗುಣಾನ್ವಿತಃ।<br/>ಜ್ಞಾನವಿಜ್ಞಾನವಾನ್ ವಿಪ್ರಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶಾಂತನೂ ದಾಂತನೂ ಶುಚಿಯೂ ಕ್ಷಮಾ ಆರ್ಜವಸಂಪನ್ನನೂ ಜ್ಞಾನವಿಜ್ಞಾನಗಳುಳ್ಳವನೂ ಆದವನೇ <strong>ಬ್ರಾಹ್ಮಣನು</strong>.</p>
  </div>
  <div>
    <p>ಮಾರ್ಚ್ ೨೧</p>
  </div>
  <div>
    <p>೮೧. ಬ್ರಾಹ್ಮಣನ ಒಂಬತ್ತು ಗುಣಗಳು</p>
  </div>
  <div>ಶಮೋ ದಮಸ್ತಪಃ ಶೌಚಂ ಕ್ಷಾಂತಿರಾರ್ಜವಮೇವ ಚ।<br/>ಜ್ಞಾನಂ ವಿಜ್ಞಾನಮಾಸ್ತಿಕ್ಯಂ ಬ್ರಹ್ಮಕರ್ಮ ಸ್ವಭಾವಜಮ್॥</div>
  <div>
    <p>ಭಗವದ್ಗೀತಾ ೧೮-೪೨</p>
  </div>
  <div><p>ಶಮ, ದಮ, ತಪಸ್ಸು, ಶೌಚ, ಕ್ಷಾಂತಿ, ಆರ್ಜವ, ಜ್ಞಾನ, ವಿಜ್ಞಾನ ಮತ್ತು ಆಸ್ತಿಕ್ಯ—ಇವುಗಳು ಬ್ರಾಹ್ಮಣರಿಗೆ ಸಹಜ ಗುಣಗಳು.</p>ಬ್ರಾಹ್ಮಣನೆಂದರೆ ಕೇವಲ ಶಿಖಾ, ವಿಭೂತಿ, ಜನಿವಾರಗಳನ್ನು ಹಾಕಿಕೊಂಡರೆ ಸಾಲದು. ಇವೆಲ್ಲವೂ ಬಾಹ್ಯ ಲಾಂಛನಗಳು. ಇವುಗಳಿಗಿಂತಲೂ ಮುಖ್ಯವಾಗಿ ಒಳಗಡೆಯಲ್ಲಿ ಬ್ರಾಹ್ಮಣ್ಯದ ಗುಣಗಳು ಇರಬೇಕು. ಇವುಗಳು ಒಂಬತ್ತು ಎಂದು ಈ ಶ್ಲೋಕದಲ್ಲಿ ಸೂಚಿಸಿದೆ.</div>
  <div/>
  <div/>
  <div>
    <p><strong>ಶಮ</strong>—ಅಂತರಿಂದ್ರಿಯವೆಂಬ ಮನಸ್ಸಿನ ನಿಗ್ರಹ</p>
  </div>
  <div>
    <p><strong>ದಮ</strong>—ಜ್ಞಾನೇಂದ್ರಿಯ ಕರ್ಮೇಂದ್ರಿಯಗಳ ನಿಗ್ರಹ</p>
  </div>
  <div>
    <p><strong>ತಪಸ್ಸು</strong>—ಸತ್ಯ, ಅಹಿಂಸಾ, ಬ್ರಹ್ಮಚರ್ಯೆಗಳು</p>
  </div>
  <div>
    <p><strong>ಶೌಚ</strong>—ಮನಸ್ಸು ಶುದ್ಧವಾಗಿ ಪ್ರಸನ್ನವಾಗಿರುವುದು</p>
  </div>
  <div>
    <p><strong>ಕ್ಷಾಂತಿ</strong>—ಇತರರ ತಪ್ಪುಗಳನ್ನು ಎಣಿಸದಿರುವಿಕೆ</p>
  </div>
  <div>
    <p><strong>ಆರ್ಜವ</strong>—ಕಾಯೇನ ವಾಚಾ ಮನಸಾ ಋಜುಸ್ವಭಾವ</p>
  </div>
  <div>
    <p><strong>ಜ್ಞಾನ</strong>—ವೇದವೇದಾಂತಾದಿಶಾಸ್ತ್ರಗಳ ಅರ್ಥಜ್ಞಾನ</p>
  </div>
  <div>
    <p><strong>ವಿಜ್ಞಾನ</strong>—ವೇದಾಂತಾರ್ಥದ ಜೀವನಾನುಭವ</p>
  </div>
  <div><strong>ಆಸ್ತಿಕ್ಯ</strong>—ಧರ್ಮಾಧರ್ಮ, ಜನ್ಮಾಂತರ, ವೇದ, ದೇವರಲ್ಲಿ ನಂಬಿಕೆ.</div>
  <div>ಈ ಒಂಬತ್ತು ಗುಣಗಳುಳ್ಳವನೇ <strong>ಬ್ರಾಹ್ಮಣನು</strong>.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಾರೂಢವರಿಷ್ಠಾಯ ವಾಸುದೇವಾಯ ನಮಃ॥</div>
  <div>ಸರ್ವಸಂಕಲ್ಪಸಂನ್ಯಾಸೀ ಕಾಮ್ಯಕರ್ಮವಿವರ್ಜಿತಃ।<br/>ಯೋಗಾರೂಢಸ್ತ್ವಯಂ ಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ಸಂಕಲ್ಪಗಳನ್ನೂ ಸಂನ್ಯಾಸಮಾಡಿರುವ, ಕಾಮ್ಯಕರ್ಮಗಳನ್ನು ಬಿಟ್ಟಿರುವ ಜ್ಞಾನಿಯೇ <strong>ಯೋಗಾರೂಢ</strong>ನೆನಿಸುತ್ತಾನೆ.</p>
  </div>
  <div>
    <p>ಮಾರ್ಚ್ ೨೨</p>
  </div>
  <div>
    <p>೮೨. ಇವನೇ ಯೋಗಾರೂಢನು</p>
  </div>
  <div>ಯದಾ ಹಿ ನೇಂದ್ರಿಯಾರ್ಥೇಷು ನ ಕರ್ಮಸ್ವನುಷಜ್ಜತೇ।<br/>ಸರ್ವಸಂಕಲ್ಪಸಂನ್ಯಾಸೀ ಯೋಗಾರೂಢಸ್ತದೋಚ್ಯತೇ॥</div>
  <div>
    <p>ಭಗವದ್ಗೀತಾ ೬-೪</p>
  </div>
  <div><p>ಇಂದ್ರಿಯಭೋಗಗಳಲ್ಲಿಯೂ ಶಾಸ್ತ್ರೀಯಕರ್ಮಗಳಲ್ಲಿಯೂ ಆಸಕ್ತನಾಗದೆ ಯಾವ ಸಾಧಕನು ಎಲ್ಲ ಸಂಕಲ್ಪಗಳನ್ನೂ ಸಂನ್ಯಾಸಮಾಡಿರುತ್ತಾನೆಯೋ, ಅವನೇ <strong>ಯೋಗಾರೂಢ</strong>ನೆನಿಸುತ್ತಾನೆ.</p>ಸಾಧಕನೆಂದರೆ ಹೊರಗಿನ ಅನಾತ್ಮವಸ್ತುಗಳಲ್ಲಿ ಅನುರಕ್ತನಾಗದೆ, ಕಾಮ್ಯಕರ್ಮಗಳನ್ನು ಕೈಬಿಟ್ಟಿರುವ ಧೀರ. ಇವನಿಗೆ ಅನಿತ್ಯವಾದ ವೈಷಯಿಕ ಸುಖಗಳಲ್ಲಿ ಅನುರಾಗವು ಇರುವುದಿಲ್ಲವಷ್ಟೆ? ನಿಜಹೇಳಬೇಕೆಂದರೆ ಇವನಿಗೆ ನಿತ್ಯ ನೈಮಿತ್ತಿಕ ಕಾಮ್ಯ ಪ್ರತಿಷಿದ್ಧಗಳೆಂಬ ನಾಲ್ಕು ತರಹದ ಕರ್ಮಗಳಲ್ಲಿಯೂ ಪ್ರವೃತ್ತಿಯೇ ಇರಲಾರದು.</div>
  <div/>
  <div>
    <p>ಇವನು ಯಾವ ಸಂಕಲ್ಪಗಳಲ್ಲೂ ಸಿಕ್ಕಿಕೊಳ್ಳುವುದಿಲ್ಲ. ಸಂಕಲ್ಪಗಳಿಂದ ಕಾಮಗಳು, ಕಾಮಗಳಿಂದ ಕರ್ಮಗಳು, ಕರ್ಮಗಳಿಂದ ಭೋಗ, ಭೋಗಕ್ಕಾಗಿ ಶರೀರ, ಶರೀರಪ್ರಾಪ್ತಿಗಾಗಿ ಪುನರ್ಜನ್ಮ; ಅನಂತರ ಸುಖದುಃಖಭೋಗಸಂಪ್ರಾಪ್ತಿ. ಹೀಗೆ ಈ ಸಂಸಾರಚಕ್ರಕ್ಕೆಲ್ಲ ಸಂಕಲ್ಪಗಳೇ ಮೂಲ. ಸಂಕಲ್ಪಗಳೇ ಸರ್ವಾನರ್ಥಗಳಿಗೂ ಹೇತು. ಸಂಕಲ್ಪಗಳೇ ಅಜ್ಞಾನಿಗಳ ಸಂಪತ್ತು. ಇಂಥ ಸಂಕಲ್ಪಗಳನ್ನು ವಿವೇಕದಿಂದ ಬಿಟ್ಟವನೇ <strong>ಯೋಗಾರೂಢನು</strong>. ಯೋಗಾರೂಢನ ಮನಸ್ಸು ಸದಾ ಜಾಗೃತವಾಗಿರುತ್ತದೆ. ಇವನ ಮನಸ್ಸು ಸದಾ ಶಾಂತವೂ ಆನಂದವೂ ಅಂತರ್ಮುಖಿಯೂ ಆಗಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿರ್ಗುಣಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಸರ್ವೇಂದ್ರಿಯಗುಣೈರ್ಯುಕ್ತಃ ಸರ್ವಧರ್ಮವಿವರ್ಜಿತಃ।<br/>ನಿರ್ಗುಣಃ ಸಗುಣೋಽಪ್ಯಾತ್ಮಾ<strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮನು ಸರ್ವೇಂದ್ರಿಯಗುಣಗಳಿಂದ ಕೂಡಿಕೊಂಡಿರುವವನಂತೆ ತೋರುತ್ತಿದ್ದರೂ, ಆ ಗುಣಧರ್ಮಗಳಿಂದ ದೂರನಾಗಿರುತ್ತಾನೆ. ಗುಣಗಳುಳ್ಳವನಂತೆ ತೋರಿದರೂ ಆತ್ಮನು ನಿರ್ಗುಣನೇ ಆಗಿರುತ್ತಾನೆ.</p>
  </div>
  <div>
    <p>ಮಾರ್ಚ್ ೨೩</p>
  </div>
  <div>
    <p>೮೩. ಸಗುಣನಾಗಿದ್ದರೂ ನಿರ್ಗುಣನೇ!</p>
  </div>
  <div>ಸರ್ವೇಂದ್ರಿಯಗುಣಾಭಾಸಂ ಸರ್ವೇಂದ್ರಿಯವಿವರ್ಜಿತಮ್।<br/>ಅಸಕ್ತಂ ಸರ್ವಭೃಚ್ಚೈವ ನಿರ್ಗುಣಂ ಗುಣಭೋಕ್ತೃ ಚ॥</div>
  <div>
    <p>ಭಗವದ್ಗೀತಾ ೧೩-೧೪</p>
  </div>
  <div><p>ಆತ್ಮತತ್ತ್ವವು ಸರ್ವೇಂದ್ರಿಯಗುಣಾಭಾಸವೂ ಸರ್ವೇಂದ್ರಿಯವಿವರ್ಜಿತವೂ ಆಗಿರುತ್ತದೆ. ಆತ್ಮನು ಅಸಕ್ತನೂ ಸರ್ವಧಾರಿಯೂ ನಿರ್ಗುಣನೂ ಗುಣಭೋಕ್ತೃವೂ ಆಗಿರುತ್ತಾನೆ.</p>ಆತ್ಮನು ಅಸಂಸಾರಿ ಎಂದಕೂಡಲೇ ಅವನನ್ನು ಶೂನ್ಯ ಎಂದು ತಿಳಿಯಬಾರದು. ಆತ್ಮನು ಎಲ್ಲ ಇಂದ್ರಿಯಗಳ ಗುಣಗಳಿಂದಲೂ ಕೂಡಿಕೊಂಡವನಂತೆ ತೋರುತ್ತಿರುತ್ತಾನೆ. ಕಣ್ಣುಗಳ ಸಂಬಂಧದಿಂದ ದ್ರಷ್ಟೃ ವಾಗಿ, ಕಿವಿಗಳ ಸಂಬಂಧದಿಂದ ಶ್ರೋತೃವಾಗಿ, ಕೈಗಳ ಸಂಬಂಧದಿಂದ ಕರ್ತೃವಾಗಿ ತೋರುತ್ತಿದ್ದಾನೆ. ಹಾಗಾದರೆ ಆತ್ಮನಿಗೆ ಈ ಇಂದ್ರಿಯಗಳ ಸಂಬಂಧದಿಂದ ಸಂಸಾರದ ಅಂಟು ಉಂಟೇ? ಎಂದರೆ, ಖಂಡಿತಾ ಇಲ್ಲ.</div>
  <div>
    <p>ಆತ್ಮನು ಸ್ವತಃ ಇಂದ್ರಿಯಸಂಬಂಧರಹಿತನಾಗಿದ್ದಾನೆ. ಉಪಾಧಿ ಸಂಬಂಧದಿಂದ ಸಗುಣನಾಗಿರುವಂತೆ ತೋರುತ್ತಿದ್ದರೂ ಆತ್ಮನು ನಿರುಪಾಧಿಕನಾದ್ದರಿಂದ ನಿರ್ಗುಣನೇ ಆಗಿರುತ್ತಾನೆ. ಆತ್ಮನ ದೃಷ್ಟಿಯಿಂದ ಯಾವ ಇಂದ್ರಿಯಗಳ ಅಥವಾ ಗುಣಗಳ ಸಂಬಂಧವು ಸ್ವಲ್ಪವೂ ಇಲ್ಲವೇ ಇಲ್ಲ. ನಮ್ಮ ದೃಷ್ಟಿಯಿಂದ ಅಲೆ, ನೊರೆ, ತೊರೆಗಳು ಕಾಣುತ್ತಿದ್ದರೂ ಎಲ್ಲವೂ ನೀರೇ ಆಗಿರುತ್ತದೆಯಲ್ಲವೆ? ಯಾವ ಸಂಗವೂ ಇಲ್ಲದವನು ಆತ್ಮ. ಆತ್ಮನು ಸ್ವತಃ ನಿರ್ಗುಣನೂ ಅಸಂಸಾರಿಯೂ ಆಗಿದ್ದಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕ್ಷೇತ್ರವಿಸ್ತಾರವಿದೇ ವಾಸುದೇವಾಯ ನಮಃ॥</div>
  <div>ಶರೀರೇಂದ್ರಿಯಸಂಘಾತಃ ಕ್ಷೇತ್ರಶಬ್ದೇನ ಕಥ್ಯತೇ।<br/>ಜ್ಞಾತಾ ಕ್ಷೇತ್ರಜ್ಞ ಇತ್ಯುಕ್ತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶರೀರೇಂದ್ರಿಯಸಂಘಾತಕ್ಕೆ <strong>ಕ್ಷೇತ್ರ</strong> ಎಂದು ಹೆಸರು. ಇದನ್ನು ಅರಿಯುವವನೇ <strong>ಕ್ಷೇತ್ರಜ್ಞ</strong>ನು ಎಂದು ಕರೆಯಲ್ಪಡುತ್ತಾನೆ.</p>
  </div>
  <div>
    <p>ಮಾರ್ಚ್ ೨೪</p>
  </div>
  <div>
    <p>೮೪. ಕ್ಷೇತ್ರ ಕ್ಷೇತ್ರಜ್ಞರ ಲಕ್ಷಣಗಳು</p>
  </div>
  <div>ಇದಂ ಶರೀರಂ ಕೌಂತೇಯ ಕ್ಷೇತ್ರಮಿತ್ಯಭಿಧೀಯತೇ।<br/>ಏತದ್ ಯೋ ವೇತ್ತಿ ತಂ ಪ್ರಾಹುಃ ಕ್ಷೇತ್ರಜ್ಞ ಇತಿ ತದ್ವಿದಃ॥</div>
  <div>
    <p>ಭಗವದ್ಗೀತಾ ೧೩-೧</p>
  </div>
  <div><p>ಎಲೈ ಕೌಂತೇಯನೆ, ಈ ಶರೀರವೇ <strong>ಕ್ಷೇತ್ರ</strong>ವೆಂದು ಕರೆಯಲ್ಪಡುತ್ತದೆ. ಇದನ್ನು ತಿಳಿಯುವಾತನೇ <strong>ಕ್ಷೇತ್ರಜ್ಞ </strong>ಎಂದು ತಿಳಿದವರು ಹೇಳುತ್ತಾರೆ.</p>ವೇದಾಂತದಲ್ಲಿ ಕ್ಷೇತ್ರ, ಕ್ಷೇತ್ರಜ್ಞ ಎಂದು ಎರಡು ಶಬ್ದಗಳನ್ನು ಮತ್ತೆ ಮತ್ತೆ ಬಳಸುತ್ತಾರೆ. ಇದನ್ನೇ ಕಾಪಿಲಸಾಂಖ್ಯದರ್ಶನದಲ್ಲಿ ಪ್ರಕೃತಿ ಪುರುಷ ಎಂದು ಕರೆಯುತ್ತಾರೆ. ತ್ರಿಗುಣಾತ್ಮಕವಾದ ಪ್ರಕೃತಿಯೇ ಶರೀರೇಂದ್ರಿಯರೂಪವಾಗಿ ಪರಿಣಮಿಸಿರುತ್ತದೆ. ಶರೀರವು ಜೀವಾತ್ಮನಿಗೆ ಸುಖದುಃಖ ಭೋಗಗಳನ್ನು ಅನುಭವಿಸಲು ಇರುವುದರಿಂದ <strong>ಕ್ಷೇತ್ರ</strong> ಎನಿಸುತ್ತದೆ. ಕ್ಷೇತ್ರ, ಪ್ರಕೃತಿ, ದೇಹಾದಿಸಂಘಾತ, ವಿಷಯ—ಇವೆಲ್ಲವೂ ಪರ್ಯಾಯಪದ ಗಳು. ಇದೆಲ್ಲವೂ ಅನಾತ್ಮವೇ ಆಗಿರುತ್ತದೆ.</div>
  <div>
    <p>ಇನ್ನು <strong>ಕ್ಷೇತ್ರಜ್ಞ</strong> ಎಂದರೆ ಚೇತನನಾದ ಆತ್ಮನು. ಈ ಅನಾತ್ಮವಾದ ಶರೀರವನ್ನು ತಾನೆಂದು ಮಾಡಿಕೊಂಡಿರುವ ಸಂಸಾರಿಯಾದ ಜೀವಾತ್ಮನೇ <strong>ಕ್ಷೇತ್ರಜ್ಞ</strong>ನು. ಆತ್ಮನು ನಿಜವಾಗಿ ನಿರ್ಲಿಪ್ತನಾಗಿ ಅಸಂಸಾರಿಸ್ವರೂಪನೇ ಆಗಿದ್ದರೂ, ಅವಿದ್ಯೆಯಿಂದ ಆತ್ಮನಿಗೆ ಸಂಸಾರಿತ್ವವಿರುವಂತೆ ತೋರುತ್ತಿದೆ. ಇಡೀ ವಿಶ್ವವನ್ನು ಕ್ಷೇತ್ರ ಮತ್ತು ಕ್ಷೇತ್ರಜ್ಞ, ಪ್ರಕೃತಿ ಮತ್ತು ಪುರುಷರೆಂದು ಜ್ಞಾನಿಗಳು ವಿಂಗಡಿಸಿರುತ್ತಾರೆ. ಅಚೇತನ ವಸ್ತುಗಳೆಲ್ಲವೂ <strong>ಕ್ಷೇತ್ರ</strong>ವೇ, ಇದು ಪ್ರಕೃತಿಯ ಕಾರ್ಯ; ಚೇತನರಾದ ಜೀವರೆಲ್ಲರೂ <strong>ಕ್ಷೇತ್ರಜ್ಞ</strong>ರು. ಈ ಕ್ಷೇತ್ರಜ್ಞರಾದ ಜೀವರು ನಿಜವಾಗಿ ಪರಮಾತ್ಮನೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಾಚಿಕತಪೋಮೂರ್ತಯೇ ವಾಸುದೇವಾಯ ನಮಃ॥</div>
  <div>ಪ್ರೀತಿಯುಕ್ತಂ ಶುಭಂ ಸತ್ಯಂ ವಾಕ್ಯಂ ಸುಖಕರಂ ಹಿತಮ್।<br/>ವಾಚಿಕಂ ತಪ ಇತ್ಯಾಹುಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪ್ರೀತಿಯಿಂದ ಕೂಡಿದ, ಮನೋಹರವೂ ಶುಭವೂ ಸುಖಕರವೂ ಹಿತವೂ ಸತ್ಯವೂ ಆದ ಮಾತುಗಳನ್ನು ಆಡುವುದೇ <strong>ವಾಚಿಕತಪಸ್ಸು</strong>.</p>
  </div>
  <div>
    <p>ಮಾರ್ಚ್ ೨೫</p>
  </div>
  <div>
    <p>೮೫. ಇದು ವಾಙ್ಮಯ ತಪಸ್ಸು</p>
  </div>
  <div>ಅನುದ್ವೇಗಕರಂ ವಾಕ್ಯಂ ಸತ್ಯಂ ಪ್ರಿಯಹಿತಂ ಚ ಯತ್।<br/>ಸ್ವಾಧ್ಯಾಯಾಭ್ಯಸನಂ ಚೈವ ವಾಙ್ಮಯಂ ತಪ ಉಚ್ಯತೇ॥</div>
  <div>
    <p>ಭಗವದ್ಗೀತಾ ೧೭-೧೫</p>
  </div>
  <div>
    <p>ಉದ್ವೇಗವನ್ನುಂಟುಮಾಡದ ಮಾತು, ಸತ್ಯವಾದ ಮಾತು, ಪ್ರಿಯ ಹಾಗೂ ಹಿತವಾದ ಮಾತು, ಮತ್ತು ಸ್ವಾಧ್ಯಾಯಾಭ್ಯಸನ—ಇವುಗಳು <strong>ವಾಙ್ಮಯ</strong> ತಪಸ್ಸು ಎನಿಸುತ್ತವೆ.</p>
    <p>ವಾಕ್ಕಿನಿಂದ ಮಾಡುವ ತಪಸ್ಸೇ <strong>ವಾಙ್ಮಯ</strong> ತಪಸ್ಸು. <strong>ಮಾತು ಮುತ್ತಾಗಿರಬೇಕೇ</strong> <strong>ಹೊರತು ಮೃತ್ಯುವಾಗಬಾರದು</strong>. ‘ಮಾತು ಆಡಿದರೆ ಹೋಯಿತು, ಮುತ್ತು ಒಡೆದರೆ ಹೋಯಿತು’ ಎಂದು ಗಾದೆಯೂ ಇದೆಯಲ್ಲವೆ? ಹತ್ತು ಸಲ ವಿಚಾರವನ್ನು ಮಾಡಿ ಒಂದು ಮಾತನ್ನಾಡಬೇಕು. ಭಗವಂತನು ಮಾನವನಿಗೆ ಅನುಗ್ರಹ ಮಾಡಿರುವ ಅದ್ಭುತ ಸಂಪತ್ತೆಂದರೆ ಮಾತು. ಮಾತು ಮಾಣಿಕ್ಯದಂತಿರಬೇಕು. ಇದೇ <strong>ವಾಙ್ಮಯ</strong> ತಪಸ್ಸು. ಇದರ ನಾಲ್ಕು ಲಕ್ಷಣಗಳನ್ನು ಇಲ್ಲಿ ಹೇಳಿದೆ.</p>
    <p>೧. <strong>ಅನುದ್ವೇಗಕರಂ</strong> : ಇತರರಿಗೆ ನೋವಾಗುವಂಥ ಮಾತನ್ನು ಆಡಲೇಬಾರದು. ನಮ್ಮ ಮಾತಿನಿಂದ ಎಲ್ಲರಿಗೂ ಆನಂದವಾಗಬೇಕು. ೨. <strong>ಸತ್ಯಂ</strong> : ಯಾವಾಗಲೂ ಸತ್ಯವನ್ನೇ ನುಡಿಯಬೇಕು, ಸುಳ್ಳನ್ನಂತೂ ಹೇಳಲೇಬಾರದು. ೩. <strong>ಪ್ರಿಯಹಿತಂ</strong> : ಪ್ರಿಯವಾಗಿ ಹಿತವಾಗಿ ಮಾತ ನಾಡಬೇಕು. ೪. <strong>ಸ್ವಾಧ್ಯಾಯಾಭ್ಯಸನಂ</strong> : ತನ್ನ ಧರ್ಮಗ್ರಂಥಗಳನ್ನು ಅಧ್ಯಯನಮಾಡುತ್ತಿರಬೇಕು.ಇವುಗಳಿಗೆ <strong>ವಾಙ್ಮಯತಪಸ್ಸು</strong> ಎಂದು ಹೆಸರು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಮಾತ್ಮನೇ ವಾಸುದೇವಾಯ ನಮಃ॥</div>
  <div>ದೇಹಾದಿಬುದ್ಧಿಪರ್ಯಂತವ್ಯಾಪಾರಾಣಾಂ ಪ್ರಕಾಶಕಃ।<br/>ಅಸ್ಮಿನ್ ದೇಹೇಽಂತರಾತ್ಮಾಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇಹದಿಂದ ಪ್ರಾರಂಭಿಸಿ ಬುದ್ಧಿಯವರೆಗಿನ ಸಕಲವ್ಯಾಪಾರಗಳಿಗೂ ಸಾಕ್ಷಿಯಾದ ಈ ಅಂತರಾತ್ಮನು ಈ ದೇಹದಲ್ಲಿಯೇ ಇರುತ್ತಾನೆ.</p>
  </div>
  <div>
    <p>ಮಾರ್ಚ್ ೨೬</p>
  </div>
  <div>
    <p>೮೬. ಈ ಆತ್ಮನಿಗೇ ಆರು ಗುಣಗಳು</p>
  </div>
  <div>ಉಪದ್ರಷ್ಟಾಽನುಮಂತಾ ಚ ಭರ್ತಾ ಭೋಕ್ತಾ ಮಹೇಶ್ವರಃ।<br/>ಪರಮಾತ್ಮೇತಿ ಚಾಪ್ಯುಕ್ತೋ ದೇಹೇಽಸ್ಮಿನ್ ಪುರುಷಃ ಪರಃ॥</div>
  <div>
    <p>ಭಗವದ್ಗೀತಾ ೧೩-೨೨</p>
  </div>
  <div><p>ಈ ದೇಹದೊಳಗೇ ವಾಸಿಸುವ ಪರಮಾತ್ಮನು ಉಪದ್ರಷ್ಟೃವಾಗಿ ಅನುಮಂತೃವಾಗಿ ಭರ್ತೃವಾಗಿ ಭೋಕ್ತೃವಾಗಿ ಮಹೇಶ್ವರನೂ ಆಗಿ ಪರಮಾತ್ಮನೆಂದೂ ಕರೆಯಲ್ಪಡುತ್ತಿದ್ದಾನೆ.</p>ಈ ದೇಹದೊಳಗೆ ಮಾಂಸ ಮೂಳೆ ರಕ್ತ ಕೀವು ಕೊಬ್ಬು ಮಲಮೂತ್ರಗಳಿವೆಯೆಂದು ಸಾಮಾನ್ಯವಾಗಿ ನಾವೆಲ್ಲರೂ ತಿಳಿದಿರುತ್ತೇವಲ್ಲವೆ? ಈ ಶರೀರದೊಳಗೆ ಒಬ್ಬ ಆತ್ಮನಿದ್ದಾನೆ ಎಂಬುದಾಗಲಿ, ಅವನು ಅಸಂಸಾರಿಯಾಗಿದ್ದಾನೆ ಎಂಬುದಾಗಲಿ ಸಾಮಾನ್ಯಲೌಕಿಕರಿಗೆ ಗೊತ್ತೇ ಇಲ್ಲ. ಇದಕ್ಕೆ ಕಾರಣ, ವಿಚಾರಮಾಡದಿರುವುದು. ಶಾಸ್ತ್ರದೃಷ್ಟಿಯಿಂದ ವಿಚಾರಮಾಡಿದಾಗ ಈ ಶರೀರದೊಳಗಿನ ಆತ್ಮನ ಸ್ವರೂಪವು ಹೀಗೆ ತಿಳಿಯುತ್ತದೆ.</div>
  <div/>
  <div>೧.</div>
  <div><strong>ಉಪದ್ರಷ್ಟಾ</strong>—ಯಾವುದಕ್ಕೂ ಸ್ವತಃ ಅಂಟಿಕೊಳ್ಳದೇ ಹತ್ತಿರದಲ್ಲಿದ್ದು ಎಲ್ಲವನ್ನೂ ಬೆಳಗುತ್ತಿರುವವನು.</div>
  <div>೨.</div>
  <div><strong>ಅನುಮಂತಾ</strong>—ದೇಹೇಂದ್ರಿಯಮನೋಬುದ್ಧಿವ್ಯಾಪಾರಗಳನ್ನೆಲ್ಲ ನೋಡುತ್ತಾ ಅವಿಕ್ರಿಯನಾಗಿರುವವನು.</div>
  <div>೩.</div>
  <div><strong>ಭರ್ತಾ</strong>—ಸಂಘಾತವನ್ನು ಚೈತನ್ಯಸ್ವರೂಪದಿಂದ ಭರಿಸುವವನು.</div>
  <div>೪.</div>
  <div><strong>ಭೋಕ್ತಾ</strong>—ಇಂದ್ರಿಯಾರ್ಥಗಳನ್ನು ಅನುಭವಿಸುವವನು.</div>
  <div>೫.</div>
  <div><strong>ಮಹೇಶ್ವರಃ</strong>—ಸರ್ವಾತ್ಮನಾಗಿ ಸ್ವತಂತ್ರನಾಗಿ ಇರುವವನು.</div>
  <div>೬.</div>
  <div><strong>ಪರಮಾತ್ಮಾ</strong>—ನಿಜವಾದ ಆತ್ಮನಾಗಿರುವವನು.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಮಾತ್ಮದರ್ಶನಾಯ ವಾಸುದೇವಾಯ ನಮಃ॥</div>
  <div>ಸಮಂ ಸರ್ವತ್ರ ಸಂಪಶ್ಯನ್ ಹ್ಯಾತ್ಮಾನಂ ತು ವಿಮುಚ್ಯತೇ।<br/>ಜ್ಞಾನೀ ಹಿನಸ್ತಿ ನಾತ್ಮಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವರಲ್ಲಿಯೂ ಸಮನಾದ ಆತ್ಮನನ್ನೇ ಕಾಣುವ ಜ್ಞಾನಿಯು ಮುಕ್ತನಾಗಿ ಬಿಡುತ್ತಾನೆ. ಜ್ಞಾನಿಯು ಆತ್ಮಹತ್ಯೆಯನ್ನು ಎಂದಿಗೂ ಮಾಡಿಕೊಳ್ಳುವುದಿಲ್ಲ.</p>
  </div>
  <div>
    <p>ಮಾರ್ಚ್ ೨೭</p>
  </div>
  <div>
    <p>೮೭. ಸಮದರ್ಶನದ ಫಲ</p>
  </div>
  <div>ಸಮಂ ಪಶ್ಯನ್ ಹಿ ಸರ್ವತ್ರ ಸಮವಸ್ಥಿತಮೀಶ್ವರಮ್।<br/>ನ ಹಿನಸ್ತ್ಯಾತ್ಮನಾತ್ಮಾನಂ ತತೋ ಯಾತಿ ಪರಾಂ ಗತಿಮ್॥</div>
  <div>
    <p>ಭಗವದ್ಗೀತಾ ೧೩-೨೮</p>
  </div>
  <div>
    <p>ಎಲ್ಲ ಪ್ರಾಣಿಗಳಲ್ಲಿಯೂ ಸಮನಾಗಿ ಇರುವಂಥ ಈಶ್ವರನನ್ನು ಸರಿಯಾಗಿ ಕಾಣುವವನು ತನ್ನನ್ನು ತಾನು ತನ್ನಿಂದ ಹಿಂಸಿಸಿಕೊಳ್ಳುವುದಿಲ್ಲ. ಅದರಿಂದ ಸಮದರ್ಶಿಯು ಪರಮಗತಿಯನ್ನು ಹೊಂದುತ್ತಾನೆ.</p>
  </div>
  <div>
    <p>ಜ್ಞಾನಿಯ ನೋಟವೇ ನಿಜವಾದ ನೋಟ. ಇವನು ಸರ್ವರಲ್ಲಿಯೂ ಸಮನಾಗಿರುವ ಪರಮಾತ್ಮನನ್ನೇ ಕಾಣುತ್ತಾನೆ. ಅಜ್ಞಾನಿಗಳು ಕಣ್ಣುಗಳಿಂದ ದೇಹಾದಿಗಳನ್ನು ಕಾಣುತ್ತಾರೆ, ಅಜ್ಞಾನಿಗಳು ಅವಿವೇಕದಿಂದ ನಾಮರೂಪಗಳನ್ನಷ್ಟೇ ಕಾಣುತ್ತಾರೆ; ಅಜ್ಞಾನಿಗಳಿಗೆ ನಿರುಪಾಧಿಕನಾದ ಆತ್ಮನನ್ನು ಅನುಭವದಿಂದ ಕಾಣುವ ಕಲೆಯು ತಿಳಿದಿರುವುದಿಲ್ಲ. ಸ್ಥೂಲವಾದ ಪಂಚೇಂದ್ರಿಯಗಳಿಂದ ನಿರುಪಾಧಿಕನಾದ ಸಮನಾದ ಆತ್ಮನನ್ನು ಕಾಣಲು ಅಜ್ಞಾನಿಗಳಿಗೆ ಸಾಧ್ಯವಾಗುವುದಿಲ್ಲ.</p>
  </div>
  <div>
    <p>ಆದರೆ ಬ್ರಹ್ಮಜ್ಞಾನಿಗಳು ಮಾತ್ರ ದೇಹಾದಿಗಳಿಗಿಂತ ಭಿನ್ನನಾದ, ಅಸಂಸಾರಿಯಾದ ಪರಿಪೂರ್ಣನಾದ ಆತ್ಮನನ್ನು ಅನುಭವದ ದೃಷ್ಟಿಯಿಂದ ನೋಡುತ್ತಾರೆ. ಹೀಗೆ ನೋಡುವುದರ ಫಲವಾಗಿ ಅವರು ಕೃತಾರ್ಥರಾಗಿ ಬಿಡುತ್ತಾರೆ. ಜ್ಞಾನಿಗಳಿಗೆ ಪುನರ್ಜನ್ಮವೆಂಬುದು ಇರುವುದೇ ಇಲ್ಲ. ದೇಹವೇ ತಾನಲ್ಲವೆಂದು ತಿಳಿದವನಿಗೆ ಈಗಲೂ ಜನ್ಮವಿಲ್ಲ, ಜನ್ಮಾಂತರ ವಂತೂ ಇರಲಾರದಷ್ಟೆ? ಜ್ಞಾನಿಯು ಆತ್ಮಹತ್ಯೆಯನ್ನು ಎಂದೆಂದಿಗೂ ಮಾಡಿಕೊಳ್ಳಲಾರ! ಅಜನೂ ಅಮೃತನೂ ಆದ ಆತ್ಮನೇ ತಾನೆಂದು ತಿಳಿದಆತ್ಮಜ್ಞಾನಿಯು ನಿಜವಾಗಿಯೂ <strong>ಸಮದರ್ಶಿಯೇ</strong>, ಸಮ್ಯಗ್ದರ್ಶಿಯೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಂಸಾರವೃಕ್ಷಮೂಲಾಯ ವಾಸುದೇವಾಯ ನಮಃ॥</div>
  <div>ಗುಣಪ್ರವೃದ್ಧಃ ಸಂಸಾರವೃಕ್ಷೋಽಯಂ ಕರ್ಮಮೂಲಕಃ।<br/>ಮನುಷ್ಯಲೋಕವಿಖ್ಯಾತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕರ್ಮಗಳಿಂದ ಹುಟ್ಟಿರುವ, ಗುಣಗಳಿಂದ ಬೆಳೆದಿರುವ ಸಂಸಾರವೃಕ್ಷವು ಮನುಷ್ಯಲೋಕದಲ್ಲಿ ಪ್ರಸಿದ್ಧವಾಗಿರುತ್ತದೆ.</p>
  </div>
  <div>
    <p>ಮಾರ್ಚ್ ೨೮</p>
  </div>
  <div>
    <p>೮೮. ಸಂಸಾರವೃಕ್ಷವಿದು</p>
  </div>
  <div>ಅಧಶ್ಚೋರ್ಧ್ವಂ ಪ್ರಸೃತಾಸ್ತಸ್ಯ ಶಾಖಾಃ<br/> ಗುಣಪ್ರವೃದ್ಧಾ ವಿಷಯಪ್ರವಾಲಾಃ।<br/>ಅಧಶ್ಚ ಮೂಲಾನ್ಯನುಸಂತತಾನಿ<br/> ಕರ್ಮಾನುಬಂಧೀನಿ ಮನುಷ್ಯಲೋಕೇ॥</div>
  <div>
    <p>ಭಗವದ್ಗೀತಾ ೧೫-೨</p>
  </div>
  <div>ಈ ಸಂಸಾರವೃಕ್ಷದ ಕೊಂಬೆಗಳು ಕೆಳಕ್ಕೂ ಮೇಲಕ್ಕೂ ಚೆನ್ನಾಗಿ ಹಬ್ಬಿರುತ್ತವೆ, ಈ ಕೊಂಬೆಗಳು ಸತ್ತ್ವ ರಜಸ್ ತಮೋಗುಣಗಳಿಂದ ತುಂಬಿರುತ್ತವೆ, ವಿಷಯಗಳೆಂಬ ಚಿಗುರುಗಳಿಂದ ಕೂಡಿರುತ್ತವೆ; ಈ ಸಂಸಾರವೃಕ್ಷಕ್ಕೆ ಧರ್ಮಾಧರ್ಮಗಳೆಂಬ ಕರ್ಮಗಳೇ ಬೇರುಗಳು. ಇವುಗಳು ಎಲ್ಲ ಕಡೆಗಳಲ್ಲಿಯೂ ಹಬ್ಬಿರುತ್ತವೆ. ಈ ಕರ್ಮಗಳು ಮನುಷ್ಯಲೋಕದಲ್ಲಿ ಪ್ರಸಿದ್ಧವಾಗಿರುತ್ತವೆ.</div>
  <div>
    <p>ಜನ್ಮಮರಣರೂಪವಾದ ಈ ಸಂಸಾರವನ್ನು ಒಂದು ಮರಕ್ಕೆ ಹೋಲಿಸಿ ಇದನ್ನು <strong>ಸಂಸಾರವೃಕ್ಷ</strong>ವೆಂದು ವರ್ಣಿಸುತ್ತಾರೆ. ಈ ಸಂಸಾರವೃಕ್ಷದ ಕೊಂಬೆಗಳು ಸತ್ತ್ವ ರಜಸ್ ತಮೋಗುಣಗಳು. ಈ ತ್ರಿಗುಣಗಳಿಂದ ಸಂಸಾರವೃಕ್ಷವು ದೊಡ್ಡದಾಗಿ ಹಬ್ಬಿರುತ್ತದೆ. ಇದಕ್ಕೆ ಶಬ್ದಾದಿ ವಿಷಯಗಳೇ ಚಿಗುರಿನಂತಿರುತ್ತವೆ. ಕರ್ಮಗಳೇ ಈ ಸಂಸಾರವೃಕ್ಷಕ್ಕೆ ಬೀಜದಂತಿರುತ್ತವೆ. ವಿಶೇಷವಾಗಿ ಈ ಭೂಲೋಕದಲ್ಲಿ ಕರ್ಮಗಳು ಪ್ರಸಿದ್ಧವಾಗಿರುತ್ತವೆ. ಕರ್ಮಗಳಿಂದಲೇ ಸಂಸಾರವೃಕ್ಷವು ಚಿಗುರಿ, ಬೆಳೆದು, ಗಿಡವಾಗಿ ದೊಡ್ಡ ಮರವಾಗಿರುತ್ತದೆ. ಕರ್ಮಗಳಿಗೆ ಅವಿದ್ಯೆಯೇ ಮೂಲ. ಅವಿದ್ಯೆಯಿಂದಲೇ ಸಂಸಾರವೃಕ್ಷ. ಆತ್ಮಜ್ಞಾನದಿಂದ ಮಾತ್ರವೇ ಇದರ ನಾಶ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಶಾಂತಮಾನಸಾಯ ವಾಸುದೇವಾಯ ನಮಃ॥</div>
  <div>ಸೌಮ್ಯತ್ವಂ ಮನಸಃ ಶಾಂತಿಃ ಮೌನಮ್ ಆತ್ಮವಿಶುದ್ಧಿತಾ।<br/><strong>ಮಾನಸಂ</strong> ತಪ ಇತ್ಯಾಹುಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮನಸ್ಸು ಸೌಮ್ಯವಾಗಿರುವಿಕೆ, ಶಾಂತಿ, ಮೌನ, ಮನಃಶುದ್ಧಿ—ಇವುಗಳು ಒಟ್ಟಾಗಿ ಸೇರಿಕೊಂಡು <strong>ಮಾನಸತಪಸ್ಸು</strong> ಎಂದು ಕರೆಯಲ್ಪಡುತ್ತದೆ.</p>
  </div>
  <div>
    <p>ಮಾರ್ಚ್ ೨೯</p>
  </div>
  <div>
    <p>೮೯. “ಮಾನಸ”ತಪಸ್ಸು</p>
  </div>
  <div>ಮನಃಪ್ರಸಾದಃ ಸೌಮ್ಯತ್ವಂ ಮೌನಮಾತ್ಮವಿನಿಗ್ರಹಃ।<br/>ಭಾವಸಂಶುದ್ಧಿರಿತ್ಯೇತತ್ ತಪೋ ಮಾನಸಮುಚ್ಯತೇ॥</div>
  <div>
    <p>ಭಗವದ್ಗೀತಾ ೧೭-೧೬</p>
  </div>
  <div><p>ಮನಃಪ್ರಸಾದ, ಸೌಮ್ಯತ್ವ, ಮೌನ, ಆತ್ಮವಿನಿಗ್ರಹ, ಭಾವಸಂಶುದ್ಧಿ— ಈ ಐದು <strong>ಮಾನಸತಪಸ್ಸು </strong>ಎನಿಸುತ್ತದೆ.</p>ಈ ಶ್ಲೋಕದಲ್ಲಿ <strong>ಮಾನಸತಪಸ್ಸಿನ</strong> ಐದು ಲಕ್ಷಣಗಳನ್ನು ತಿಳಿಸಿದೆ. ಇದು ತನ್ನ ಅನುಭವಕ್ಕೆ ಮಾತ್ರ ಗೋಚರವಾಗುವ, ಇತರರಿಗೆ ಕಾಣಿಸದಿರುವ ಸೂಕ್ಷ್ಮವಾದ ತಪಸ್ಸು. ಈ ಮಾನಸತಪಸ್ಸಿನಿಂದ ಸಾಧಕನು ಸುಲಭವಾಗಿ ಹಾಗೂ ಬೇಗನೆ ಆತ್ಮಜ್ಞಾನವನ್ನು ಪಡೆದು ಮುಕ್ತನಾಗಿಬಿಡುತ್ತಾನೆ. <strong>ಮಾನಸತಪಸ್ಸಿ</strong>ನ ಐದು ಲಕ್ಷಣಗಳನ್ನು ಇದೀಗ ನೋಡೋಣ.</div>
  <div/>
  <div>೧.</div>
  <div><strong>ಮನಃಪ್ರಸಾದ</strong>—ಮನಸ್ಸಿನಲ್ಲಿ ಯಾವ ದೋಷವನ್ನೂ ಇಟ್ಟುಕೊಳ್ಳದೆ ಮನಸ್ಸನ್ನು ಸ್ವಚ್ಛವಾಗಿ ಹಾಗೂ ತಿಳಿಯಾಗಿ ಇಟ್ಟುಕೊಳ್ಳುವಿಕೆ.</div>
  <div/>
  <div>೨.</div>
  <div><strong>ಸೌಮ್ಯತ್ವ</strong>—ಆನಂದವಾಗಿರುವ ಸ್ವಭಾವ, ಸಹಜವಾಗಿ ಸದಾ ಹಸನ್ಮುಖಿಯಾಗಿ ನಗುನಗುತ್ತಿರುವ ಸ್ವಭಾವ.</div>
  <div/>
  <div>೩.</div>
  <div><strong>ಮೌನ</strong>—ಕೋಪದಿಂದ ಮಾತನಾಡದಿರುವಿಕೆ, ಕೋಪಬಂದಾಗ ಮನಸ್ಸನ್ನು ವಿವೇಕದಿಂದ ಹದಮಾಡಿಕೊಳ್ಳುವಿಕೆ.</div>
  <div/>
  <div>೪.</div>
  <div><strong>ಆತ್ಮವಿನಿಗ್ರಹ</strong>—ಮನಸ್ಸನ್ನು ಹತೋಟಿಯಲ್ಲಿ ಇಟ್ಟುಕೊಳ್ಳುವಿಕೆ.</div>
  <div/>
  <div>೫.</div>
  <div><strong>ಭಾವಸಂಶುದ್ಧಿ</strong>—ವ್ಯವಹಾರದಲ್ಲಿ ಶುದ್ಧನಾಗಿರುವಿಕೆ, ನೇರಾದ ಮಾತು, ನೇರಾದ ಕೃತಿ, ನೇರಾದ ಮನಸ್ಸು , ಋಜುಸ್ವಭಾವ.</div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಯೋಗಿವರಿಷ್ಠಾಯ ವಾಸುದೇವಾಯ ನಮಃ॥</div>
  <div>ಸರ್ವೇಷಾಂ ಯೋಗಿನಾಂ ಮಧ್ಯೇ ನೂನಂ ಯುಕ್ತತಮೋ ಹ್ಯಯಮ್।<br/>ಭಜತೇ ವಾಸುದೇವಂ ಯೋ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವಾತನು ಸರ್ವವ್ಯಾಪಕನಾದ ಭಗವಂತನನ್ನು ಭಕ್ತಿಯಿಂದ ಭಜಿಸುತ್ತಾನೆಯೋ ಅವನೇ ಯೋಗಿಗಳಲ್ಲೆಲ್ಲ ಶ್ರೇಷ್ಠನಾದ ಯೋಗಿಯು.</p>
  </div>
  <div>
    <p>ಮಾರ್ಚ್ ೩೦</p>
  </div>
  <div>
    <p>೯೦. ಯೋಗಿಪುಂಗವನಿವನು</p>
  </div>
  <div>ಯೋಗಿನಾಮಪಿ ಸರ್ವೇಷಾಂ ಮದ್ಗತೇನಾಂತರಾತ್ಮನಾ।<br/>ಶ್ರದ್ಧಾವಾನ್ ಭಜತೇ ಯೋ ಮಾಂ ಸ ಮೇ ಯುಕ್ತತಮೋ ಮತಃ॥</div>
  <div>
    <p>ಭಗವದ್ಗೀತಾ ೬-೪೭</p>
  </div>
  <div>
    <p>ಎಲ್ಲ ಯೋಗಿಗಳ ಪೈಕಿ ಯಾವಾತನು ನನ್ನಲ್ಲಿಯೇ ಸಂಪೂರ್ಣವಾಗಿ ಮನಸ್ಸಿಟ್ಟು ಶ್ರದ್ಧೆಯಿಂದ ನನ್ನನ್ನೇ ಭಜಿಸುತ್ತಾನೆಯೋ, ಅಂಥವನೇ ಯುಕ್ತರಲ್ಲಿ ಶ್ರೇಷ್ಠನಾದ ಯೋಗಿಯು ಎಂದು ನನ್ನ ಮತವು.</p>
  </div>
  <div>
    <p>ಯೋಗಿಗಳೆಂದರೆ ಉಪಾಸಕರು. ಇವರು ನೂರಾರು ದೇವರುಗಳನ್ನು ಆರಾಧಿಸುತ್ತಾ ಆಯಾ ದೇವತೆಗಳು ಕೊಡುವ ಅನಿತ್ಯ ಫಲಗಳಿಗೆ ದಾಸರಾಗಿರುತ್ತಾರೆ. ಇಂದ್ರನಿಂದ ಬಲವನ್ನೂ ಸೂರ್ಯನಿಂದ ಆರೋಗ್ಯವನ್ನೂ ಅಗ್ನಿಯಿಂದ ಸಂಪತ್ತನ್ನೂ ಈಶ್ವರನಿಂದ ಜ್ಞಾನವನ್ನೂ ಬಯಸುವವರಾಗಿ ಈ ಪರಿಚ್ಛಿನ್ನ ದೇವತೆಗಳನ್ನೇ ಆರಾಧಿಸುವವರು ಮಂದರೇ. ಇವರು ಅನಿತ್ಯಫಲಗಳಿಂದಲೇ ಸಂತುಷ್ಟರಾಗಿಬಿಟ್ಟಿರುತ್ತಾರೆ. ಇಂಥವರಿಗೆ ಮೋಕ್ಷದ ಮಹತ್ತ್ವವಾಗಲೀ, ಮೋಕ್ಷದ ರಾಜಮಾರ್ಗವಾಗಲೀ ತಿಳಿಯದು. ಇಂಥವರು ನಿಜವಾಗಿಯೂ ಕೃಪಣರಲ್ಲವೆ?</p>
  </div>
  <div>
    <p>ಆದರೆ ಸರ್ವದೇವತಾಸ್ವರೂಪನೂ ಸರ್ವಾಂತರ್ಯಾಮಿಯೂ ಪರಿಪೂರ್ಣನೂ ಆಗಿರುವ ಭಗವಂತನೊಬ್ಬನನ್ನೇ ಪೂರ್ಣವಾಗಿ ಆಶ್ರಯಿಸಿ ಅವನೊಬ್ಬನನ್ನೇ ಶ್ರದ್ಧೆಯಿಂದ ಧ್ಯಾನಮಾಡುವವನು ಉತ್ತಮೋತ್ತಮ ಯೋಗಿಯೆನಿಸುತ್ತಾನಲ್ಲವೆ? ಏಕಾಗ್ರತೆಯಿಂದ ಒಬ್ಬ ಭಗವಂತನನ್ನೇ ಆರಾಧಿಸಿದರೆ ಅವನಿಂದ ಸಕಲ ಫಲಗಳನ್ನೂ ಹೊಂದಿ ಆ ಯೋಗಿಯು ಕೃತಾರ್ಥನಾಗಿಬಿಡುತ್ತಾನೆ. ವಾಸುದೇವನೆಂದರೆ ಸರ್ವವ್ಯಾಪಕನಾದ ಭಗವಂತನು. ಇವನನ್ನು ಭಕ್ತಿಯಿಂದ ಆರಾಧಿಸುವವನೇ ಯುಕ್ತತಮನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  <div>॥ ಓಂ ಪರಿಪೂರ್ಣಾಯ ವಾಸುದೇವಾಯ ನಮಃ॥</div>
  <div>ಆತ್ಮಜ್ಞಾನೇನ ಲಭ್ಯೋಽಯಂ ಭಕ್ತಿರೂಪೇಣ ಸರ್ವದಾ।<br/>ಯೇನ ವಿಶ್ವಮಿದಂ ವ್ಯಾಪ್ತಮ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನವೆಂಬ ಭಕ್ತಿಯಿಂದ ಈ ಆತ್ಮನನ್ನು ಹೊಂದಬಹುದು. ಈ ಆತ್ಮನು ವಿಶ್ವವೆಲ್ಲವನ್ನೂ ತುಂಬಿಕೊಂಡಿರುತ್ತಾನೆ.</p>
  </div>
  <div>
    <p>ಮಾರ್ಚ್ ೩೧</p>
  </div>
  <div>
    <p>೯೧. ಜ್ಞಾನವೇ ಅನನ್ಯಭಕ್ತಿ</p>
  </div>
  <div>ಪುರುಷಃ ಸ ಪರಃ ಪಾರ್ಥ ಭಕ್ತ್ಯಾ ಲಭ್ಯಸ್ತ್ವನನ್ಯಯಾ।<br/>ಯಸ್ಯಾಂತಃಸ್ಥಾನಿ ಭೂತಾನಿ ಯೇನ ಸರ್ವಮಿದಂ ತತಮ್॥</div>
  <div>
    <p>ಭಗವದ್ಗೀತಾ ೮-೨೨</p>
  </div>
  <div><p>ಎಲೈ ಪಾರ್ಥನೆ, ಆ ಪರಮಪುರುಷನು ಅನನ್ಯವಾದ ಭಕ್ತಿಯಿಂದ ಲಭ್ಯನಾಗುತ್ತಾನೆ. ಆ ಪುರುಷನಲ್ಲಿಯೇ ಸಕಲ ಭೂತಗಳೂ ತೋರುತ್ತಿವೆ. ಆ ಪುರುಷನಿಂದಲೇ ಇದೆಲ್ಲವೂ ವ್ಯಾಪ್ತವಾಗಿರುತ್ತದೆ.</p>ಭಗವಂತನನ್ನು ಅನನ್ಯಭಕ್ತಿಯಿಂದ ಭಜಿಸಬೇಕು. ಇಲ್ಲಿ ಅನನ್ಯಭಕ್ತಿಯೆಂದರೆ ಆತ್ಮಜ್ಞಾನವೇ, ವಿವೇಕಿಯಾಗಿ ಸಮ್ಯಗ್ಜ್ಞಾನವನ್ನು ಪಡೆದುಕೊಂಡವನಾಗಿ ಆ ಪೂರ್ಣದೃಷ್ಟಿಯಿಂದ ನೋಡಿದಾಗ ಆ ಭಗವಂತನೇ ತಾನೆಂದು ಅರ್ಥವಾಗಿಬಿಡುತ್ತದೆ. ಇಲ್ಲಿ ಪುರುಷನೆಂದರೆ ತನಗಿಂತ ಭಿನ್ನನಾಗಿರುವ ಒಬ್ಬ ಪರಿಚ್ಛಿನ್ನದೇವತೆಯಲ್ಲ.</div>
  <div>
    <p>“<strong>ಪೂರ್ಣಮ್ ಅನೇನ ಸರ್ವಮ್ ಇತಿ ಪುರುಷಃ</strong>” ಎನ್ನುವಂತೆ ಈ ವಿಶ್ವವನ್ನೆಲ್ಲ ತುಂಬಿರುವ ಚೈತನ್ಯವೆಂದರೆ ಆ ಪರಮಾತ್ಮನೇ. ಈ ವಿಶ್ವದ ಒಳಗೂ ಹೊರಗೂ ತುಂಬಿಕೊಂಡಿರುತ್ತಾನೆ. ಇದೆಲ್ಲವೂ ಅವನೇ ಆಗಿರುತ್ತಾನೆ. ಅವನೇ ಪ್ರಪಂಚವಾಗಿ ತೋರುತ್ತಿದ್ದಾನೆ. ‘<strong>ಪುರಿ ಶೇತೇ ಇತಿ ಪುರುಷಃ</strong>’ ಎಂದು ನಮ್ಮೊಳಗೇ ವಾಸವಾಗಿರುವವನೇ ಭಗವಂತನು. ಇದು ಸಾಧಕರಿಗೆ ಆತ್ಮಜ್ಞಾನದ ಬಲದಿಂದ ಅರ್ಥವಾಗಿಬಿಡುತ್ತದೆ. ಆಕಾಶ ದಂತೆ ಪರಮಾತ್ಮನೂ ಸರ್ವವ್ಯಾಪಕನಾಗಿರುತ್ತಾನೆ. ಅನನ್ಯವಾದ ಭಕ್ತಿಯಿಂದ ಭಕ್ತನು ಭಗವಂತನ ಸರ್ವಾತ್ಮತ್ವವನ್ನು ಅರ್ಥಮಾಡಿಕೊಳ್ಳುತ್ತಾನೆ. ಇದೇ ಸಮ್ಯಗ್ದರ್ಶನವೂ ಆಗಿರುತ್ತದೆ. ಭಕ್ತಿಯೇ ಜ್ಞಾನ, ಜ್ಞಾನವೇ ಭಕ್ತಿ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕ್ರೋಧಾತೀತಾಯ ವಾಸುದೇವಾಯ ನಮಃ॥</div>
  <div>ಕ್ರೋಧಾದೇವ ಹಿ ಸಂಮೋಹಃ ತೇನೈವ ಸ್ಮೃತಿವಿಭ್ರಮಃ।<br/>ಕ್ರೋಧೋ ಹಿ ಪರಮಃ ಶತ್ರುಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕ್ರೋಧದಿಂದಲೇ ಸಂಮೋಹವೂ, ಕ್ರೋಧದಿಂದಲೇ ಸ್ಮೃತಿ ವಿಭ್ರಮವೂ ಉಂಟಾಗುತ್ತದೆ. ಆದ್ದರಿಂದ ಕೋಪವೇ ಪರಮಶತ್ರುವು.</p>
  </div>
  <div>
    <p>ಏಪ್ರಿಲ್ ೧</p>
  </div>
  <div>
    <p>೯೨. ಇದೊಂದರಿಂದ ಸರ್ವನಾಶ!</p>
  </div>
  <div>ಕ್ರೋಧಾದ್ ಭವತಿ ಸಂಮೋಹಃ ಸಂಮೋಹಾತ್ ಸ್ಮೃತಿವಿಭ್ರಮಃ।<br/>ಸ್ಮೃತಿಭ್ರಂಶಾತ್ ಬುದ್ಧಿನಾಶೋ ಬುದ್ಧಿನಾಶಾತ್ ಪ್ರಣಶ್ಯತಿ॥</div>
  <div>
    <p>ಭಗವದ್ಗೀತಾ ೨-೬೩</p>
  </div>
  <div><p>ಕ್ರೋಧದಿಂದ ಸಂಮೋಹವು ಉಂಟಾಗುತ್ತದೆ; ಸಂಮೋಹದಿಂದ ಸ್ಮೃತಿವಿಭ್ರಮವೂ, ಸ್ಮೃತಿಭ್ರಂಶದಿಂದ ಬುದ್ಧಿನಾಶವೂ ಉಂಟಾಗಿ, ಬುದ್ಧಿನಾಶದಿಂದ ಮನುಷ್ಯನು ಹಾಳಾಗಿಹೋಗುತ್ತಾನೆ.</p>ಕ್ರೋಧವೆಂದರೆ ಕೋಪವು. ಕೋಪದಿಂದ ಅವಿವೇಕವು ಹುಟ್ಟುತ್ತದೆ. ಕಾರ್ಯ ಅಕಾರ್ಯಗಳ ವಿವೇಚನಾ ಸಾಮರ್ಥ್ಯವು ಕೋಪದಿಂದ ನಾಶವಾಗಿಬಿಡುತ್ತದೆ. ಕೋಪದಿಂದ ಸಂಮೂಢನಾದ ಮನುಷ್ಯನು ಗುರುವನ್ನೂ ನಿಂದಿಸಿಬಿಡುತ್ತಾನೆ. ಅನಂತರ ಅವನಿಗೆ ಸ್ಮೃತಿವಿಭ್ರಮವಾಗಿಬಿಡುತ್ತದೆ. ತಾನು ಶಾಸ್ತ್ರಾಚಾರ್ಯರಿಂದ ಸಂಪಾದಿಸಿಕೊಂಡಿದ್ದ ತಿಳುವಳಿಕೆಯೆಲ್ಲವೂ ಅವನಿಂದ ಜಾರಿಬಿದ್ದುಹೋಗುತ್ತದೆ.</div>
  <div>ಅದರಿಂದ ಬುದ್ಧಿಯು ನಷ್ಟವಾಗಿಬಿಡುತ್ತದೆ. ವಿವೇಕಸಾಮರ್ಥ್ಯವನ್ನೂ ಅಂಥವನು ಕಳೆದುಕೊಂಡುಬಿಡುತ್ತಾನೆ. ವಿವೇಕಶೂನ್ಯನಾದವನ ಗತಿ ಅಧೋಗತಿ! ಬುದ್ಧಿಯೆಂಬುದು ಭಗವಂತನು ಮಾನವರಿಗೆ ಕೊಟ್ಟಿರುವ ಅದ್ಭುತಸಂಪತ್ತು. ಈ ಬುದ್ಧಿಯು ನಷ್ಟವಾಯಿತೆಂದರೆ ಅಂಥವನು ಸತ್ತಂತೆಯೇ. ಹೀಗೆ ಕ್ರೋಧವೊಂದರಿಂದ ಸರ್ವನಾಶವು ಆಗಿಬಿಡುತ್ತದೆ. ಕ್ರೋಧವೇ ಅಧ್ಯಾತ್ಮಸಾಧಕರಿಗೆ ಮೊಟ್ಟಮೊದಲನೆಯ ಶತ್ರು. ಕ್ರೋಧದಿಂದ ಸರ್ವನಾಶ. <strong>ಆದ್ದರಿಂದ ಎಂದೆಂದಿಗೂ ಕ್ರೋಧಕ್ಕೆ ಮಾನವನು</strong> <strong>ಅದರಲ್ಲೂ ಸಾಧಕನು ಬಲಿಯಾಗಬಾರದು. ಎಚ್ಚರಿಕೆ!</strong></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಾನುಷ್ಠಾನರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಆಹಾರೇಷು ವಿಹಾರೇಷು ನಿದ್ರಾಜಾಗರಣೇ ತಥಾ।<br/>ಯೋಗೋ ಭವತಿ ಯುಕ್ತಸ್ಯ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆಹಾರಗಳಲ್ಲಿ ವಿಹಾರಗಳಲ್ಲಿ ನಿದ್ರೆಯಲ್ಲಿ ಮತ್ತು ಎಚ್ಚರದಲ್ಲಿ ಯುಕ್ತನಾದವನಿಗೆ ಯೋಗವು ದಕ್ಕುತ್ತದೆ.</p>
  </div>
  <div>
    <p>ಏಪ್ರಿಲ್ ೨</p>
  </div>
  <div>
    <p>೯೩. ಯೋಗಿಗೆ ಮೂರು ಸಂದೇಶಗಳು</p>
  </div>
  <div>ಯುಕ್ತಾಹಾರವಿಹಾರಸ್ಯ ಯುಕ್ತಚೇಷ್ಟಸ್ಯ ಕರ್ಮಸು।<br/>ಯುಕ್ತಸ್ವಪ್ನಾವಬೋಧಸ್ಯ ಯೋಗೋ ಭವತಿ ದುಃಖಹಾ॥</div>
  <div>
    <p>ಭಗವದ್ಗೀತಾ ೬-೧೭</p>
  </div>
  <div>
    <p>ಯುಕ್ತವಾದ ಆಹಾರವಿಹಾರಗಳನ್ನುಳ್ಳ, ಯುಕ್ತವಾದ ಕರ್ಮಗಳನ್ನುಳ್ಳ, ಯುಕ್ತವಾದ ನಿದ್ರೆ ಎಚ್ಚರಗಳನ್ನುಳ್ಳ ಯೋಗಿಗೆ ಯೋಗವು ದಕ್ಕುತ್ತದೆ. ಈ ಯೋಗದಿಂದ ಅವನ ದುಃಖಗಳೆಲ್ಲವೂ ನಾಶವಾಗಿಬಿಡುತ್ತವೆ.</p>
    <p>ಯೋಗವೆಂದರೆ ಚಿತ್ತನಿಗ್ರಹರೂಪವಾದ ಸಾಧನೆ. ಯೋಗಾನುಷ್ಠಾನ ಮಾಡುವವನಿಗೆ ಇಲ್ಲಿ ಮೂರು ಸಾಧನೆಗಳನ್ನು ಉಪದೇಶಿಸಿದೆ.</p>
  </div>
  <div>೧.</div>
  <div><strong>ಯುಕ್ತಾಹಾರವಿಹಾರನಾಗಿರಬೇಕು</strong>. ಆಹಾರಗಳನ್ನೂ ವಿಹಾರಗಳನ್ನೂ ಹಿತಮಿತವಾಗಿ ಅನುಭವಿಸಬೇಕು. ತುಂಬಾ ಜಾಸ್ತಿಯೂ ತಿನ್ನಬಾರದು, ತೀರಾ ಕಮ್ಮಿಯೂ ತಿನ್ನಬಾರದು.</div>
  <div>೨.</div>
  <div><strong>ಯುಕ್ತಕರ್ಮನಾಗಿರಬೇಕು</strong>. ಏನೇ ಮಾಡಿದರೂ ಅಲ್ಲಿ ಅತಿರೇಕವಿರಬಾರದು. ತುಂಬಾ ಆಯಾಸಮಾಡಿಕೊಂಡು ಹೆಚ್ಚಾಗಿ ಕರ್ಮಗಳನ್ನು ಮಾಡಲೂಬಾರದು, ಏನನ್ನೂ ಮಾಡದೇ ತುಂಬಾ ಸೋಮಾರಿಯೂ ಆಗಿರಬಾರದು.</div>
  <div>೩.</div>
  <div><strong>ಯುಕ್ತಸ್ವಪ್ನಾವಬೋಧನಾಗಿರಬೇಕು</strong>. ನಿದ್ರೆಯನ್ನು ತುಂಬಾ ಮಾಡಬಾರದು, ತೀರಾ ಕಮ್ಮಿಯೂ ಮಾಡಬಾರದು. ಒಂದು ದಿನಕ್ಕೆ ಯೋಗಿಯಾದವನು ನಾಲ್ಕು ಗಂಟೆಗಳ ಕಾಲವಾದರೂ ಸುಖವಾಗಿ ನಿದ್ರಿಸಬೇಕು. ನಿದ್ರೆಮಾಡದೇ ಯಾವಾಗಲೂ ಎಚ್ಚರವಾಗಿಯೇ ಇರಬಾರದು. ಎಲ್ಲವೂ ಹಿತಮಿತವಾಗಿದ್ದರೆ ಯೋಗವು ದಕ್ಕುತ್ತದೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿವೇಕಿಪುಂಗವಾಯ ವಾಸುದೇವಾಯ ನಮಃ॥</div>
  <div>ಕರ್ತಾರಂ ಮನ್ಯತೇ ಯಸ್ತು ಕರ್ಮಭೂತಂ ಚ ಪಶ್ಯತಿ।<br/>ಅಜ್ಞಾವೇವ ಹಿ ತಾವೇತೌ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮನನ್ನು ಎಂದರೆ ತನ್ನನ್ನು ಕರ್ತೃವೆಂದಾಗಲಿ, ಕರ್ಮವೆಂದಾಗಲಿ ತಿಳಿಯುವ ಇವರಿಬ್ಬರೂ ಅಜ್ಞರೇ, ದಡ್ಡರೇ ಆಗಿರುತ್ತಾರೆ.</p>
  </div>
  <div>
    <p>ಏಪ್ರಿಲ್ ೩</p>
  </div>
  <div>
    <p>೯೪. ಇವರಿಬ್ಬರೂ ದಡ್ಡರೇ</p>
  </div>
  <div>ಯ ಏನಂ ವೇತ್ತಿ ಹಂತಾರಂ ಯಶ್ಚೈನಂ ಮನ್ಯತೇ ಹತಮ್।<br/>ಉಭೌ ತೌ ನ ವಿಜಾನೀತೋ ನಾಯಂ ಹಂತಿ ನ ಹನ್ಯತೇ॥</div>
  <div>
    <p>ಭಗವದ್ಗೀತಾ ೨-೧೯</p>
  </div>
  <div>
    <p>ಯಾವಾತನು ಈ ಆತ್ಮನನ್ನು ‘ಹಂತೃ’ ಎಂದು ತಿಳಿಯುತ್ತಾನೆಯೋ ಮತ್ತು ಯಾವಾತನು ಈ ಆತ್ಮನನ್ನು ‘ಹತ’ನೆಂದು ತಿಳಿಯುತ್ತಾನೆಯೋ ಇವರಿಬ್ಬರೂ ಆತ್ಮನನ್ನು ಸರಿಯಾಗಿ ಅರಿಯರು. ಏಕೆಂದರೆ ಈ ಆತ್ಮನು ಸ್ವತಃ ಕೊಲ್ಲುವವನೂ ಅಲ್ಲ , ಕೊಲ್ಲಲ್ಪಡುವವನೂ ಅಲ್ಲ.</p>
  </div>
  <div>
    <p>ಆತ್ಮನೆಂದರೆ ನಮ್ಮೊಳಗಿರುವ ಪ್ರತ್ಯಗಾತ್ಮ . ಸಚ್ಚಿದಾನಂದಸ್ವರೂಪನಾದ ಅಸಂಸಾರಿಯಾದ ನಿರ್ವಿಕಾರನಾದ ಆತ್ಮನಿವನು. ಇವನು ನಿಜವಾಗಿ ಕರ್ತೃವೂ ಅಲ್ಲ, ಭೋಕ್ತೃವೂ ಅಲ್ಲ. ಇದನ್ನು ತಿಳಿಯದೆ ಆತ್ಮನನ್ನು ‘ಕರ್ತೃ’ ಎಂದು ತಿಳಿದವನು ದಡ್ಡನೇ ಆಗುತ್ತಾನೆ. ಚಿನ್ಮಾತ್ರನಾದ ಆತ್ಮನ ಸಂನಿಧಾನದಲ್ಲಿ ಇಂದ್ರಿಯಗಳು ತಮ್ಮ ತಮ್ಮ ಕೆಲಸಗಳನ್ನು ಮಾಡುತ್ತವೆ. ಆತ್ಮನಿಗೆ ಆ ಕ್ರಿಯೆಯ ಕರ್ತೃತ್ವವು ಇರುವುದೇ ಇಲ್ಲ.</p>
    <p>ಆತ್ಮನು ಆ ಕ್ರಿಯೆಗೆ ವಿಷಯನಾದ ಕರ್ಮವೂ ಅಲ್ಲ. ಆತ್ಮನು ಅಶರೀರನಾಗಿರುವುದರಿಂದಲೂ ಅಕ್ರಿಯನಾಗಿರುವುದರಿಂದಲೂ ಅವನಿಗೆ ಕ್ರಿಯಾಸಂಬಂಧವೆಂಬುದು ಇಲ್ಲವೇ ಇಲ್ಲ. ಆತ್ಮನು ಯಾರನ್ನೂ ಕೊಲ್ಲುವುದೂ ಇಲ್ಲ, ಯಾರಿಂದಲೂ ಕೊಲ್ಲಲ್ಪಡುವುದೂ ಇಲ್ಲ. ಆತ್ಮನು ಶರೀರೇಂದ್ರಿಯಮನೋಬುದ್ಧಿಗಳ ವ್ಯಾಪಾರಗಳಿಗೆಲ್ಲ ಕೇವಲ ಸಾಕ್ಷಿಯಾಗಿರುತ್ತಾನೆ. ಹೀಗೆ ತಿಳಿದವನೇ ಆತ್ಮಜ್ಞಾನಿ. ಆತ್ಮನನ್ನು ಕರ್ತೃವೆಂದೂ ಕರ್ಮನೆಂದೂ ತಿಳಿದರೆ <strong>ಅವರಿಬ್ಬರೂ ದಡ್ಡರೇ</strong> ಆಗುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಾತ್ತ್ವಿಕತಪೋಮೂರ್ತಯೇ ವಾಸುದೇವಾಯ ನಮಃ॥</div>
  <div>ಪರಯಾ ಶ್ರದ್ಧಯಾ ಯುಕ್ತಂ ಫಲಾಕಾಂಕ್ಷಾವಿವರ್ಜಿತಮ್।<br/>ಸಾತ್ತ್ವಿಕಂ ತತ್ ತಪಃ ಪ್ರೋಕ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಹೆಚ್ಚಿನ ಶ್ರದ್ಧೆಯಿಂದ, ಫಲಾಕಾಂಕ್ಷೆಯಿಲ್ಲದೆ ಮಾಡಿದ ತಪಸ್ಸು ‘<strong>ಸಾತ್ತ್ವಿಕ ತಪಸ್ಸು</strong>’ ಎನಿಸುತ್ತದೆ.</p>
  </div>
  <div>
    <p>ಏಪ್ರಿಲ್ ೪</p>
  </div>
  <div>
    <p>೯೫. ‘ಸಾತ್ತ್ವಿಕ’ತಪಸ್ಸಿನ ‘ಮೂರು’ ಲಕ್ಷಣಗಳು</p>
  </div>
  <div>ಶ್ರದ್ಧಯಾ ಪರಯಾ ತಪ್ತಂ ತಪಸ್ತತ್ ತ್ರಿವಿಧಂ ನರೈಃ।<br/>ಅಫಲಾಕಾಂಕ್ಷಿಭಿರ್ಯುಕ್ತೈಃ ಸಾತ್ತ್ವಿಕಂ ಪರಿಚಕ್ಷತೇ॥</div>
  <div>
    <p>ಭಗವದ್ಗೀತಾ ೧೭-೧೭</p>
  </div>
  <div>
    <p>ಯಾವ ತಪಸ್ಸು ಹೆಚ್ಚಿನ ಶ್ರದ್ಧೆಯಿಂದ ಮಾಡಲ್ಪಡುತ್ತದೆಯೋ, ಯಾವ ಫಲದ ಅಪೇಕ್ಷೆಯೂ ಇಲ್ಲದೆ, ಏಕಾಗ್ರತೆಯಿಂದ ಕೂಡಿದ ಮನುಷ್ಯರಿಂದ ಮಾಡಲ್ಪಡುವ ತಪಸ್ಸನ್ನು ‘ಸಾತ್ತ್ವಿಕ’ ಎಂದು ಕರೆಯುತ್ತಾರೆ.</p>
    <p>ತಪಸ್ಸನ್ನು ಮಾಡುವುದು ಮುಖ್ಯವಲ್ಲ. ಆ ತಪಸ್ಸು <strong>ಸಾತ್ತ್ವಿಕ</strong> ವಾಗಿದ್ದರೆ ಮಾತ್ರ ಸಾರ್ಥಕವಾದೀತು. ರಾಜಸ ತಾಮಸ ತಪಸ್ಸುಗಳಿಂದ ಆತ್ಮಜ್ಞಾನವಾಗಲಿ, ಮೋಕ್ಷವಾಗಲಿ ದೊರಕಲಾರದು. ಸರಿ, ‘ಸಾತ್ತ್ವಿಕ’ ತಪಸ್ಸಿನ ಲಕ್ಷಣಗಳೇನು? ಎಂದರೆ ಅವುಗಳನ್ನು ಇಲ್ಲಿ ತಿಳಿಸಲಾಗಿದೆ. ಸಾತ್ತ್ವಿಕ ತಪಸ್ಸಿಗೆ ಮುಖ್ಯವಾಗಿ ಮೂರು ಲಕ್ಷಣಗಳಿರಬೇಕು.</p>
  </div>
  <div>೧.</div>
  <div><strong>ಶ್ರದ್ಧೆ</strong>ಯಿಂದ ತಪಸ್ಸನ್ನು ಆಚರಿಸಬೇಕು. ‘ಶ್ರದ್ಧೆ’ ಎಂದರೆ ಆಸ್ತಿಕ್ಯಬುದ್ಧಿ. ಶಾಸ್ತ್ರಗಳಲ್ಲಿ, ಗುರುಗಳಲ್ಲಿ, ಭಗವಂತನಲ್ಲಿ ಪೂರ್ಣ ವಿಶ್ವಾಸವಿರಬೇಕು. ಹಾಗೂ ಸಂತೋಷದಿಂದ ಮಾಡಬೇಕು.</div>
  <div>೨.</div>
  <div><strong>ಫಲಾಕಾಂಕ್ಷೆಯಿಲ್ಲದೆ</strong> ತಪಸ್ಸನ್ನಾಚರಿಸಬೇಕು. ಏನೇ ತಪಸ್ಸನ್ನು ಮಾಡಿದರೂ ಅಲ್ಲಿ ‘ಫಲಾಕಾಂಕ್ಷೆ’ ಇರಬಾರದು.</div>
  <div>೩.</div>
  <div><strong>ಯುಕ್ತರಾಗಿ</strong> ಎಂದರೆ ಏಕಾಗ್ರತೆಯಿಂದ ತಪಸ್ಸನ್ನು ಮಾಡಬೇಕು. ಈ ತಪಸ್ಸು ‘<strong>ಸಾತ್ತ್ವಿಕ</strong>’ ಎನಿಸುತ್ತದೆ. ಇಂಥ ತಪಸ್ಸಿನಿಂದ ಚಿತ್ತಶುದ್ಧಿಯು ಉಂಟಾಗಿ ಅನಂತರ ಸಾಧಕನಿಗೆ ಆತ್ಮಜ್ಞಾನವು ಉಂಟಾಗುವುದಕ್ಕೆ ಸಹಾಯಕವಾಗುತ್ತದೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧೀರಪುಂಗವಾಯ ವಾಸುದೇವಾಯ ನಮಃ॥</div>
  <div>ಇಂದ್ರಿಯಾಣಿ ವಶೀಕೃತ್ಯ ಆತ್ಮನ್ಯೇವ ನಯೇದ್ವಶೀ।<br/>ವಿವೇಕೀ <strong>ಧೀರ</strong> ಏವ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಂದ್ರಿಯಗಳನ್ನು ಒಳಕ್ಕೆ ಸರಿಸಿಕೊಂಡು ಅವುಗಳನ್ನು ಆತ್ಮನಲ್ಲಿಯೇ ನೆಲೆಗೊಳಿಸುವ ವಿವೇಕಿಯೇ <strong>ಧೀರ</strong>ನೆನಿಸುತ್ತಾನೆ.</p>
  </div>
  <div>
    <p>ಏಪ್ರಿಲ್ ೫</p>
  </div>
  <div>
    <p>೯೬. ಇಂಥವನೇ ಧೀರ!</p>
  </div>
  <div>ತಾನಿ ಸರ್ವಾಣಿ ಸಂಯಮ್ಯ ಯುಕ್ತ ಆಸೀತ ಮತ್ಪರಃ।<br/>ವಶೇ ಹಿ ಯಸ್ಯೇಂದ್ರಿಯಾಣಿ ತಸ್ಯ ಪ್ರಜ್ಞಾ ಪ್ರತಿಷ್ಠಿತಾ॥</div>
  <div>
    <p>ಭಗವದ್ಗೀತಾ ೨-೬೧</p>
  </div>
  <div>
    <p>ಆ ಇಂದ್ರಿಯಗಳನ್ನು ತನ್ನ ವಶಕ್ಕೆ ತೆಗೆದುಕೊಂಡು ಯಾವಾತನು ನನ್ನಲ್ಲಿ ಮನಸ್ಸನ್ನಿಟ್ಟು ನನ್ನನ್ನೇ ಧ್ಯಾನಿಸುತ್ತಿರುತ್ತಾನೆಯೋ, ಯಾವನ ವಶದಲ್ಲಿ ಇಂದ್ರಿಯಗಳು ಇರುತ್ತವೆಯೋ ಅಂಥವನ ಪ್ರಜ್ಞೆಯು ಪ್ರತಿಷ್ಠಿತವಾಗಿರುತ್ತದೆ.</p>
  </div>
  <div>
    <p>ತುಂಟ ಇಂದ್ರಿಯಗಳು ಸಹಜವಾಗಿ ಬಹಿರ್ಮುಖವಾಗಿಯೇ ಪ್ರವೃತ್ತವಾಗುತ್ತವೆ. ವಿಷಯಗಳನ್ನು ಅನುಸರಿಸಿ ಹೋಗುವುದೇ ಅವುಗಳಿಗೆ ಸ್ವಭಾವ. ಹೀಗೆಯೇ ಮನಸ್ಸೂ ಚಂಚಲವಾಗಿಯೇ ಇರುತ್ತದೆ. ಇಂಥ ಇಂದ್ರಿಯಮನಸ್ಸುಗಳಿಗೆ ದಾಸನಾದವನ ಗತಿ, ಅಧೋಗತಿ!</p>
    <p>ಆದರೆ ವಿವೇಕಿಯಾದ ಸಾಧಕನು ಮಾತ್ರ ಈ ಇಂದ್ರಿಯಗಳನ್ನು ಅನಾತ್ಮವಿಷಯಗಳಿಂದ ಹಿಮ್ಮೆಟ್ಟಿಸಿ, ಅವುಗಳನ್ನು ಭಗವಂತನಲ್ಲಿಯೇ ನಿಲ್ಲಿಸಬೇಕು. ಶಮದಮಾದಿ ಸಾಧನಗಳಿಂದ ಹಾಗೂ ಸದ್ಗುರುಗಳ ಮಾರ್ಗದರ್ಶನದಿಂದ ಮತ್ತು ಸ್ವಪ್ರಯತ್ನದಿಂದ ಸಾಧಕನು ಇಂದ್ರಿಯಗಳನ್ನು ಪಳಗಿಸಿಕೊಂಡು ತನ್ನ ಅಧೀನದಲ್ಲಿ ಇಟ್ಟುಕೊಳ್ಳಬೇಕು. ಇಂದ್ರಿಯ ಗಳಿಗೆ ಸಾತ್ತ್ವಿಕವಾದ ವಿಷಯಗಳನ್ನೇ ಕೊಡಬೇಕು. ಅದೂ ಹಿತಮಿತ ವಾಗಿರಬೇಕು ಮತ್ತು ವಿಷಯಭೋಗಗಳಲ್ಲಿರುವ ದೋಷಗಳನ್ನು ಕಾಣುತ್ತಾ ವೈರಾಗ್ಯವನ್ನು ತಾಳಬೇಕು. ಅಂಥವನೇ ಅಧ್ಯಾತ್ಮಸಾಧಕ! ಅಂಥವನೇ ನಿಜವಾದ ಧೀರ! ಅಂಥವನೇ ದಿಟವಾದ ಯತಿ ಹಾಗೂ ಸಂನ್ಯಾಸಿ!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕರ್ಮಲೇಪರಹಿತಾಯ ವಾಸುದೇವಾಯ ನಮಃ॥</div>
  <div>ಈಶ್ವರಾರ್ಥಂ ಕೃತಂ ಕರ್ಮ ಸಂಗಂ ತ್ಯಕ್ತ್ವಾ ಕೃತಂ ಚ ಯತ್।<br/>ನ ತಸ್ಮಾತ್ಕರ್ಮ ಲೇಪಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಂಗವನ್ನು ಬಿಟ್ಟು ಈಶ್ವರನಿಗಾಗಿ ಕರ್ಮಗಳನ್ನು ಮಾಡಿದಾಗ ಅದರಿಂದ ಕರ್ಮದ ಲೇಪವು ಆಗುವುದಿಲ್ಲ.</p>
  </div>
  <div>
    <p>ಏಪ್ರಿಲ್ ೬</p>
  </div>
  <div>
    <p>೯೭. ಇದರಿಂದ ಅಂಟು ಆಗುವುದಿಲ್ಲ</p>
  </div>
  <div>ಬ್ರಹ್ಮಣ್ಯಾಧಾಯ ಕರ್ಮಾಣಿ ಸಂಗಂ ತ್ಯಕ್ತ್ವಾ ಕರೋತಿ ಯಃ।<br/>ಲಿಪ್ಯತೇ ನ ಸ ಪಾಪೇನ ಪದ್ಮಪತ್ರಮಿವಾಂಭಸಾ॥</div>
  <div>
    <p>ಭಗವದ್ಗೀತಾ ೫-೧೦</p>
  </div>
  <div>
    <p>ಎಲ್ಲ ಕರ್ಮಗಳನ್ನೂ ಪರಮಾತ್ಮನಲ್ಲಿ ಸಮರ್ಪಿಸಿ, ಸಂಗವನ್ನು ಬಿಟ್ಟು ಯಾವಾತನು ಕರ್ಮಗಳನ್ನು ಶ್ರದ್ಧೆಯಿಂದ ಮಾಡುತ್ತಾನೆಯೋ, ಅಂಥವನು—ನೀರಿನಲ್ಲಿದ್ದರೂ ತಾವರೆಯ ಎಲೆಯು ಹೇಗೆ ನೀರಿಗೆ ಅಂಟಿಕೊಂಡಿರುವುದಿಲ್ಲವೋ—ಹಾಗೆಯೇ, ಯಾವ ಪಾಪದಿಂದಲೂ ಲಿಪ್ತನಾಗುವುದಿಲ್ಲ.</p>
    <p>ಕರ್ಮವನ್ನು ಮಾಡುವುದೇನು ದೊಡ್ಡತನವಲ್ಲ. ಏಕೆಂದರೆ ಎಲ್ಲರೂ ಕರ್ಮಗಳನ್ನು ಮಾಡಿಯೇ ಮಾಡುತ್ತಾರೆ. ಆದರೆ ಆ ಕರ್ಮಗಳನ್ನು ಹೇಗೆ ಮಾಡಬೇಕು? ಎಂಬುದೇ ಮುಖ್ಯವಾದ ಕಲೆ. ಅಡುಗೆಯನ್ನು ಎಲ್ಲರೂ ಮಾಡುತ್ತಾರೆ; ಆದರೆ, ಪ್ರಯೋಜನವೇನು? ಅಡುಗೆಯವನಿಗೆ ಮಾತ್ರವೇ ಅಡುಗೆಯ ಕಲೆ ಗೊತ್ತಿರುವುದು! ಆದ್ದರಿಂದಲೇ ಅವರು ದುಬಾರಿಯಾಗಿದ್ದಾರೆ! ಸರಿ, ಕರ್ಮಗಳನ್ನು ಹೇಗೆ ಮಾಡಬೇಕು? ಎಂದರೆ, </p>
  </div>
  <div>೧.</div>
  <div>ಈಶ್ವರನಿಗೆ ಸಮರ್ಪಿಸಿ ಮಾಡಬೇಕು. ‘ನಾನು ಮಾಡುತ್ತಿದ್ದೇನೆ’ ಎಂಬ ಅಭಿಮಾನವನ್ನು ಬಿಟ್ಟು ‘ಈಶ್ವರನ ದಾಸನು ನಾನು’ ಎಂದು ತಿಳಿದು ಕರ್ಮಗಳನ್ನು ಮಾಡಬೇಕು.</div>
  <div>೨.</div>
  <div>ಕರ್ಮಸಂಗ, ಕರ್ತೃಸಂಗ ಮತ್ತು ಫಲಸಂಗಗಳನ್ನು ಬಿಟ್ಟು ಶ್ರದ್ಧೆಯಿಂದ ಕರ್ಮಗಳನ್ನು ಮಾಡುವುದೇ ಕರ್ಮಯೋಗ.<p>ಹೀಗೆ ಮಾಡಿದರೆ ಅಂಥವನಿಗೆ ಕರ್ಮಲೇಪವು ಆಗುವುದಿಲ್ಲ.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಿಪೂರ್ಣಾಯ ವಾಸುದೇವಾಯ ನಮಃ॥</div>
  <div>ಸರ್ವತಃಪಾಣಿಪಾದಂ ತತ್ ಸರ್ವತೋಽಕ್ಷಿಶಿರೋಮುಖಮ್।<br/>ಸರ್ವಾತ್ಮಕಂ ಪರಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆ ಪರಬ್ರಹ್ಮವು ಎಲ್ಲರ ಪಾಣಿಪಾದಗಳನ್ನುಳ್ಳದ್ದಾಗಿ, ಸರ್ವರ ಕಣ್ಣು ತಲೆ ಮುಖಗಳನ್ನುಳ್ಳದ್ದಾಗಿ ಸರ್ವಾತ್ಮಕವಾಗಿರುತ್ತದೆ.</p>
  </div>
  <div>
    <p>ಏಪ್ರಿಲ್ ೭</p>
  </div>
  <div>
    <p>೯೮. ಬ್ರಹ್ಮವು ಶೂನ್ಯವಲ್ಲ</p>
  </div>
  <div>ಸರ್ವತಃಪಾಣಿಪಾದಂ ತತ್ ಸರ್ವತೋಽಕ್ಷಿಶಿರೋಮುಖಮ್।<br/>ಸರ್ವತಃಶ್ರುತಿಮಲ್ಲೋಕೇ ಸರ್ವಮಾವೃತ್ಯ ತಿಷ್ಠತಿ॥</div>
  <div>
    <p>ಭಗವದ್ಗೀತಾ ೧೩-೧೩</p>
  </div>
  <div>ಆ ಪರಬ್ರಹ್ಮವು ಎಲ್ಲ ಕಡೆಗಳಲ್ಲಿಯೂ ಪಾಣಿಪಾದಗಳನ್ನು ಉಳ್ಳದ್ದಾಗಿಯೂ, ಎಲ್ಲ ಕಡೆಗಳಲ್ಲಿಯೂ ಕಣ್ಣು ತಲೆಗಳನ್ನು ಉಳ್ಳದ್ದಾಗಿಯೂ, ಎಲ್ಲ ಕಡೆಗಳಲ್ಲಿಯೂ ಕಿವಿಗಳನ್ನುಳ್ಳದ್ದಾಗಿಯೂ ಇದ್ದುಕೊಂಡು ಈ ಲೋಕದಲ್ಲಿ ಎಲ್ಲವನ್ನೂ ವ್ಯಾಪಿಸಿಕೊಂಡು ಇರುತ್ತದೆ.</div>
  <div>
    <p>ಪರಬ್ರಹ್ಮ, ಪರಮಾತ್ಮ, ಭಗವಂತ, ಈಶ್ವರ—ಎಲ್ಲ ಶಬ್ದಗಳಿಗೂ ಒಂದೇ ಅರ್ಥ. ಈ ಪರಮಾತ್ಮನು ನಿಜವಾಗಿ ನಿರ್ಗುಣ, ನಿರಾಕಾರ, ನಿರವಯವ, ಅಕ್ರಿಯ, ಅಶರೀರ, ನಿರ್ವಿಶೇಷ, ನಿರುಪಾಧಿಕನಾಗಿರುತ್ತಾನೆ ಎಂದು ವೇದಾಂತಗಳಲ್ಲಿ ತಿಳಿಸಿರುತ್ತಾರೆ. ಇದನ್ನು ಓದಿಕೊಂಡು, ಸರಿಯಾಗಿ ವಿಷಯವನ್ನು ತಿಳಿಯದೆ ಅನೇಕರು ಪರಮಾತ್ಮನನ್ನು ‘ಶೂನ್ಯ’ ಎಂದೂ ‘ಅಭಾವ’ ಎಂದೂ ತಪ್ಪಾಗಿ ತಿಳಿದುಕೊಂಡುಬಿಡುತ್ತಾರೆ!</p>
    <p>ಇದು ಸರಿಯಲ್ಲ; ಪರಮಾತ್ಮನು ಶೂನ್ಯವಲ್ಲ ಎಂದು ಹೇಳುವುದಕ್ಕಾಗಿ ಅವನಲ್ಲಿ ಎಲ್ಲಾ ಇಂದ್ರಿಯಗಳನ್ನೂ ಅಧ್ಯಾರೋಪಮಾಡಿರುತ್ತಾರೆ. ಪ್ರಪಂಚದಲ್ಲಿರುವ ಸಕಲ ಪ್ರಾಣಿಗಳ ಪಾಣಿಪಾದಗಳೂ ಅವನವೇ, ಎಲ್ಲ ಕಣ್ಣು ತಲೆ ಮುಖಗಳೂ ಅವನವೇ, ಎಲ್ಲ ಕಿವಿಗಳೂ ಅವನವೇ. ಆ ಪರಮಾತ್ಮನು ಎಲ್ಲ ಕಡೆಗಳಲ್ಲೂ ವ್ಯಾಪಕನಾಗಿದ್ದುಕೊಂಡು ಎಲ್ಲವನ್ನೂ ತುಂಬಿಕೊಂಡಿರುತ್ತಾನೆ. ಪರಮಾತ್ಮನು ಪರಿಪೂರ್ಣನಾಗಿರುತ್ತಾನೆ. ಪರಮಾತ್ಮನ ಸಂನಿಧಾನದಿಂದಲೇ ಜಗತ್ತು ಬದುಕಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ‘ಸತ್’ಶಬ್ದಾರ್ಥಪ್ರತಿಪಾದಕಾಯ ವಾಸುದೇವಾಯ ನಮಃ॥</div>
  <div>ಅಸ್ತೀತ್ಯರ್ಥೇ ಚೋತ್ತಮಾರ್ಥೇ ಪ್ರಶಸ್ತಾರ್ಥೇ ಚ ಕರ್ಮಣಿ।<br/>‘ಸತ್’ ಶಬ್ದಸ್ತ್ರಿವಿಧಾರ್ಥೋ ಹಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>‘ಇದೆ’, ‘ಒಳ್ಳೆಯದು’ ಮತ್ತು ‘ಶ್ರೇಷ್ಠವಾದ ಕರ್ಮ’ ಎಂಬರ್ಥಗಳಲ್ಲಿ ‘<strong>ಸತ್</strong>’ ಎಂಬ ಶಬ್ದವು ಉಪಯೋಗಿಸಲ್ಪಡುತ್ತದೆ.</p>
  </div>
  <div>
    <p>ಏಪ್ರಿಲ್ ೮</p>
  </div>
  <div>
    <p>೯೯. ‘ಸತ್’ ಶಬ್ದಕ್ಕೆ ಮೂರು ಅರ್ಥಗಳು</p>
  </div>
  <div>ಸದ್ಭಾವೇ ಸಾಧುಭಾವೇ ಚ ಸದಿತ್ಯೇತತ್ ಪ್ರಯುಜ್ಯತೇ।<br/>ಪ್ರಶಸ್ತೇ ಕರ್ಮಣಿ ತಥಾ ಸಚ್ಛಬ್ದಃ ಪಾರ್ಥ ಯುಜ್ಯತೇ॥</div>
  <div>
    <p>ಭಗವದ್ಗೀತಾ ೧೭-೨೬</p>
  </div>
  <div>‘ಇದೆ’ ಎನ್ನುವ ಅರ್ಥದಲ್ಲಿಯೂ, ‘ಒಳ್ಳೆಯವನು’ ಎನ್ನುವ ಅರ್ಥದಲ್ಲಿಯೂ ‘ಸತ್’ ಎನ್ನುವ ಶಬ್ದವು ಪ್ರಯೋಗಿಸಲ್ಪಡುತ್ತದೆ. ಮತ್ತು ‘ಪ್ರಶಸ್ತವಾದ ಕರ್ಮ’ ಎಂಬರ್ಥದಲ್ಲಿಯೂ ‘ಸತ್’ ಶಬ್ದವು ಉಪಯೋಗಿಸಲ್ಪಡುತ್ತದೆ.</div>
  <div>ಸಂಸ್ಕೃತ ಭಾಷೆಯಲ್ಲಿ ‘ಸತ್’ ಎನ್ನುವ ಒಂದು ಶಬ್ದವು ಪ್ರಸಿದ್ಧವಾಗಿರುತ್ತದೆ. ‘<strong>ಅಸ್ತಿ ಇತಿ ಸತ್</strong>’. ಈ ‘ಸತ್’ ಶಬ್ದಕ್ಕೆ ಗೀತೆಯಲ್ಲಿ ಮೂರು ಅರ್ಥಗಳನ್ನು ತಿಳಿಸಲಾಗಿದೆ.</div>
  <div/>
  <div>೧.</div>
  <div>‘<strong>ಇದೆ</strong>’—ಹಿಂದೆಯೂ ಇಂದೂ ಮತ್ತು ಮುಂದೆಯೂ ಇರುವ ಪದಾರ್ಥವನ್ನು ‘<strong>ಸತ್</strong>’, ಎನ್ನುವ ಶಬ್ದವು ತಿಳಿಸುತ್ತದೆ.</div>
  <div>೨.</div>
  <div><strong>ಸಾಧುಭಾವ</strong>—ಒಳ್ಳೆಯ ಸ್ವಭಾವದ ಮನುಷ್ಯ, ‘ಸಾಧು ಸಂತರು’ ಎನ್ನುವಾಗ ಒಳ್ಳೆಯವರು,<strong> ಸತ್</strong>ಪುರುಷರು ಎಂದರ್ಥ.</div>
  <div>೩.</div>
  <div><strong>ಪ್ರಶಸ್ತ ಕರ್ಮಗಳು</strong>—ಉಪನಯನ, ವಿವಾಹ, ಅತಿಥಿಸತ್ಕಾರ, ಶಾಂತಿಹೋಮಹವನಾದಿಗಳಿಗೆ ‘<strong>ಸತ್</strong> ಕರ್ಮ’ಗಳೆಂದು ಹೆಸರು.</div>
  <div>
    <p>ಹೀಗೆ ಈ ಮೂರು ಅರ್ಥಗಳಲ್ಲಿಯೂ ‘ಸತ್’ ಶಬ್ದವನ್ನು ಲೋಕದಲ್ಲಿಯೂ ವೇದಗಳಲ್ಲಿಯೂ ಬಳಸುತ್ತಾರೆ. ಆದ್ದರಿಂದಲೇ ಸತ್ ಸ್ವರೂಪನಾದ ಪರಮಾತ್ಮನಿಗೂ ‘<strong>ಸತ್</strong>’ ಎಂದು ಹೆಸರಿದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜನ್ಮರಹಿತಾಯ ವಾಸುದೇವಾಯ ನಮಃ॥</div>
  <div>ಅಜ್ಞಾನಾತ್ ಜಾಯತೇ ಮಂದಃ ಸದಸದ್ಯೋನಿಜನ್ಮಸು।<br/>ದೇಹಾತ್ಮಬುದ್ಧಿರಜ್ಞಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಜ್ಞಾನದಿಂದ ಅವಿವೇಕಿಯು ಸತ್, ಅಸತ್, ಸದಸದ್ ಯೋನಿಗಳಲ್ಲಿ ಹುಟ್ಟುತ್ತಾನೆ. ದೇಹಾತ್ಮಬುದ್ಧಿಯೇ ಅಜ್ಞಾನವು.</p>
  </div>
  <div>
    <p>ಏಪ್ರಿಲ್ ೯</p>
  </div>
  <div>
    <p>೧೦೦. ಅಧ್ಯಾಸದಿಂದಲೇ ಸಂಸಾರಬಂಧನ</p>
  </div>
  <div>ಪುರುಷಃ ಪ್ರಕೃತಿಸ್ಥೋ ಹಿ ಭುಂಕ್ತೇ ಪ್ರಕೃತಿಜಾನ್ ಗುಣಾನ್।<br/>ಕಾರಣಂ ಗುಣಸಂಗೋಽಸ್ಯ ಸದಸದ್ಯೋನಿಜನ್ಮಸು॥</div>
  <div>
    <p>ಭಗವದ್ಗೀತಾ ೧೩-೨೧</p>
  </div>
  <div><p>ಪುರುಷನು ಪ್ರಕೃತಿಸ್ಥನಾಗಿ ಪ್ರಕೃತಿಯಿಂದ ಹುಟ್ಟಿದ ಗುಣಗಳನ್ನು ಅನುಭವಿಸುತ್ತಾನೆ. ಪುರುಷನಿಗೆ ಸದ್ ಯೋನಿ, ಅಸದ್ ಯೋನಿ, ಸದಸದ್ ಯೋನಿಗಳಲ್ಲಿ ಜನ್ಮವುಂಟಾಗುವುದಕ್ಕೆ ಈ ಗುಣಸಂಗವೇ ಕಾರಣವು.</p>‘ಪ್ರಕೃತಿ’ ಎಂದರೆ ದೇಹೇಂದ್ರಿಯಮನೊಬುದ್ಧಿಗಳು. ಇವುಗಳನ್ನೇ ತಾನೆಂದು ತಿಳಿಯುವ ಜೀವನಿಗೆ <strong>‘ಪ್ರಕೃತಿಸ್ಥ’</strong> ಎಂದು ಹೆಸರು. ಹೀಗೆ ಪ್ರಕೃತಿಸ್ಥನಾಗಿರುವುದರಿಂದಲೇ ಈ ಜೀವಾತ್ಮನು ಸುಖದುಃಖಮೋಹಗಳೆಂಬ ಫಲಗಳನ್ನು ಅನುಭವಿಸುತ್ತಾ ಇರುತ್ತಾನೆ. ಅಧ್ಯಾಸದಿಂದಲೇ ಜೀವಾತ್ಮನಿಗೆ ಸಂಸಾರಾನುಭವವು ಉಂಟಾಗಿರುತ್ತದೆ.</div>
  <div>
    <p>ಸುಖದುಃಖ ಫಲಗಳಲ್ಲಿರುವ ಸಂಗವೇ ಜೀವಾತ್ಮನಿಗೆ ಜನ್ಮಾಂತರೋತ್ಪತ್ತಿಗೆ ಕಾರಣವಾಗಿರುತ್ತದೆ. ಅವಿದ್ಯೆಯಿಂದ ಕಾಮಗಳು, ಕಾಮಗಳಿಂದ ಕರ್ಮಗಳು, ಕರ್ಮಗಳಿಗೆ ತಕ್ಕಂಥ ಫಲಗಳು, ಫಲಾನು ಭೋಗಕ್ಕಾಗಿ ಜನ್ಮಪ್ರಾಪ್ತಿ. <strong>ಸದ್ಯೋನಿ</strong> ಎಂದರೆ ದೇವಯೋನಿ, <strong>ಅಸದ್ಯೋನಿ</strong> ಎಂದರೆ ಆಸುರರಾಕ್ಷಸಯೋನಿ, ಪಶುಪಕ್ಷಿ ಕ್ರಿಮಿಕೀಟಾದಿಯೋನಿ; <strong>ಸದಸದ್ಯೋನಿ</strong> ಎಂದರೆ ಮನುಷ್ಯಯೋನಿ. ಜೀವಾತ್ಮನು ಅವಿದ್ಯೆಯಿಂದ ಹೀಗೆ ಮೂರುವಿಧವಾದ ಯೋನಿಗಳಲ್ಲಿ ಹುಟ್ಟುತ್ತಾ , ಸಾಯುತ್ತಾ ಇರುತ್ತಾನೆ. ಒಟ್ಟಿನಲ್ಲಿ ಅವಿದ್ಯಾವಂತನಾದ ಜೀವಾತ್ಮನಿಗೆ ಜನ್ಮಾಂತರವು ಕಟ್ಟಿಟ್ಟ ಬುತ್ತಿಯು. ಆತ್ಮಜ್ಞಾನದಿಂದ ಮಾತ್ರವೇ ಮೋಕ್ಷಪ್ರಾಪ್ತಿ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸುಲಭಸಾಧನೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಪ್ರಾರಂಭಸಾಧಕಾನಾಂ ತು ಕರ್ಮಯೋಗೋ ವಿಶಿಷ್ಯತೇ।<br/>ಕರ್ಮಯೋಗಾತ್ ತತಃ ಶಾಂತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪ್ರಾರಂಭದ ಹಂತದಲ್ಲಿ ಸಾಧಕರಿಗೆ ಕರ್ಮಯೋಗವೇ ಶ್ರೇಷ್ಠವಾದದ್ದು, ಅದರಿಂದಲೇ ಕ್ರಮವಾಗಿ ಶಾಂತಿಯು ದೊರಕುತ್ತದೆ.</p>
  </div>
  <div>
    <p>ಏಪ್ರಿಲ್ ೧೦</p>
  </div>
  <div>
    <p>೧೦೧. ಕರ್ಮಯೋಗವು ಸುಲಭಸಾಧನ</p>
  </div>
  <div>ಶ್ರೇಯೋ ಹಿ ಜ್ಞಾನಮಭ್ಯಾಸಾತ್ ಜ್ಞಾನಾದ್ ಧ್ಯಾನಂ ವಿಶಿಷ್ಯತೇ।<br/>ಧ್ಯಾನಾತ್ ಕರ್ಮಫಲತ್ಯಾಗಃ ತ್ಯಾಗಾಚ್ಛಾಂತಿರನಂತರಮ್॥</div>
  <div>
    <p>ಭಗವದ್ಗೀತಾ ೧೨-೧೨</p>
  </div>
  <div><p>ಯಾಂತ್ರಿಕವಾದ ಅಭ್ಯಾಸಸಾಧನಕ್ಕಿಂತಲೂ ವೇದಾಂತಶಾಸ್ತ್ರಜ್ಞಾನವು ಶ್ರೇಷ್ಠವಾದದ್ದು. ಶುಷ್ಕಜ್ಞಾನಕ್ಕಿಂತಲೂ ಧ್ಯಾನವೇ ಶ್ರೇಷ್ಠ, ಕ್ಲಿಷ್ಟವಾದ ಧ್ಯಾನಕ್ಕಿಂತಲೂ ಕರ್ಮಫಲತ್ಯಾಗವೇ ಶ್ರೇಷ್ಠವಾದದ್ದು. ಈ ಕರ್ಮಫಲತ್ಯಾಗದಿಂದ ಮೋಕ್ಷವೆಂಬ ಶಾಂತಿಯು ದೊರಕುತ್ತದೆ.</p>ಅರ್ಥವನ್ನೇ ತಿಳಿಯದೆ ಸುಮ್ಮನೆ ಯಾಂತ್ರಿಕವಾಗಿ ಜಪ, ಉಪವಾಸ, ಪೂಜಾದಿಗಳನ್ನು ಅನೇಕ ಸಾಧಕರು ಮಾಡುತ್ತಾರೆ. ಈ ಯಾಂತ್ರಿಕ ಸಾಧನೆಗಳಿಗಿಂತಲೂ, ಅಲ್ಪಸ್ವಲ್ಪವಾದರೂ ವೇದಾಂತಶಾಸ್ತ್ರಾಭ್ಯಾಸವನ್ನು ಅಂಥವರು ಮಾಡಬೇಕು. ಅದರಿಂದ ಅಂಥವರಿಗೆ ಅನೇಕ ಹೊಸ ಹೊಸ ಆಧ್ಯಾತ್ಮಿಕ ವಿಚಾರಗಳು ತಿಳಿಯುತ್ತವೆಯಲ್ಲವೆ?</div>
  <div>ಇನ್ನು, ಕೇವಲ ಒಣ ಶಾಸ್ತ್ರಪಾಂಡಿತ್ಯದಿಂದ ಆತ್ಮಜ್ಞಾನವಾದೀತೇ? ಇಲ್ಲ. ಅಂಥವರು ಪ್ರತಿದಿನವೂ ಭಗವಂತನ ಧ್ಯಾನವನ್ನು ಅವಶ್ಯವಾಗಿ ಮಾಡಬೇಕು. ಆದರೆ, ಧ್ಯಾನದ ನೆಪದಿಂದ ಕರ್ತವ್ಯಕರ್ಮಗಳನ್ನು ಮಾಡದೆ ಸುಮ್ಮನೆ ಕಣ್ಣುಮುಚ್ಚಿ ಕುಳಿತುಕೊಳ್ಳುವುದಕ್ಕಿಂತಲೂ ಕರ್ಮಯೋಗವನ್ನು ಮಾಡುವುದರಿಂದ ಚಿತ್ತಶುದ್ಧಿಯಾಗುತ್ತದೆ. ಆದ್ದರಿಂದ ಪ್ರಾರಂಭದ ಹಂತದಲ್ಲಿ ಸಾಧಕರು ಕರ್ಮಯೋಗವನ್ನೇ ಮಾಡಬೇಕು. ಭಗವಂತನನ್ನು ಸ್ಮರಿಸುತ್ತಾ ಸಮತ್ವಬುದ್ಧಿಯಿಂದ ಕರ್ತವ್ಯಕರ್ಮಗಳನ್ನು ಶ್ರದ್ಧೆಯಿಂದ ಮಾಡಿದಾಗ ಇದು ಮೋಕ್ಷಪ್ರಾಪ್ತಿಗೆ ಸಾಧನವಾಗುತ್ತದೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಭಕ್ತಿಶಕ್ತಿಪ್ರದರ್ಶಕಾಯ ವಾಸುದೇವಾಯ ನಮಃ॥</div>
  <div>ದುರಾಚಾರನಿಮಗ್ನೋಽಪಿ ಸಾಧುರೇವ ಭವೇನ್ನರಃ।<br/>ಭಗವದ್ಭಕ್ತಿನಿಷ್ಠಶ್ಚೇತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದುರಾಚಾರಗಳಲ್ಲಿ ಮುಳುಗಿದ್ದರೂ ಅಂಥವನೇನಾದರೂ ಭಗವಂತನಲ್ಲಿ ಭಕ್ತಿಯುಳ್ಳವನಾಗಿಬಿಟ್ಟರೆ ಅವನೂ ಸಾಧುಸಂತನೇ ಆಗಿಬಿಡುತ್ತಾನೆ.</p>
  </div>
  <div>
    <p>ಏಪ್ರಿಲ್ ೧೧</p>
  </div>
  <div>
    <p>೧೦೨. ಭಕ್ತಿಯ ಪವಾಡವಿದು!</p>
  </div>
  <div>ಅಪಿ ಚೇತ್ ಸುದುರಾಚಾರೋ ಭಜತೇ ಮಾಮನನ್ಯಭಾಕ್।<br/>ಸಾಧುರೇವ ಸ ಮಂತವ್ಯಃ ಸಮ್ಯಗ್ ವ್ಯವಸಿತೋ ಹಿ ಸಃ॥</div>
  <div>
    <p>ಭಗವದ್ಗೀತಾ ೯-೩೦</p>
  </div>
  <div><p>ಅತ್ಯಂತ ದುರಾಚಾರಿಯಾಗಿದ್ದರೂ ಕೂಡ ನನ್ನನ್ನು ಅನನ್ಯಭಕ್ತಿಯಿಂದ ಭಜಿಸಿದ್ದೇ ಆದರೆ ಅಂಥವನನ್ನು ಸಂತನೆಂದೇ ತಿಳಿಯಬೇಕು. ಏಕೆಂದರೆ ಈಗ, ಇನ್ನು ಮುಂದೆ ಅವನು ಸತ್ಪುರುಷನೇ ಆಗಿರುತ್ತಾನಲ್ಲವೆ?</p>ಮನುಷ್ಯ ಎಂದಮೇಲೆ ಅವನಲ್ಲಿ ಅನಾಚಾರ ದುರಾಚಾರಗಳು ಇದ್ದೇ ಇರುತ್ತವೆ. ಏಕೆಂದರೆ ಇವನು ಹುಳಿ ಉಪ್ಪು ಖಾರಗಳನ್ನು ತಿನ್ನುತ್ತಿರುವ ಪ್ರಾಣಿಯಲ್ಲವೆ? ಆಗಲಿ, ಅದಕ್ಕೆ ಇತಿಮಿತಿಗಳಿದ್ದರೆ ಪರವಾಗಿಲ್ಲ. ಆದರೆ ಮಿತಿ ಮೀರಿ ಪಾಪಗಳನ್ನೂ ಅನ್ಯಾಯವನ್ನೂ ಮಾಡಿದವನಿಗೆ ಉಂಟಾಗುವ ಗತಿಯೇನು? ಎಂದರೆ, ಅಧೋಗತಿಯೇ ಅವನಿಗೆ ಗತಿ! ಹೌದು, ಇದು ಸತ್ಯ. ಪಾಪಾಚಾರಿಗೆ ನರಕವೇ ಗತಿ.</div>
  <div>
    <p>ಆದರೆ ಇಂಥವನೂ ಭಯಪಡಬೇಕಾಗಿಲ್ಲ! ಹೀಗೆ ಅತ್ಯಂತ ದುರಾಚಾರಿಯಾಗಿದ್ದರೂ ಅವನಿಗೂ ಉತ್ತಮಗತಿಗೆ ಒಂದು ಸುಲಭೋಪಾಯವಿದೆ; ಅದೇ ಭಗವದ್ಭಕ್ತಿ. ಹಿಂದಿನದೆಲ್ಲವನ್ನೂ ಕೈಬಿಟ್ಟು ಮುಂದಾದರೂ ಭಗವದ್ಭಕ್ತಿಯನ್ನು ಬೆಳೆಸಿಕೊಂಡವನಾದರೆ ಅಂಥವನನ್ನು ಸಂತನೆಂದೇ, ಸತ್ಪುರುಷನೆಂದೇ ತಿಳಿಯಬೇಕು. ಭಗವದ್ಭಕ್ತಿಯ ಪ್ರಭಾವದಿಂದ ಅವನ ಹಿಂದಿನ ಪಾಪಗಳೆಲ್ಲವೂ ಸುಟ್ಟು ಬೂದಿಯಾಗಿಬಿಡುತ್ತವೆ! ನೋಡಿದಿರಾ, ಭಕ್ತಿಯ ಪವಾಡವನ್ನು?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿವೇಕಖಡ್ಗಧಾರಿಣೇ ವಾಸುದೇವಾಯ ನಮಃ॥</div>
  <div>ಸಂಸಾರವಿಷವೃಕ್ಷೋಽಯಮ್ ಆದಿಮಧ್ಯಾಂತವರ್ಜಿತಃ।<br/>ಜ್ಞಾನಖಡ್ಗೇನ ಛೇತ್ತವ್ಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆದಿ ಮಧ್ಯ ಅಂತ ರಹಿತವಾಗಿರುವ ಈ ಸಂಸಾರವೆಂಬ ವಿಷವೃಕ್ಷವನ್ನು ಆತ್ಮಜ್ಞಾನವೆಂಬ ಕತ್ತಿಯಿಂದ ಕತ್ತರಿಸಬೇಕು.</p>
  </div>
  <div>
    <p>ಏಪ್ರಿಲ್ ೧೨</p>
  </div>
  <div>
    <p>೧೦೩. ವಿವೇಕಶಸ್ತ್ರದ ಶಕ್ತಿ!</p>
  </div>
  <div>ನ ರೂಪಮಸ್ಯೇಹ ತಥೋಪಲಭ್ಯತೇ<br/> ನಾಂತೋ ನ ಚಾದಿರ್ನ ಚ ಸಂಪ್ರತಿಷ್ಠಾ।<br/>ಅಶ್ವತ್ಥಮೇನಂ ಸುವಿರೂಢಮೂಲಮ್<br/> ಅಸಂಗಶಸ್ತ್ರೇಣ ದೃಢೇನ ಛಿತ್ತ್ವಾ॥</div>
  <div>
    <p>ಭಗವದ್ಗೀತಾ ೧೫-೩</p>
  </div>
  <div>
    <p>ಈ ಸಂಸಾರವೃಕ್ಷಕ್ಕೆ ಗೊತ್ತಾದ ಒಂದು ನಿಯತವಾದ ರೂಪವಿಲ್ಲ, ಇದಕ್ಕೆ ಆದಿಯಾಗಲಿ ಮಧ್ಯವಾಗಲಿ ಅಂತವಾಗಲಿ ಕಾಣಿಸದು. ಇದೊಂದು ಅಶ್ವತ್ಥವೃಕ್ಷದಂತಿದೆ. ಚೆನ್ನಾಗಿ ಬೇರುಬಿಟ್ಟಿರುವ ಈ ಸಂಸಾರವಿಷವೃಕ್ಷವನ್ನು ದೃಢವಾದ <strong>ಅಸಂಗ</strong>ವೆಂಬ ಶಸ್ತ್ರದಿಂದ ಕತ್ತರಿಸಬೇಕು.</p>
    <p>ವೇದಾಂತದಲ್ಲಿ ಈ ಸಂಸಾರವನ್ನು ಒಂದು ವಿಷವೃಕ್ಷಕ್ಕೆ ಹೋಲಿಸುವ ವಾಡಿಕೆಯಿದೆ. ಈ ಸಂಸಾರವೃಕ್ಷವು ವಿಷಮಯವಾಗಿ ಜೋರಾಗಿ ಬೆಳೆದುನಿಂತಿರುತ್ತದೆ. ಹಿರಣ್ಯಗರ್ಭಾದಿ ಪಿಪೀಲಿಕಾಂತವಾದ ಸಕಲ ಪ್ರಾಣಿಗಳಿಗೂ ಆಶ್ರಯವಾಗಿರುವ ಅವಿದ್ಯಾಕೃತವಾದ ಮಹತ್ತಾದ ಈ ಸಂಸಾರವೃಕ್ಷವು ಅನಾದಿಯೂ ಅನಂತವೂ ಆಗಿರುತ್ತದೆ.</p>
  </div>
  <div>
    <p>ಅಸಂಗರೂಪವಾದ ಶಸ್ತ್ರದಿಂದ ಎಂದರೆ ವಿವೇಕವೆಂಬ ಕತ್ತಿಯಿಂದ ಈ ಸಂಸಾರವೃಕ್ಷವನ್ನು ಕತ್ತರಿಸಿಹಾಕಬೇಕು. ಭಕ್ತಿ ಮತ್ತು ವೈರಾಗ್ಯಗಳಿಂದ ವಿವೇಕವನ್ನು ಬೆಳೆಸಿಕೊಂಡು ಆತ್ಮಜ್ಞಾನವನ್ನು ಪಡೆದುಕೊಂಡಾಗ ಈ ಸಂಸಾರವು ಹುಸಿತೋರಿಕೆಯೆಂದು ಸುಲಭವಾಗಿ ತಿಳಿಯುತ್ತದೆ. ನೋಡಿದಿರಾ, ಆತ್ಮಜ್ಞಾನಖಡ್ಗದ ಶಕ್ತಿಯನ್ನು?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವತತ್ತ್ವವಿದೇ ವಾಸುದೇವಾಯ ನಮಃ॥</div>
  <div>ವೇತ್ತಿ ಸರ್ವಾಣಿ ಭೂತಾನಿ ಸರ್ವಜ್ಞಃ ಪರಮೇಶ್ವರಃ।<br/>ಸಂಸಾರೀ ವೇತ್ತಿ ನಾತ್ಮಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವಜ್ಞನಾದ ಪರಮೇಶ್ವರನು ಎಲ್ಲ ಜೀವರುಗಳನ್ನೂ ಬಲ್ಲವನಾಗಿರುತ್ತಾನೆ. ಆದರೆ ಸಂಸಾರಿಯಾದ ಜೀವನು ಪರಮಾತ್ಮನನ್ನು ಅರಿಯನು!</p>
  </div>
  <div>
    <p>ಏಪ್ರಿಲ್ ೧೩</p>
  </div>
  <div>
    <p>೧೦೪. ಜೀವ ಈಶ್ವರರ ಸಾಮರ್ಥ್ಯಗಳು</p>
  </div>
  <div>ವೇದಾಹಂ ಸಮತೀತಾನಿ ವರ್ತಮಾನಾನಿ ಚಾರ್ಜುನ।<br/>ಭವಿಷ್ಯಾಣಿ ಚ ಭೂತಾನಿ ಮಾಂ ತು ವೇದ ನ ಕಶ್ಚನ॥</div>
  <div>
    <p>ಭಗವದ್ಗೀತಾ ೭-೨೬</p>
  </div>
  <div><p>ಎಲೈ ಅರ್ಜುನನೆ, ನಾನು ಹಿಂದಿನದನ್ನೂ ಇಂದಿನದನ್ನೂ ಮತ್ತು ಮುಂದಿನ ವಿಷಯಗಳನ್ನೂ ತಿಳಿದಿರುತ್ತೇನೆ. ಆದರೆ ನನ್ನನ್ನು ಮಾತ್ರ ಯಾವನೊಬ್ಬನೂ ಸರಿಯಾಗಿ ತಿಳಿಯನು.</p>ಸರ್ವಜ್ಞನಾದ ಶ್ರೀಕೃಷ್ಣಪರಮಾತ್ಮನು ಸರ್ವವಸ್ತುಗಳಿಗೂ ಅಂತರಾತ್ಮನಾಗಿರುವುದರಿಂದ ಭೂತ ವರ್ತಮಾನ ಭವಿಷ್ಯಗಳನ್ನು ತಿಳಿದಿರುತ್ತಾನೆ. ದೇಶಕಾಲಗಳಿಗೂ ಕಾರಣನಾಗಿ ದೇಶಕಾಲವಸ್ತುಗಳನ್ನು ಮೀರಿ ನಿಂತಿರುವ ಪರಮಾತ್ಮನಿಗೆ ತಿಳಿಯದೇ ಇರುವುದೆಂಬುದು ಯಾವುದೂ ಇಲ್ಲ. ಇಂಥ ಭಗವಂತನನ್ನು ತನ್ನ ಆತ್ಮನೆಂದು ತಿಳಿದಿರುವ ಬ್ರಹ್ಮಜ್ಞಾನಿಯೂ ಸರ್ವಜ್ಞನೇ ಆಗಿರುತ್ತಾನೆ.</div>
  <div>
    <p>ಆದರೆ ಅವಿದ್ಯಾದೋಷದಿಂದ ಆವೃತರಾದ ಜೀವರಿಗೆ ಮಾತ್ರ ಪರಮಾತ್ಮನ ಪರಮಾರ್ಥಸ್ವರೂಪವು ಅರ್ಥವಾಗಿರುವುದಿಲ್ಲ. ಪಾಂಚಭೌತಿಕ ಶರೀರವಷ್ಟನ್ನೇ ತಾವೆಂದು ತಿಳಿದಿರುವ ಸಂಸಾರಿಗಳಿಗೆ ಪರಿಪೂರ್ಣವಾದ ಪರಬ್ರಹ್ಮದ ನೈಜಸ್ವರೂಪವು ಅರ್ಥವಾಗದು. ಅವಿದ್ಯಾಕಾಮಕರ್ಮ ಗಳೆಂಬ ದೋಷಗಳಿಂದ ಜೀವಿಗಳ ಅಂತಃಕರಣವು ಮಲಿನವಾಗಿರುತ್ತದೆ. ಅಶುದ್ಧವಾದ ಅಸಂಸ್ಕೃತವಾದ ಅಂತಃಕರಣದಲ್ಲಿ ಆತ್ಮನ ಸ್ವರೂಪವು ಹೊಳೆಯಲಾರದಷ್ಟೆ? ಪರಿಶುದ್ಧವಾದ ಹಾಗೂ ಪರಿಪಕ್ವವಾದ ಅಂತಃಕರಣದಲ್ಲಿ ಮಾತ್ರವೇ ಆತ್ಮಜ್ಞಾನವು ಉದಯಿಸುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಿಲಕ್ಷಣಯುಕ್ತಾಯ ವಾಸುದೇವಾಯ ನಮಃ॥</div>
  <div>ಪ್ರಶಾಂತಮನಸಂ ಶುದ್ಧಂ ಬ್ರಹ್ಮಭೂತಮ್ ಅಕಲ್ಮಷಮ್।<br/>ಜೀವನ್ಮುಕ್ತಂ ಯೋಗಿರಾಜಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪ್ರಶಾಂತಮನಸ್ಕನೂ ಶುದ್ಧನೂ ಬ್ರಹ್ಮಭೂತನೂ ಅಕಲ್ಮಷನೂ ಜೀವನ್ಮುಕ್ತನೂ ಯೋಗಿರಾಜನೂ ಆದ ಗೀತಾಚಾರ್ಯನನ್ನು ಭಜಿಸುತ್ತೇನೆ.</p>
  </div>
  <div>
    <p>ಏಪ್ರಿಲ್ ೧೪</p>
  </div>
  <div>
    <p>೧೦೫. ಯೋಗಿಯ ನಾಲ್ಕು ಲಕ್ಷಣಗಳು</p>
  </div>
  <div>ಪ್ರಶಾಂತಮನಸಂ ಹ್ಯೇನಂ ಯೋಗಿನಂ ಸುಖಮುತ್ತಮಮ್।<br/>ಉಪೈತಿ ಶಾಂತರಜಸಂ ಬ್ರಹ್ಮಭೂತಮಕಲ್ಮಷಮ್॥</div>
  <div>
    <p>ಭಗವದ್ಗೀತಾ ೬-೨೭</p>
  </div>
  <div>
    <p>ಪ್ರಶಾಂತಮನಸ್ಕನೂ ಶಾಂತರಜಸ್ಕನೂ ಕಲ್ಮಷರಹಿತನೂ ಆಗಿರುವ ಬ್ರಹ್ಮಭೂತನಾಗಿರುವ ಈ ಯೋಗಿಯು ಉತ್ತಮವಾದ ಸುಖವನ್ನು ಹೊಂದುತ್ತಾನೆ.</p>
    <p>ಯೋಗಿಯ ನಾಲ್ಕು ಲಕ್ಷಣಗಳನ್ನು ಇಲ್ಲಿ ತಿಳಿಸಿರುತ್ತದೆ.</p>
  </div>
  <div>೧.</div>
  <div><strong>ಪ್ರಶಾಂತಮನಸ್ಕನು</strong>—ಪ್ರಶಾಂತಮನಸ್ಸನ್ನುಳ್ಳವನೇ ಯೋಗಿಯು. ಚಾಂಚಲ್ಯರಹಿತವಾದ ಪ್ರಸನ್ನವಾದ ಮನಸ್ಸುಳ್ಳವನು ಯೋಗಿ.</div>
  <div>೨.</div>
  <div><strong>ಶಾಂತರಜಸನು</strong>—ಕಾಮ ಕ್ರೋಧ ಲೋಭ ಮೋಹ ಮದಮಾತ್ಸರ್ಯಗಳೆಂಬ ದೋಷಗಳನ್ನು ನಾಶಮಾಡಿಕೊಂಡಿರುವವನು. ಸತ್ತ್ವಗುಣ ರಜೋಗುಣ ಮತ್ತು ತಮೋಗುಣಗಳನ್ನು ಮೀರಿರುವವನೇ ಯೋಗಿಯು.</div>
  <div>೩.</div>
  <div><strong>ಬ್ರಹ್ಮಭೂತನು</strong>—ತಾನೇ ಬ್ರಹ್ಮವೆಂಬ ಜ್ಞಾನವನ್ನು ಪಡೆದಿರುವ ಜೀವನ್ಮು ಕ್ತನೇ ಯೋಗಿಯು.</div>
  <div>೪.</div>
  <div><strong>ಅಕಲ್ಮಷನು</strong>—ಕಲ್ಮಷವೆಂದರೆ ಪಾಪ, ಅಧರ್ಮ, ಅಹಂಕಾರಾದಿಗಳು. ಈ ಕಲ್ಮಷಗಳಿಲ್ಲದವನೇ ಯೋಗಿಯು.<p>ಇಂಥ ನಾಲ್ಕು ಲಕ್ಷಣಗಳಿಂದ ಕೂಡಿರುವವನೇ ಯೋಗಿಯು. ಇಂಥವನು ಪರಮಾನಂದವೆಂಬ ಮೋಕ್ಷವನ್ನೇ ಹೊಂದಿರುತ್ತಾನೆ. ಇವನೇ ಮಹಾಯೋಗಿ. ಇವನೇ ಬ್ರಹ್ಮನಿಷ್ಠ. ಇವನೇ ಜೀವನ್ಮು ಕ್ತನೂ ಹೌದು.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧರ್ಮಾಧರ್ಮತತ್ತ್ವಜ್ಞಾಯ ವಾಸುದೇವಾಯ ನಮಃ॥</div>
  <div>ಯಯಾ ಧರ್ಮಮಧರ್ಮಂ ಚ ಜಾನೀಯಾತ್ ಕಾರ್ಯಮನ್ಯಥಾ।<br/>ರಾಜಸೀ ಬುದ್ಧಿರಿತ್ಯುಕ್ತಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಧರ್ಮ, ಅಧರ್ಮ ಹಾಗೂ ಕರ್ತವ್ಯಕರ್ಮಗಳನ್ನು ಭಿನ್ನವಾಗಿ ತಿಳಿಯುವ ಬುದ್ಧಿಯು <strong>ರಾಜಸೀ</strong> ಎನಿಸುತ್ತದೆ.</p>
  </div>
  <div>
    <p>ಏಪ್ರಿಲ್ ೧೫</p>
  </div>
  <div>
    <p>೧೦೬. ಇದು ರಾಜಸೀ ಬುದ್ಧಿಯು</p>
  </div>
  <div>ಯಯಾ ಧರ್ಮಮಧರ್ಮಂ ಚ ಕಾರ್ಯಂ ಚಾಕಾರ್ಯಮೇವ ಚ।<br/>ಅಯಥಾವತ್ ಪ್ರಜಾನಾತಿ ಬುದ್ಧಿಃ ಸಾ ಪಾರ್ಥ ರಾಜಸೀ॥</div>
  <div>
    <p>ಭಗವದ್ಗೀತಾ ೧೮-೩೧</p>
  </div>
  <div>
    <p>ಎಲೈ ಪಾರ್ಥನೆ, ಯಾವ ಬುದ್ಧಿಯಿಂದ ಧರ್ಮವನ್ನೂ ಅಧರ್ಮವನ್ನೂ, ಕಾರ್ಯವನ್ನೂ ಅಕಾರ್ಯವನ್ನೂ ಬೇರೆ ರೀತಿಯಲ್ಲಿಯೇ ತಿಳಿದುಕೊಳ್ಳುತ್ತಾನೆಯೋ, ಆ ಬುದ್ಧಿಯು <strong>ರಾಜಸೀ</strong> ಎನಿಸುತ್ತದೆ.</p>
    <p>ಸಾತ್ತ್ವಿಕೀ, ರಾಜಸೀ, ತಾಮಸೀ—ಎಂದು ಬುದ್ಧಿಯು ಮೂರು ಸ್ವಭಾವದ್ದಾಗಿರುತ್ತದೆ. ಪ್ರಕೃತ ಈ ಶ್ಲೋಕದಲ್ಲಿ <strong>ರಾಜಸೀ</strong> ಬುದ್ಧಿಯ ಲಕ್ಷಣವನ್ನು ತಿಳಿಸಿರುತ್ತದೆ.</p>
    <p>ಧರ್ಮ ಮತ್ತು ಅಧರ್ಮಗಳ ಸ್ವರೂಪವು ತುಂಬಾ ಸೂಕ್ಷ್ಮ ವಾದದ್ದು. ಧರ್ಮಾಧರ್ಮಗಳ ಸ್ವರೂಪವನ್ನು ಸದ್ಗುರು ಮತ್ತು ಶಾಸ್ತ್ರಗಳಿಂದಲೇ ತಿಳಿಯಬೇಕೇ ಹೊರತು ಸ್ವಬುದ್ಧಿಯಿಂದ ತಿಳಿಯಲು ಸಾಧ್ಯವಿಲ್ಲ. ಕಾರ್ಯ ಮತ್ತು ಅಕಾರ್ಯಗಳನ್ನೂ ಶಾಸ್ತ್ರದಿಂದಲೇ ತಿಳಿಯಬೇಕು. ತನ್ನ ಅಲ್ಪ ಬುದ್ಧಿಸಾಮರ್ಥ್ಯದಿಂದ, ತನಗೆ ಅನುಕೂಲವಾಗುವಂತೆ ತಿಳಿದುಕೊಳ್ಳುವ ಬುದ್ಧಿಗೆ <strong>ರಾಜಸೀಬುದ್ಧಿ</strong> ಎಂದು ಹೆಸರು.</p>
    <p>ಧರ್ಮಾಧರ್ಮಗಳು, ಪುಣ್ಯಪಾಪಗಳು, ಕಾರ್ಯಾಕಾರ್ಯಗಳು ಲೋಕಾಂತರ ಜನ್ಮಾಂತರಗಳು ಇವುಗಳನ್ನು ತನಗೆ ಬೇಕಾದಂತೆ ಅರ್ಥಮಾಡಿಕೊಂಡು ಅದನ್ನೇ ಸಮರ್ಥನೆಮಾಡುವ ಬುದ್ಧಿಯು <strong>ರಾಜಸೀ</strong> ಬುದ್ಧಿಯು. ಇದರಿಂದ ಅನರ್ಥಪ್ರಾಪ್ತಿಯಾಗುತ್ತದೆ. ಆದ್ದರಿಂದ ಅಧ್ಯಾತ್ಮ ಸಾಧಕರು ರಾಜಸೀಬುದ್ಧಿಯನ್ನು ಕೈಬಿಡಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧರ್ಮರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಧರ್ಮಂ ಜ್ಞಾತ್ವಾಽಽಚರೇದ್ಧೀಮಾನ್ ತಥಾಽಧರ್ಮಂ ತ್ಯಜೇನ್ನರಃ।<br/>ಕಾರ್ಯಾಕಾರ್ಯೇ ತಥೈವಂ ಚ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>ಧೀರನು ತಿಳಿದೇ ಧರ್ಮವನ್ನು ಮಾಡಬೇಕು, ಅಧರ್ಮವನ್ನು ಬಿಡಬೇಕು. ಕಾರ್ಯಾಕಾರ್ಯಗಳನ್ನು ತಿಳಿದೇ ಮಾಡಬೇಕು ಮತ್ತು ಬಿಡಬೇಕು.</div>
  <div>
    <p>ಏಪ್ರಿಲ್ ೧೬</p>
  </div>
  <div>
    <p>೧೦೭. ಧರ್ಮವನ್ನು ತಿಳಿದೇ ಮಾಡಬೇಕು</p>
  </div>
  <div>ತಸ್ಮಾಚ್ಛಾಸ್ತ್ರಂ ಪ್ರಮಾಣಂ ತೇ ಕಾರ್ಯಾಕಾರ್ಯವ್ಯವಸ್ಥಿತೌ।<br/>ಜ್ಞಾತ್ವಾ ಶಾಸ್ತ್ರವಿಧಾನೋಕ್ತಂ ಕರ್ಮ ಕರ್ತುಮಿಹಾರ್ಹಸಿ॥</div>
  <div>
    <p>ಭಗವದ್ಗೀತಾ ೧೬-೨೪</p>
  </div>
  <div><p>ಆದ್ದರಿಂದ ಕರ್ತವ್ಯ ಅಕರ್ತವ್ಯಗಳ ವಿಷಯದಲ್ಲಿ, ಅರ್ಜುನನೆ, ನಿನಗೆ ಶಾಸ್ತ್ರವೇ ಪ್ರಮಾಣವು. ಅಂಥ ಶಾಸ್ತ್ರವಿಧಾನವನ್ನು ತಿಳಿದುಕೊಂಡು ಅದರಂತೆಯೇ ನೀನು ಕರ್ಮವನ್ನು ಮಾಡಬೇಕು.</p>ದೃಷ್ಟಾದೃಷ್ಟಫಲಗಳನ್ನು ಕೊಡುವ ಕರ್ಮಗಳೇ ಧರ್ಮಾಧರ್ಮಗಳು. ಇದು ಕರ್ತವ್ಯವಾದ ಧರ್ಮ, ಇದು ತ್ಯಾಜ್ಯವಾದ ಅಧರ್ಮ ಎನ್ನುವದಕ್ಕೆ ನಮಗೆ ಶಾಸ್ತ್ರಗಳೇ ಪ್ರಮಾಣ. ಶಾಸ್ತ್ರಗಳಿಂದಲೇ ಇವುಗಳನ್ನು ನಾವು ತಿಳಿಯಬೇಕು. ಪ್ರತ್ಯಕ್ಷಪ್ರಮಾಣಗಳಿಂದ ತಿಳಿಯಲು ಸಾಧ್ಯವಿಲ್ಲ.</div>
  <div>ಹೀಗೆ ಶಾಸ್ತ್ರಪ್ರಮಾಣದಿಂದ ಕರ್ತವ್ಯ ಅಕರ್ತವ್ಯಗಳನ್ನು ಚೆನ್ನಾಗಿ ತಿಳಿದುಕೊಂಡೇ ಅನಂತರ ಅದರಂತೆ ಪ್ರವರ್ತಿಸಬೇಕು. ಧರ್ಮವನ್ನು ಬರೀ ತಿಳಿದುಕೊಂಡುಬಿಟ್ಟು ಸುಮ್ಮನೇ ಕುಳಿತುಕೊಳ್ಳಬಾರದು. ಅದರಂತೆ ಅವಶ್ಯವಾಗಿ ಮಾಡಬೇಕು. ಅಧರ್ಮವನ್ನು ತಿಳಿದು ಅದನ್ನು ಕೈಬಿಡಬೇಕು. ಧರ್ಮದ ಬಗ್ಗೆ ತಿಳಿಯುವುದು ಎಷ್ಟು ಮುಖ್ಯವೋ ಅದರಂತೆ ಅನುಷ್ಠಾನ ಮಾಡುವುದೂ ಅಷ್ಟೇ ಮುಖ್ಯವಾದದ್ದು. ಅನುಷ್ಠಾನಪ್ರಧಾನವಾದದ್ದೇ ಧರ್ಮವು. ಅಂಧಶ್ರದ್ಧೆಯಿಂದ ಯಾಂತ್ರಿಕವಾಗಿ ಧರ್ಮಾನುಷ್ಠಾನ ಮಾಡುವುದಕ್ಕಿಂತಲೂ ಆಯಾ ಧರ್ಮಗಳ ಲಕ್ಷಣಗಳನ್ನೂ ಫಲಗಳನ್ನೂ ಶಾಸ್ತ್ರಗಳಿಂದ ಸರಿಯಾಗಿ ತಿಳಿದುಕೊಂಡು ಅದರಂತೆ ಧರ್ಮಾನುಷ್ಠಾನ ಮಾಡುವುದೇ ಉತ್ತಮ. ಇದೇ ಧರ್ಮರಹಸ್ಯವು.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಾತ್ಮಕಾಯ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ಸರ್ವಭೂತೇಷು ಸರ್ವಭೂತಾನಿ ಚಾತ್ಮನಿ।<br/>ಪಶ್ಯನ್ಜ್ಞಾನೀವಿಮುಕ್ತಃಸ್ಯಾತ್<strong>ಗೀತಾಚಾರ್ಯಮಹಂ ಭಜೇ॥</strong></div>
  <div>
    <p>ಸರ್ವಭೂತಗಳಲ್ಲಿ ತನ್ನನ್ನೂ, ತನ್ನಲ್ಲಿ ಸರ್ವಭೂತಗಳನ್ನೂ ಕಾಣುವ ಜ್ಞಾನಿಯು ಮುಕ್ತನಾಗಿಬಿಡುತ್ತಾನೆ.</p>
  </div>
  <div>
    <p>ಏಪ್ರಿಲ್ ೧೭</p>
  </div>
  <div>
    <p>೧೦೮. ಪರಮಾತ್ಮನೆಂದರೆ ಯಾರು?</p>
  </div>
  <div>ಯೋ ಮಾಂ ಪಶ್ಯತಿ ಸರ್ವತ್ರ ಸರ್ವಂ ಚ ಮಯಿ ಪಶ್ಯತಿ।<br/>ತಸ್ಯಾಹಂ ನ ಪ್ರಣಶ್ಯಾಮಿ ಸ ಚ ಮೇ ನ ಪ್ರಣಶ್ಯತಿ॥</div>
  <div>
    <p>ಭಗವದ್ಗೀತಾ ೬-೩೦</p>
  </div>
  <div><p>ಯಾವನು ಎಲ್ಲ ಪ್ರಾಣಿಗಳಲ್ಲಿಯೂ ನನ್ನನ್ನು ಕಾಣುತ್ತಾನೆಯೋ, ಮತ್ತು ನನ್ನಲ್ಲಿ ಎಲ್ಲ ಪ್ರಾಣಿಗಳನ್ನೂ ಕಾಣುತ್ತಾನೆಯೋ ಅಂಥವನಿಗೆ ನಾನು ಪರೋಕ್ಷನಲ್ಲ , ನನಗೆ ಅವನೂ ಪರೋಕ್ಷನಲ್ಲ.</p>ಪರಮಾತ್ಮನೆಂದರೆ ಒಬ್ಬ ವ್ಯಕ್ತಿಯಲ್ಲ, ಒಬ್ಬ ದೇವತೆಯೂ ಅಲ್ಲ. ಪರಮಾತ್ಮನೆಂದರೆ ಅವನಿಗೆ ನಿಯತವಾದ ಒಂದು ನಾಮವಾಗಲಿ ರೂಪವಾಗಲಿ ಕ್ರಿಯೆಯಾಗಲಿ ಧರ್ಮವಾಗಲಿ ಇಲ್ಲ. ಪರಮಾತ್ಮನು ಗಂಡೂ ಅಲ್ಲ, ಹೆಣ್ಣೂ ಅಲ್ಲ. ಅವನಿಗೆ ಯಾವ ಸಂಸಾರವೂ ಇಲ್ಲ. ಹಾಗಾದರೆ ಪರಮಾತ್ಮನೆಂದರೆ ಯಾರು? ಅವನ ನಿಜವಾದ ಸ್ವರೂಪ ಯಾವುದು? ಎಂದರೆ ಇಲ್ಲಿದೆ ಅದಕ್ಕೆ ಉತ್ತರ:</div>
  <div>
    <p>ಸರ್ವಪ್ರಾಣಿಗಳಿಗೂ ಪ್ರತ್ಯಗಾತ್ಮನೇ ಪರಮಾತ್ಮನು. ಬ್ರಹ್ಮಾದಿಪಿಪೀಲಿಕಾಂತವಾದ ಸಕಲ ಪ್ರಾಣಿಗಳಿಗೂ ಪರಮಾತ್ಮನು ಆತ್ಮನಾಗಿರುತ್ತಾನೆ. ಪರಮಾತ್ಮನಲ್ಲಿಯೇ ಸಕಲ ಜಗತ್ತೂ ನಿಂತಿರುತ್ತದೆ. ಒಂದೊಂದು ಪ್ರಾಣಿಗೂ ಒಬ್ಬೊಬ್ಬ ಪ್ರತ್ಯಗಾತ್ಮನಾಗಲಿ, ಪರಮಾತ್ಮನಾಗಲಿ ಇಲ್ಲ. ಒಂದೇ ಆಕಾಶವು ಎಲ್ಲೆಡೆಗಳಲ್ಲಿಯೂ ಸಮಾನವಾಗಿರುವಂತೆ ಒಬ್ಬನೇ ಆತ್ಮನು ಎಲ್ಲರಲ್ಲಿಯೂ ನಿರ್ವಿಶೇಷನಾಗಿರುತ್ತಾನೆ. ಹೀಗೆ ತಿಳಿದವನಿಗೆ ಪರಮಾತ್ಮನು ದೂರನಲ್ಲ, ಪರಮಾತ್ಮನಿಗೆ ಇಂಥ ಜ್ಞಾನಿಯು ದೂರನಲ್ಲ. ಆತ್ಮಜ್ಞಾನಿಯೆಂದರೆ ಪರಮಾತ್ಮ ಸ್ವರೂಪನೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಓಜಃಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಭಗವಾನೇವ ಓಜಶ್ಚ ಸೋಮರೂಪೋ ರಸಾತ್ಮಕಃ।<br/>ಪುಷ್ಣಾತಿ ಸಕಲಂ ವಿಶ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪರಮಾತ್ಮನೇ ಓಜಸ್ಸಾಗಿಯೂ ಸೋಮರೂಪನಾದ ರಸಾತ್ಮಕನಾಗಿಯೂ ಸಕಲ ವಿಶ್ವವನ್ನೂ ಪೋಷಿಸುತ್ತಿದ್ದಾನೆ.</p>
  </div>
  <div>
    <p>ಏಪ್ರಿಲ್ ೧೮</p>
  </div>
  <div>
    <p>೧೦೯. ಭಗವಂತನೇ ರಸಸ್ವರೂಪನು</p>
  </div>
  <div>ಗಾಮಾವಿಶ್ಯ ಚ ಭೂತಾನಿ ಧಾರಯಾಮ್ಯಹಮೋಜಸಾ।<br/>ಪುಷ್ಣಾಮಿ ಚೌಷಧೀಃ ಸರ್ವಾಃ ಸೋಮೋ ಭೂತ್ವಾ ರಸಾತ್ಮಕಃ॥</div>
  <div>
    <p>ಭಗವದ್ಗೀತಾ ೧೫-೧೩</p>
  </div>
  <div><p>ಅರ್ಜುನನೆ, ನಾನೇ ನನ್ನ ಓಜಶ್ಶಕ್ತಿಯಿಂದ ಭೂಮಿಯನ್ನು ಪ್ರವೇಶಿಸಿ ರಸಾತ್ಮಕನಾದ ಚಂದ್ರನಾಗಿ, ನಾನೇ ಎಲ್ಲ ಗಿಡಮರ ಓಷಧಿ ವನಸ್ಪತಿಗಳನ್ನೂ ಪೋಷಿಸುತ್ತಿದ್ದೇನೆ.</p>ಭೂಮಿಯೂ ಜಡ, ಬೀಜಗಳೂ ಅಚೇತನ, ನೀರು ಗೊಬ್ಬರ ಎಲ್ಲವೂ ಜಡಪದಾರ್ಥಗಳೇ. ಆದರೆ ಇಂಥ ಜಡವಾದ ಭೂಮಿಯಲ್ಲಿ ಜಡವಾದ ಧಾನ್ಯಬೀಜಗಳನ್ನು ಬಿತ್ತನೆ ಮಾಡಿದರೆ ಅವುಗಳಿಂದ ರಸಪೂರ್ಣವಾದ ಹಣ್ಣುಗಳು, ತರಕಾರಿಗಳು, ಧಾನ್ಯ, ಕಾಳು ಕಡ್ಡಿಗಳು ಹೇಗೆ ಹುಟ್ಟುತ್ತವೆ? ಎಂದರೆ, ಇದಕ್ಕೆ ಉತ್ತರವು ಇಲ್ಲಿದೆ:</div>
  <div>
    <p>ಭಗವಂತನೇ ತನ್ನ ಓಜಸ್ಸೆಂಬ ಶಕ್ತಿಯನ್ನು ಈ ಅಚೇತನವಸ್ತುಗಳಲ್ಲಿ ತುಂಬಿರುತ್ತಾನೆ. ಈ ಭೂಮಿಯು ಸಮತೋಲನೆಯಿಂದ ಸ್ಥಿರವಾಗಿ ನಿಂತಿರುವುದೂ ಭಗವಂತನ ಶಕ್ತಿಯಿಂದಲೇ. ಸೂರ್ಯನಲ್ಲಿ, ನೀರಿನಲ್ಲಿ, ಚಂದ್ರನಲ್ಲಿ, ಭೂಮಿಯಲ್ಲಿ, ಬೀಜಗಳಲ್ಲಿ, ಓಷಧಿವನಸ್ಪತಿಗಳಲ್ಲಿ ಭಗವಂತನೇ ರಸಾತ್ಮಕನಾಗಿ ರಸಸ್ವರೂಪನಾಗಿ ಸೂಕ್ಷ್ಮರೂಪದಿಂದ ಇರುತ್ತಾನೆ. ಜಡ ಚೇತನರೂಪವಾದ ಈ ಜಗತ್ತೆಲ್ಲವನ್ನೂ ಸಂಪೂರ್ಣವಾಗಿ ವ್ಯಾಪಿಸಿಕೊಂಡು ಎಲ್ಲದರಲ್ಲೂ ರಸಸ್ವರೂಪನಾಗಿ ಇರುವವನೇ ಪರಮಾತ್ಮನು. ಸರ್ವಭೂತಾತ್ಮನಾದ ಈ ಭಗವಂತನೇ ನಮ್ಮೆಲ್ಲರಿಗೂ ಪ್ರತ್ಯಗಾತ್ಮನೂ ಆಗಿರುತ್ತಾನೆ. ಹೀಗೆ ತಿಳಿದವನೇ ಜ್ಞಾನಿಯು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶಾಂತಿದುಃಖಕಾರಣವಿದೇ ವಾಸುದೇವಾಯ ನಮಃ॥</div>
  <div>ಯುಕ್ತೋ ಹಿ ಮೋಕ್ಷಮಾಪ್ನೋತಿ ತ್ಯಕ್ತಕರ್ಮಫಲೋ ನರಃ।<br/>ಅಯುಕ್ತೋ ದುಃಖಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕರ್ಮಗಳ ಫಲಗಳನ್ನು ಬಿಟ್ಟು ಯುಕ್ತನಾದವನು ಮೋಕ್ಷವನ್ನೂ, ಅಯುಕ್ತನಾದವನು ದುಃಖವನ್ನೂ ಹೊಂದುತ್ತಾನೆ.</p>
  </div>
  <div>
    <p>ಏಪ್ರಿಲ್ ೧೯</p>
  </div>
  <div>
    <p>೧೧೦. ಯುಕ್ತ ಅಯುಕ್ತರಿಗೆ ಫಲಗಳಿವು</p>
  </div>
  <div>ಯುಕ್ತಃ ಕರ್ಮಫಲಂ ತ್ಯಕ್ತ್ವಾ ಶಾಂತಿಮಾಪ್ನೋತಿ ನೈಷ್ಠಿಕೀಮ್।<br/>ಅಯುಕ್ತಃ ಕಾಮಕಾರೇಣ ಫಲೇ ಸಕ್ತೋ ನಿಬದ್ಧ್ಯತೇ॥</div>
  <div>
    <p>ಭಗವದ್ಗೀತಾ ೫-೧೨</p>
  </div>
  <div>ಸಮಾಹಿತಚಿತ್ತನಾಗಿ, ಕರ್ಮಫಲವನ್ನು ಬಿಟ್ಟು ಕರ್ಮಗಳನ್ನು ಮಾಡುತ್ತಿದ್ದರೆ ಅಂಥವನು ಶಾಶ್ವತವಾದ ಶಾಂತಿಯನ್ನು ಹೊಂದುತ್ತಾನೆ. ಆದರೆ ಕಾಮಪ್ರೇರಿತನಾಗಿ, ಫಲಕ್ಕೆ ದಾಸನಾಗಿ, ಅಸಮಾಹಿತನಾಗಿ ಕರ್ಮಗಳನ್ನು ಮಾಡುತ್ತಿದ್ದರೆ ಅಂಥವನು ಸಂಸಾರಕೂಪದಲ್ಲಿಯೇ ಬಿದ್ದು ದುಃಖವನ್ನು ಅನುಭವಿಸುತ್ತಾನೆ.</div>
  <div>ಕರ್ಮಗಳನ್ನು ಎಲ್ಲರೂ ಮಾಡಿಯೇ ಮಾಡುತ್ತಾರೆ, ಅದರಲ್ಲೇನೂ ವಿಶೇಷವಿಲ್ಲ. ಆದರೆ ಆ ಕರ್ಮಗಳಿಂದ ಒಬ್ಬನಿಗೆ ಮೋಕ್ಷವು ದೊರಕಿದರೆ ಮತ್ತೊಬ್ಬನಿಗೆ ದುಃಖವೇ ಉಂಟಾಗುತ್ತದೆ. ಕರ್ಮಗಳು ಸಮಾನವೇ. ಆದರೆ ಆ ಕರ್ಮಗಳನ್ನು ಮಾಡುವ ಕಲೆಯಲ್ಲಿ ಮಾತ್ರ ವಿಶೇಷವುಂಟು. ಆ ಕಲೆಯೇನು? ಎಂಬುದನ್ನು ನೋಡೋಣ.</div>
  <div>
    <p>ಯುಕ್ತನಾಗಿ, ಭಗವಂತನಿಗೆ ಸಮರ್ಪಣೆಮಾಡಿ, ಕರ್ಮಫಲಗಳನ್ನು ಅಪೇಕ್ಷಿಸದೆ ಕರ್ಮಗಳನ್ನು ಮಾಡಿದರೆ ಅಂಥವನಿಗೆ ಚಿತ್ತಶುದ್ಧಿದ್ವಾರಾ ಆತ್ಮಜ್ಞಾನವು ಉಂಟಾಗಿ ಮೋಕ್ಷವೇ ಉಂಟಾಗುತ್ತದೆ. ಆದರೆ ಅಯುಕ್ತನಾಗಿ, ಭಗವಂತನಲ್ಲಿ ಭಕ್ತಿಯಿಲ್ಲದೆ, ಫಲಾಪೇಕ್ಷಿಯಾಗಿ ಕರ್ಮಗಳನ್ನು ಮಾಡುತ್ತಿದ್ದರೆ, ಅಂಥವನು ಸಂಸಾರಚಕ್ರದಲ್ಲಿಯೇ ಸಿಕ್ಕಿಕೊಂಡು ದುಃಖಗಳನ್ನು ಅನುಭವಿಸಬೇಕಾಗುತ್ತದೆ. ಯುಕ್ತನಾಗಿ ಮೋಕ್ಷಕ್ಕಾಗಿಯೇ ಕರ್ಮಗಳನ್ನು ಮಾಡುವವನೇ ಬುದ್ಧಿವಂತನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಿಮಹತ್ತ್ವೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ತಪಸ್ವಿಭ್ಯಶ್ಚ ಕರ್ಮಿಭ್ಯಃ ಯೋಗೀ ಶ್ರೇಷ್ಠಉದಾಹೃತಃ।<br/>ಜ್ಞಾನಿಭ್ಯಶ್ಚ ಮಹಾಭಕ್ತೋ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತಪಸ್ವಿಗಳಿಗಿಂತಲೂ, ಕೇವಲಕರ್ಮಿಗಳಿಗಿಂತಲೂ, ಒಣಪಂಡಿತರಿಗಿಂತಲೂ ಭಕ್ತನಾದ ಯೋಗಿಯೇ ಅತ್ಯಂತ ಶ್ರೇಷ್ಠನು.</p>
  </div>
  <div>
    <p>ಏಪ್ರಿಲ್ ೨೦</p>
  </div>
  <div>
    <p>೧೧೧. ಮೂವರಿಗಿಂತಲೂ ಯೋಗಿಯು ಶ್ರೇಷ್ಠನು</p>
  </div>
  <div>ತಪಸ್ವಿಭ್ಯೋಽಧಿಕೋ ಯೋಗೀ ಜ್ಞಾನಿಭ್ಯೋಽಪಿ ಮತೋಽಧಿಕಃ।<br/>ಕರ್ಮಿಭ್ಯಶ್ಚಾಧಿಕೋ ಯೋಗೀ ತಸ್ಮಾದ್ಯೋಗೀ ಭವಾರ್ಜುನ॥</div>
  <div>
    <p>ಭಗವದ್ಗೀತಾ ೬-೪೬</p>
  </div>
  <div>
    <p>ತಪಸ್ವಿಗಳಿಗಿಂತಲೂ ಹೆಚ್ಚಿನವನೆಂದರೆ ಯೋಗಿಯು. ಯೋಗಿಯು ಜ್ಞಾನಿಗಳಿಗಿಂತಲೂ ಶ್ರೇಷ್ಠನು, ಕರ್ಮಿಗಳಿಗಿಂತಲೂ ಯೋಗಿಯೇ ದೊಡ್ಡವನು. ಆದ್ದರಿಂದ ಅರ್ಜುನನೆ, ನೀನು ಯೋಗಿಯಾಗು.</p>
  </div>
  <div>
    <p>ಯೋಗಿಯೆಂದರೆ ಭಗವದ್ಭಕ್ತ. ಭಕ್ತಿಯಿಂದ ಭಗವಂತನನ್ನು ಭಜಿಸುವವನೇ ಯೋಗಿಯು. ಇಂಥ ಯೋಗಿಯು ತಪಸ್ವಿಗಳಿಗಿಂತಲೂ ಶಾಸ್ತ್ರಪಂಡಿತರಿಗಿಂತಲೂ ಕೇವಲಕರ್ಮಿಗಳಿಗಿಂತಲೂ ಉತ್ತಮನು. ಯೋಗಿಯು ಭಗವದ್ಭಕ್ತಿಯಿಂದ ಮೋಕ್ಷಾನಂದವನ್ನೇ ಹೊಂದುತ್ತಾನೆ.</p>
  </div>
  <div>
    <p>ಕಾಷ್ಠತಪಸ್ಸನ್ನು ಆಚರಿಸುವವರಿಗೆ ಸಿದ್ಧಿಯ ಕಡೆ, ಕೀರ್ತಿಯ ಕಡೆ ಲಕ್ಷ್ಯವಿರುತ್ತದೆ; ಇವರಿಗೆ ಜನಾಕರ್ಷಣೆ, ಧನಸಂಪಾದನೆಗಳೇ ಗುರಿಯಾಗಿರುತ್ತವೆ; ಇನ್ನು ಶಾಸ್ತ್ರಪಂಡಿತರಿಗೆ ವಾದವಿವಾದಗಳಲ್ಲಿ, ಕೀರ್ತಿಸನ್ಮಾನಗಳಲ್ಲಿ ಆಸಕ್ತಿಯಿರುತ್ತದೆ; ತಮ್ಮ ಶಾಸ್ತ್ರಪಾಂಡಿತ್ಯ ಪ್ರದರ್ಶನವೇ ಇವರಿಗೆ ಗುರಿಯಾಗಿರುತ್ತದೆ. ಕೇವಲ ಕರ್ಮಿಗಳಿಗಾದರೋ ಬರೀ ಫಲದ ಕಡೆ ಆಸಕ್ತಿಯಿರುತ್ತದೆ. ಇವರಿಗೆ ಅನಿತ್ಯವಾದ ಐಹಿಕ ಆಮುಷ್ಮಿಕ ಫಲಗಳೇ ಗುರಿ. ಆದರೆ ಯೋಗಿಗೆ ಭಗವಂತನಲ್ಲಿಯೇ ಆಸಕ್ತಿ, ಭಗವದ್ಭಕ್ತಿಯೇ ಇವನ ಗುರಿ, ಇವನಿಗೆ ಮೋಕ್ಷವೇ ಫಲವು. ಆದ್ದರಿಂದ ಇತರ ಸಾಧಕರಿಗಿಂತ ಯೋಗಿಯೇ ಅತ್ಯಂತ ಶ್ರೇಷ್ಠನು. ಭಕ್ತನಾದ ಯೋಗಿಗೆ ಸಚ್ಚಿದಾನಂದಸ್ವರೂಪನಾದ ಭಗವಂತನಲ್ಲಿಯೇ ನಿಷ್ಠೆ. ಅಧ್ಯಾತ್ಮಸಾಧಕನು ಇಂಥ ಯೋಗಿಯಾಗಬೇಕು ಎಂದು ತಾತ್ಪರ್ಯ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶ್ರದ್ಧಾಮಹತ್ತ್ವೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ನಿರರ್ಥಕಾನಿ ತಾನಿ ಸ್ಯುಃ ಯಜ್ಞದಾನತಪಾಂಸಿ ಚೇತ್।<br/>ಕೃತಾನ್ಯಶ್ರದ್ಧಯಾ ನೂನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಜ್ಞದಾನತಪಸ್ಸುಗಳನ್ನು ಅಶ್ರದ್ಧೆಯಿಂದ ಮಾಡಿದರೆ ಅವೆಲ್ಲವೂ ನಿರರ್ಥಕವಾಗಿಬಿಡುತ್ತವೆ.</p>
  </div>
  <div>
    <p>ಏಪ್ರಿಲ್ ೨೧</p>
  </div>
  <div>
    <p>೧೧೨. ಶ್ರದ್ಧೆಯೇ ಬಂಡವಾಳ</p>
  </div>
  <div>ಅಶ್ರದ್ಧಯಾ ಹುತಂ ದತ್ತಂ ತಪಸ್ತಪ್ತಂ ಕೃತಂ ಚ ಯತ್।<br/>ಅಸದಿತ್ಯುಚ್ಯತೇ ಪಾರ್ಥ ನ ಚ ತತ್ ಪ್ರೇತ್ಯ ನೋ ಇಹ॥</div>
  <div>
    <p>ಭಗವದ್ಗೀತಾ ೧೭-೨೮</p>
  </div>
  <div>ಎಲೈ ಪಾರ್ಥನೆ, ಶ್ರದ್ಧೆಯಿಲ್ಲದೆ ಮಾಡಿದ ಹೋಮ ದಾನ ಮತ್ತು ತಪಸ್ಸುಗಳು “ಅಸತ್” ಎನಿಸುತ್ತವೆ. ಇದರಿಂದ ಈ ಲೋಕದಲ್ಲೂ ಒಳ್ಳೆಯ ಫಲವಿಲ್ಲ, ಜನ್ಮಾಂತರದಲ್ಲೂ ಸತ್ ಫಲವಾಗುವುದಿಲ್ಲ.</div>
  <div>ವೇದಶಾಸ್ತ್ರಗಳಲ್ಲಿ ನೂರಾರು ಸಾಧನಗಳನ್ನು ಉಪದೇಶಿಸಿರುತ್ತಾರೆ. ಅವೆಲ್ಲವನ್ನೂ ಕೇವಲ ಮೂರರಲ್ಲಿ ಅಡಕಮಾಡಿಬಿಡಬಹುದು. ಅವುಗಳೇ ಯಜ್ಞ , ದಾನ ಮತ್ತು ತಪಸ್ಸುಗಳು. ಶ್ರದ್ಧೆಯಿಂದ ವಿಧಿವತ್ತಾಗಿ ಮಾಡಿದ ಈ ಯಜ್ಞ ದಾನ ತಪಸ್ಸುಗಳಿಂದ ಉತ್ತಮವಾದ ಫಲಗಳು, ಉತ್ತಮವಾದ ಲೋಕಗಳು ಖಂಡಿತವಾಗಿಯೂ ದೊರಕುತ್ತವೆ.</div>
  <div>
    <p>ಆದರೆ ಶ್ರದ್ಧೆಯಿಲ್ಲದೆ, ವಿಧಿಯೂ ಇಲ್ಲದೆ ಈ ಕರ್ಮಗಳನ್ನು ಮಾಡು ವುದರಿಂದ ಬೂದಿಯಲ್ಲಿ ಹೋಮಮಾಡಿದಂತೆ ವ್ಯರ್ಥವಾಗುತ್ತದೆ. ಕರ್ಮಗಳಿಗೆ ಶ್ರದ್ಧೆಯೇ ಶಕ್ತಿ. ಶ್ರದ್ಧೆಯೇ ಯಜ್ಞ ದಾನ ತಪಸ್ಸುಗಳಿಗೆ ಮೂಲ ಬಂಡವಾಳ. ಶಾಸ್ತ್ರೀಯ ಕರ್ಮಗಳನ್ನು ಮಾಡುವಾಗ ಮಂತ್ರ ತಂತ್ರ ಸ್ವರಾದಿಗಳಲ್ಲಿ ಸ್ವಲ್ಪ ಲೋಪವಾದರೂ ಪರವಾಗಿಲ್ಲ, ಶ್ರದ್ಧೆಯೊಂದಿದ್ದರೆ ಸಾಕು. ಆದರೆ ಶ್ರದ್ಧೆಯೊಂದಿರದೆ ಉಳಿದದ್ದೇನೇ ಇದ್ದರೂ ಅದು ವ್ಯರ್ಥ. ಶ್ರದ್ಧೆಯಿಂದಲೇ ಶಾಸ್ತ್ರೀಯ ಕರ್ಮಗಳನ್ನು ಮಾಡಬೇಕು. ಶ್ರದ್ಧಾರಹಿತವಾದರೆ ಅಂಥ ಕರ್ಮಗಳೆಲ್ಲ ಆಯಾಸಮಾತ್ರವೇ. ಆದ್ದರಿಂದ ಶಾಸ್ತ್ರೀಯಕರ್ಮಗಳನ್ನು ಶ್ರದ್ಧೆಯಿಂದಲೇ ಮಾಡಬೇಕು. ಶ್ರದ್ಧೆಯೇ ಬಂಡವಾಳ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯುಕ್ತಸುಖಿಪುಂಗವಾಯ ವಾಸುದೇವಾಯ ನಮಃ॥</div>
  <div>ಜೀವನ್ನೇವ ತ್ಯಜೇತ್ ಯಸ್ತು ಕಾಮಕ್ರೋಧಾದಿಸಂಕುಲಮ್।<br/>ಸ ಯುಕ್ತಃ ಸ ಸುಖೀ ನಿತ್ಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವಾತನು ಕಾಮಕ್ರೋಧಾದಿದೋಷಸಮೂಹವನ್ನು ಈ ಜನ್ಮದಲ್ಲೇ ಬಿಟ್ಟುಬಿಡುತ್ತಾನೆಯೋ, ಅವನೇ ಯುಕ್ತನೂ ಸುಖಿಯೂ ಆದ ನರನು.</p>
  </div>
  <div>
    <p>ಏಪ್ರಿಲ್ ೨೨</p>
  </div>
  <div>
    <p>೧೧೩. ಇವನೇ ಸುಖಿಯಾದ ನರ!</p>
  </div>
  <div>ಶಕ್ನೋತೀಹೈವ ಯಃಸೋಢುಂಪ್ರಾಕ್ ಶರೀರವಿಮೋಕ್ಷಣಾತ್।<br/>ಕಾಮಕ್ರೋಧೋದ್ಭವಂ ವೇಗಂ ಸ ಯುಕ್ತಃ ಸ ಸುಖೀ ನರಃ॥</div>
  <div>
    <p>ಭಗವದ್ಗೀತಾ ೫-೨೩</p>
  </div>
  <div><p>ಕಾಮಕ್ರೋಧಗಳಿಂದ ಉಂಟಾದ ವೇಗವನ್ನು ಯಾವಾತನು ಈ ಜನ್ಮ ದಲ್ಲಿ ಈ ಶರೀರವು ಬೀಳುವುದಕ್ಕಿಂತ ಮುಂಚಿತವಾಗಿ ಸಹಿಸಿಕೊಳ್ಳಬಲ್ಲನೋ ಅವನೇ ಯುಕ್ತನು, ಅವನೇ ಸುಖಿಯಾದ ಮನುಷ್ಯನು.</p>ಸಾಧನಗಳನ್ನು ಕುರಿತು ‘ಹೀಗೆ ಮಾಡಬೇಕು, ಹಾಗೆ ಮಾಡ ಬಾರದು’ ಎಂದು ಉಪನ್ಯಾಸಮಾಡುವವರು ಅನೇಕರು ಇರುತ್ತಾರೆ. ಆದರೆ ಜೀವನದಲ್ಲಿ ಅದರಂತೆ ಅನುಷ್ಠಾನಮಾಡುವವರು ಮಾತ್ರ ಅತ್ಯಂತ ವಿರಳ. ಇದಕ್ಕೊಂದು ಸಣ್ಣ ಉದಾಹರಣೆ ಇಲ್ಲಿದೆ:</div>
  <div>
    <p>‘ಕಾಮಕ್ರೋಧಗಳನ್ನು ಬಿಟ್ಟುಬಿಡಬೇಕು’ ಎಂದು ಹೇಳುವವರು ಬಹಳಮಂದಿ ಇದ್ದಾರೆ. ಆದರೆ ಹಾಗೆ ಬಿಟ್ಟಿರುವವರು? ಅಪರೂಪ. ಕಾಮಕ್ರೋಧಾದಿಗಳು ಯಾವಾಗ, ಎಲ್ಲಿ, ಯಾರಿಗೆ, ಹೇಗೆ, ಏತಕ್ಕೆ ಬರುತ್ತವೆ? ಎಂಬುದನ್ನು ಯಾರೂ ಹೇಳಲಾರರು. ಕಾಮಕ್ರೋಧಾದಿ ದೋಷಗಳ ಬಗ್ಗೆ ಸುಮ್ಮನೆ ಒಣ ಚರ್ಚಾಗೋಷ್ಠಿಗಳನ್ನು ಮಾಡುವುದರಿಂದ ಪ್ರಯೋಜನವಿಲ್ಲ. ಈ ದೋಷಗಳನ್ನು ಪ್ರಯತ್ನದಿಂದ ಬಿಡಬೇಕು. ಆದ್ದರಿಂದ ಈ ಜನ್ಮದಲ್ಲಿಯೇ ಪ್ರಯತ್ನಪಟ್ಟು ಈ ದೋಷಗಳನ್ನು ಬಿಟ್ಟವನೇ ಯುಕ್ತನು ಮತ್ತು <strong>ಸುಖಿ</strong>ಯು ಆಗಿಬಿಡಬಲ್ಲನು! ಇವನೇ ಧೀರನಾದ ವಿವೇಕಿಯಾದ ಸಾಧಕನು. ಇಂಥವನಿಗೇ ಮೋಕ್ಷವು ಸುಲಭವಾಗಿ ಲಭ್ಯವಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಾತ್ತ್ವಿಕಬುದ್ಧಿಮತೇ ವಾಸುದೇವಾಯ ನಮಃ॥</div>
  <div>ಯಯಾ ಬಂಧಂ ಚ ಮೋಕ್ಷಂ ಚ ಕಾರ್ಯಂ ಚಾಕಾರ್ಯಮೇವ ಚ।<br/>ಬುದ್ಧ್ಯಾ ಸಾ <strong>ಸಾತ್ತ್ವಿಕೀ</strong> ವೇದ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬಂಧಮೋಕ್ಷಗಳನ್ನೂ ಕಾರ್ಯ ಅಕಾರ್ಯಗಳನ್ನೂ ಯಾವ ಬುದ್ಧಿಯಿಂದ ಸರಿಯಾಗಿ ತಿಳಿಯುತ್ತಾನೆಯೋ, ಅದೇ <strong>ಸಾತ್ತ್ವಿಕ</strong>ಬುದ್ಧಿಯು.</p>
  </div>
  <div>
    <p>ಏಪ್ರಿಲ್ ೨೩</p>
  </div>
  <div>
    <p>೧೧೪. ಸಾತ್ತ್ವಿಕ ಬುದ್ಧಿಯಿದು</p>
  </div>
  <div>ಪ್ರವೃತ್ತಿಂ ಚ ನಿವೃತ್ತಿಂ ಚ ಕಾರ್ಯಾಕಾರ್ಯೇ ಭಯಾಭಯೇ।<br/>ಬಂಧಂ ಮೋಕ್ಷಂ ಚ ಯಾ ವೇತ್ತಿ ಬುದ್ಧಿಃ ಸಾ ಪಾರ್ಥ ಸಾತ್ತ್ವಿಕೀ॥</div>
  <div>
    <p>ಭಗವದ್ಗೀತಾ ೧೮-೩೦</p>
  </div>
  <div><p>ಯಾವ ಬುದ್ಧಿಯಿಂದ ಮನುಷ್ಯನು ಪ್ರವೃತ್ತಿ ನಿವೃತ್ತಿಗಳನ್ನೂ ಕಾರ್ಯ ಅಕಾರ್ಯಗಳನ್ನೂ ಭಯ ಅಭಯಗಳನ್ನೂ ಮತ್ತು ಬಂಧಮೋಕ್ಷಗಳನ್ನೂ ಸರಿಯಾಗಿ ಅರಿಯಬಲ್ಲನೋ, ಅದೇ <strong>ಸಾತ್ತ್ವಿಕ </strong>ಬುದ್ಧಿಯು.</p>ಭಗವಂತನು ಪ್ರತಿಯೊಬ್ಬ ಮನುಷ್ಯನಿಗೂ ಸಾತ್ತ್ವಿಕವಾದ ಬುದ್ಧಿಯನ್ನು ಕೊಟ್ಟಿರುತ್ತಾನೆ. ಆ ಬುದ್ಧಿಯಿಂದ ಮಾನವನು ತಾನೂ ಉದ್ಧಾರಗೊಂಡು ಇತರರನ್ನೂ ಉದ್ಧಾರಮಾಡಬಲ್ಲನು. ಸರಿ, ಆ ಸಾತ್ತ್ವಿಕ ಬುದ್ಧಿಯ ಲಕ್ಷಣವೇನು? ಎಂದರೆ, ಇಲ್ಲಿದೆ ಉತ್ತರ:</div>
  <div>
    <p>ಪ್ರವೃತ್ತಿನಿವೃತ್ತಿಗಳ, ಕಾರ್ಯಾಕಾರ್ಯಗಳ, ಭಯಾಭಯಗಳ ಮತ್ತು ಬಂಧಮೋಕ್ಷಗಳ ಲಕ್ಷಣಗಳನ್ನು ಸರಿಯಾಗಿ ತಿಳಿಸುವ ಬುದ್ಧಿಯೇ <strong>ಸಾತ್ತ್ವಿಕಬುದ್ಧಿ</strong>. ಸಾಧು ಸತ್ಪುರುಷರ ಸಂಗದಲ್ಲಿ ಪ್ರವೃತ್ತನಾಗಬೇಕು, ದುಷ್ಟರ ಸಂಗದಿಂದ ನಿವೃತ್ತನಾಗಬೇಕು; ಯಜ್ಞದಾನತಪಸ್ಸುಗಳನ್ನು ಆಚರಿಸಬೇಕು, ಅನೃತ ಅನ್ಯಾಯ ವಂಚನೆಗಳನ್ನು ಪೂರಾ ಕೈಬಿಡಬೇಕು; ಅಧರ್ಮಕ್ಕೆ ಭಯಪಡಬೇಕು, ಧರ್ಮದಲ್ಲಿ ಅಭಯವನ್ನು ಕಾಣಬೇಕು. ಅವಿದ್ಯೆಯಿಂದ ಬಂಧ, ವಿದ್ಯೆಯಿಂದ ಮೋಕ್ಷ—ಮುಂತಾದ ವಿಷಯಗಳನ್ನು ತಿಳಿಸುವ ಬುದ್ಧಿಯೇ <strong>ಸಾತ್ತ್ವಿಕಬುದ್ಧಿಯು</strong>. ದೈವದತ್ತವಾದ ಈ ಸಾತ್ತ್ವಿಕಬುದ್ಧಿಯನ್ನು ಬಳಸಿಕೊಂಡರೆ ಪ್ರತಿಯೊಬ್ಬ ಮಾನವನೂ ಉದ್ಧಾರವಾಗುತ್ತಾನೆ. ಇದರಿಂದಲೇ ಅಮೃತತ್ವಪ್ರಾಪ್ತಿ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಂಸಾರವೃಕ್ಷಕಾರಣಾಯ ವಾಸುದೇವಾಯ ನಮಃ॥</div>
  <div>ಬ್ರಹ್ಮಮೂಲಮ್ ಅವಾಕ್ ಶಾಖಂ ವೇದಪರ್ಣಂ ತರುಂ ಪರಮ್।<br/>ವೇದ ಯಸ್ತು ಸ ಸರ್ವಜ್ಞಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮಮೂಲವೂ ಅವಾಕ್ ಶಾಖವೂ ವೇದಪರ್ಣವೂ ಆಗಿರುವ ಈ ಸಂಸಾರವೃಕ್ಷವನ್ನು ತಿಳಿದವನು ಸರ್ವಜ್ಞನೆನಿಸುತ್ತಾನೆ.</p>
  </div>
  <div>
    <p>ಏಪ್ರಿಲ್ ೨೪</p>
  </div>
  <div>
    <p>೧೧೫. ಇವನೇ ವೇದವಿತ್</p>
  </div>
  <div>ಊರ್ಧ್ವಮೂಲಮಧಃಶಾಖಮ್ ಅಶ್ವತ್ಥಂ ಪ್ರಾಹುರವ್ಯಯಮ್।<br/>ಛಂದಾಂಸಿ ಯಸ್ಯ ಪರ್ಣಾನಿ ಯಸ್ತಂ ವೇದ ಸ ವೇದವಿತ್॥</div>
  <div>
    <p>ಭಗವದ್ಗೀತಾ ೧೫-೧</p>
  </div>
  <div>ಊಧರ್್ವಮೂಲವೂ ಅಧಃಶಾಖವೂ ಆಗಿರುವ ಈ ಅಶ್ವತ್ಥವೆಂಬ ಸಂಸಾರವೃಕ್ಷವು ಅವ್ಯಯವಾಗಿರುತ್ತದೆ. ವೇದಗಳೇ ಇದರ ಎಲೆಗಳು. ಇದನ್ನು ಸರಿಯಾಗಿ ತಿಳಿದವನೇ ‘<strong>ವೇದವಿತ್</strong>’ ಎನಿಸುತ್ತಾನೆ.</div>
  <div>ಅವ್ಯಕ್ತಾದಿ ಸ್ಥಾವರಾಂತವಾದ ಹಾಗೂ ಬ್ರಹ್ಮಾದಿ ಪಿಪೀಲಿಕಾಂತ ಪ್ರಾಣಿಗಳಿಗೆ ಆಶ್ರಯವಾಗಿರುವ ಈ ವಿಶ್ವವನ್ನು ಸಂಸಾರವೃಕ್ಷವೆಂದು ಕರೆಯುತ್ತಾರೆ. ಇದೊಂದು ಅತ್ಯಂತ ದೊಡ್ಡದಾದ ಅಶ್ವತ್ಥವೃಕ್ಷವು. ಇದಕ್ಕೆ ಮೂರು ಲಕ್ಷಣಗಳಿರುತ್ತವೆ.</div>
  <div/>
  <div/>
  <div>೧.</div>
  <div><strong>ಊಧರ್್ವಮೂಲ</strong>—ಊಧರ್್ವವೆಂದರೆ ಶ್ರೇಷ್ಠವಾದ ಪರಬ್ರಹ್ಮ. ಈ ಪರಬ್ರಹ್ಮವನ್ನೇ ಅಶ್ವತ್ಥವೃಕ್ಷವು ಮೂಲಕಾರಣವನ್ನಾಗಿ ಉಳ್ಳದ್ದಾಗಿರುತ್ತದೆ. ಪರಮಾತ್ಮನಿಂದಲೇ ಈ ಅಶ್ವತ್ಥವೃಕ್ಷವು ಹುಟ್ಟಿರುತ್ತದೆ.</div>
  <div/>
  <div>೨.</div>
  <div><strong>ಅಧಃಶಾಖ</strong>—ಮಹತ್ತತ್ತ್ವ ಅಹಂಕಾರ ಪಂಚತನ್ಮಾತ್ರೆಗಳೆಂಬ ನಾನಾ ಕೊಂಬೆಗಳಿಂದ ಕೂಡಿರುತ್ತದೆ, ಈ ಸಂಸಾರವೃಕ್ಷವು. ಇದು ಮಹತ್ತತ್ತ್ವ ದಿಂದ ಪ್ರಾರಂಭಗೊಂಡು ಪಂಚಭೂತಗಳವರೆಗೂ ಹಬ್ಬಿರುತ್ತದೆ.</div>
  <div/>
  <div>೩.</div>
  <div><strong>ಛಂದಾಂಸಿ ಪರ್ಣಾನಿ</strong>—ವೇದಗಳೇ ಇದರ ಎಲೆಗಳು. ವೇದಮಂತ್ರಗಳು, ಶಾಸ್ತ್ರೀಯ ಕರ್ಮಗಳು—ಇವುಗಳೇ ಈ ಸಂಸಾರವೃಕ್ಷವನ್ನು ಕಾಪಾಡುವಎಲೆಗಳಂತಿವೆ. ಈವೃಕ್ಷಕ್ಕೆಮೂಲಕಾರಣವುಪರಬ್ರಹ್ಮವು.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಹ್ಮಭೂತಾಯ ವಾಸುದೇವಾಯ ನಮಃ॥</div>
  <div>ಅಂತಃಸುಖೋಽಂತರಾರಾಮಃ ಯೋಗೀ ಮೋಕ್ಷಂ ಸಮಶ್ನುತೇ।<br/>ಅಂತರ್ಜ್ಯೋತಿರ್ಬ್ರಹ್ಮಭೂತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಂತಸ್ಸುಖನೂ ಅಂತರಾರಾಮನೂ ಅಂತರ್ಜ್ಯೋತಿಯೂ ಆದ ಯೋಗಿಯು ಬ್ರಹ್ಮಭೂತನಾಗಿ ಮೋಕ್ಷವನ್ನು ಹೊಂದುತ್ತಾನೆ.</p>
  </div>
  <div>
    <p>ಏಪ್ರಿಲ್ ೨೫</p>
  </div>
  <div>
    <p>೧೧೬. ಇವನಿಗೆ ಬ್ರಹ್ಮನಿರ್ವಾಣವು!</p>
  </div>
  <div>ಯೋಽಂತಃಸುಖೋಽಂತರಾರಾಮಃ ತಥಾಂತರ್ಜ್ಯೋತಿರೇವ ಯಃ।<br/>ಸ ಯೋಗೀ ಬ್ರಹ್ಮನಿರ್ವಾಣಂ ಬ್ರಹ್ಮಭೂತೋಽಧಿಗಚ್ಛತಿ॥</div>
  <div/>
  <div>
    <p>ಭಗವದ್ಗೀತಾ ೫-೨೪</p>
  </div>
  <div>ಯಾವನು ಅಂತಃಸುಖನೂ ಅಂತರಾರಾಮನೂ ಮತ್ತು ಅಂತರ್ಜ್ಯೋತಿಯೂ ಆಗಿದ್ದಾನೆಯೋ, ಅಂಥ ಯೋಗಿಯು ಬ್ರಹ್ಮಭೂತನಾಗಿ ಬ್ರಹ್ಮನಿರ್ವಾಣವನ್ನೇ ಹೊಂದಿಬಿಡುತ್ತಾನೆ.</div>
  <div>ಪರಮಾತ್ಮನಲ್ಲಿಯೇ ಸದಾ ತನ್ಮಯನಾಗಿರುವವನೇ ಯೋಗಿಯು. ಇಂಥ ಯೋಗಿಗೆ ಮೋಕ್ಷವೆಂಬ ಫಲವೇ ದೊರಕಿಬಿಡುತ್ತದೆ. ಯಾವ ಸಾಧಕನಾದರೂ ಇಂಥ ಯೋಗಿಯಾಗಬಹುದು. ಇಂಥ ಯೋಗಿಗೆ ಇಲ್ಲಿ ನಾಲ್ಕು ಲಕ್ಷಣಗಳನ್ನು ತಿಳಿಸಿದೆ. ಅವುಗಳು ಯಾವುವೆಂದರೆ:</div>
  <div/>
  <div/>
  <div/>
  <div>೧.</div>
  <div><strong>ಅಂತಃಸುಖನು</strong>—ತನ್ನೊಳಗೇ ಸುಖವನ್ನು ಕಾಣುವವನು, ಹೊರಗಿನ ಅನಾತ್ಮವಸ್ತುಗಳಿಂದ ಸುಖವನ್ನು ಬಯಸದವನು.</div>
  <div>೨.</div>
  <div><strong>ಅಂತರಾರಾಮನು</strong>—ತನ್ನೊಳಗೇ ತಾನಾಗಿಯೇ ಕ್ರೀಡೆ ಮಾಡುವವನು. ಹೊರಗಿನ ಅನಾತ್ಮ ವಸ್ತುಗಳಲ್ಲಿ ಕ್ರೀಡೆಯಿಲ್ಲದವನು.</div>
  <div>೩.</div>
  <div><strong>ಅಂತರ್ಜ್ಯೋತಿಯು</strong>—ತನ್ನೊಳಗೇ ಸಚ್ಚಿದಾನಂದ ಆತ್ಮಚೈತನ್ಯದ ಬೆಳಕನ್ನು ಕಾಣುವವನು.</div>
  <div>೪.</div>
  <div><strong>ಬ್ರಹ್ಮಭೂತನು</strong>—ಬ್ರಹ್ಮಸ್ವರೂಪನಾಗಿಯೇ ಉಳಿದಿರುವವನು.<p>ಇಂಥ ಯೋಗಿಗೆ ಮೋಕ್ಷವೇ (ಬ್ರಹ್ಮನಿರ್ವಾಣವೇ) ದೊರಕುತ್ತದೆ.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕರ್ಮಸು ಉದಾಸೀನಾಯ ವಾಸುದೇವಾಯ ನಮಃ॥</div>
  <div>ಉದಾಸೀನವದಾಸೀನಮ್ ಅಸಕ್ತಂ ಸರ್ವಕರ್ಮಸು।<br/>ನ ಬಧ್ನಂತಿ ಹಿ ಕರ್ಮಾಣಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವ ಕರ್ಮಗಳಲ್ಲಿಯೂ ಅಸಕ್ತನಾಗಿರುವ, ಉದಾಸೀನನಾಗಿರುವ ಆತ್ಮನನ್ನು ಯಾವ ಕರ್ಮಗಳೂ ಬಂಧಿಸಲಾರವು.</p>
  </div>
  <div>
    <p>ಏಪ್ರಿಲ್ ೨೬</p>
  </div>
  <div>
    <p>೧೧೭. ಆತ್ಮನಿಗೆ ಕರ್ಮಬಂಧನವಿಲ್ಲ</p>
  </div>
  <div>ನ ಚ ಮಾಂ ತಾನಿ ಕರ್ಮಾಣಿ ನಿಬಧ್ನಂತಿ ಧನಂಜಯ।<br/>ಉದಾಸೀನವದಾಸೀನಮ್ ಅಸಕ್ತಂ ತೇಷು ಕರ್ಮಸು॥</div>
  <div>
    <p>ಭಗವದ್ಗೀತಾ ೯-೯</p>
  </div>
  <div><p>ಧನಂಜಯನೆ, ಆ ಕರ್ಮಗಳಾವುವೂ ನನ್ನನ್ನು ಬಂಧಿಸಲಾರವು. ಏಕೆಂದರೆ ನಾನು ಆ ಕರ್ಮಗಳಲ್ಲಿ ಯಾವಾಗಲೂ ಉದಾಸೀನನಾಗಿ ಅಸಕ್ತನಾಗಿರುತ್ತೇನೆ.</p>ಭಗವಂತನೇ ಈ ಪ್ರಪಂಚವನ್ನೆಲ್ಲ ಸೃಷ್ಟಿಸಿದ್ದಾನೆ ಎಂದಾದರೆ ಅವ ನಿಗೆ ರಾಗದ್ವೇಷಗಳೂ ವೈಷಮ್ಯ ಪಕ್ಷಪಾತಗಳೂ ಉಂಟು ಎಂದಾಗುತ್ತದೆಯಲ್ಲವೆ? ವಿಷಮವಾದ ಈ ಜಗತ್ತು ಚಿತ್ರವಿಚಿತ್ರವಾಗಿರುತ್ತದೆಯಲ್ಲಾ? ಇದಕ್ಕೆಲ್ಲ ಪರಮಾತ್ಮನೊಬ್ಬನೇ ಕಾರಣ ಎಂದರೆ ಆ ಪರಮಾತ್ಮನಿಗೇ ಸಕಲ ದೋಷಗಳೂ ಅಂಟುತ್ತವಲ್ಲಾ? ಇದು ಹೇಗೆ? ಎಂದರೆ, ಇಲ್ಲಿದೆ ಉತ್ತರ:</div>
  <div>
    <p>ಈ ವಿಷಮ ಪ್ರಪಂಚವನ್ನು ಸೃಷ್ಟಿಮಾಡುವುದರಿಂದ ಪರಮಾತ್ಮನಿಗೆ ಯಾವ ಅಂಟೂ ಇರುವುದಿಲ್ಲ. ಆ ಸೃಷ್ಟಿರೂಪವಾದ ಕರ್ಮಗಳು ಪರಮಾತ್ಮನನ್ನು ಬಂಧಿಸಲಾರವು. ಏಕೆಂದರೆ ಪರಮಾತ್ಮನಿಗೆ ನಿಜವಾಗಿಯೂ ಅಹಂಕಾರವಾಗಲಿ, ಕರ್ತೃತ್ವವಾಗಲಿ, ಅವಿದ್ಯೆಯಾಗಲಿ ಇರುವುದಿಲ್ಲ. ಸಾಕ್ಷಿರೂಪದಿಂದ ಅಸಕ್ತನಾಗಿ ವಿಶ್ವವನ್ನೇ ಬೆಳಗುತ್ತಿರುವ ಸೂರ್ಯನಿಗೆ ಯಾವ ವಸ್ತುಗಳ ಗುಣದೋಷಗಳೂ ಅಂಟಲಾರವಷ್ಟೆ? ಸಾಕ್ಷಿಸ್ವರೂಪನಾದ ಭಗವಂತನಿಗೆ ರಾಗದ್ವೇಷಗಳಾಗಲಿ ವೈಷಮ್ಯವಾಗಲಿ ಇರುವುದಿಲ್ಲ. ಇಂಥ ಭಗವಂತನೇ ತನ್ನ ನೈಜಸ್ವರೂಪವೆಂದು ತಿಳಿದಿರುವ ಬ್ರಹ್ಮಜ್ಞಾನಿಯ ಸಕಲ ವ್ಯವಹಾರಗಳೂ ಹೀಗೆಯೇ ಅಂಟಿಲ್ಲದೆ ನಡೆಯುತ್ತಿರುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪುರುಷೋತ್ತಮಾಯ ವಾಸುದೇವಾಯ ನಮಃ॥</div>
  <div>ಸ್ಥೂಲಸೂಕ್ಷ್ಮಾತಿಗೋ ಹ್ಯೇಷಃ ಕ್ಷರಾಕ್ಷರವಿಲಕ್ಷಣಃ।<br/>ಪುರುಷೋತ್ತಮ ಇತ್ಯುಕ್ತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸ್ಥೂಲ ವ್ಯಾಕೃತಪ್ರಪಂಚವನ್ನೂ ಸೂಕ್ಷ್ಮ ಅವ್ಯಾಕೃತವನ್ನೂ ಮೀರಿ ಕ್ಷರಾ ಕ್ಷರ ವಿಲಕ್ಷಣನಾಗಿರುವ ಪರಮಾತ್ಮನಿಗೆ ‘ಪುರುಷೋತ್ತಮ’ ಎಂದು ಹೆಸರು.</p>
  </div>
  <div>
    <p>ಏಪ್ರಿಲ್ ೨೭</p>
  </div>
  <div>
    <p>೧೧೮. ‘ಪುರುಷೋತ್ತಮ’ನಿವನು</p>
  </div>
  <div>ಯಸ್ಮಾತ್ ಕ್ಷರಮತೀತೋಽಹಮ್ ಅಕ್ಷರಾದಪಿ ಚೋತ್ತಮಃ।<br/>ಅತೋಽಸ್ಮಿ ಲೋಕೇ ವೇದೇ ಚ ಪ್ರಥಿತಃ ಪುರುಷೋತ್ತಮಃ॥</div>
  <div>
    <p>ಭಗವದ್ಗೀತಾ ೧೫-೧೮</p>
  </div>
  <div>
    <p>ನಾನು ಕ್ಷರವನ್ನೂ ಅಕ್ಷರವನ್ನೂ ಮೀರಿನಿಂತವನಾದ್ದರಿಂದ ನಾನು ‘ಪುರುಷೋತ್ತಮ’ನೆಂದು ಲೋಕದಲ್ಲೂ ವೇದಗಳಲ್ಲೂ ಪ್ರಸಿದ್ಧನಾಗಿರುತ್ತೇನೆ.</p>
    <p>ವೇದೋಪನಿಷತ್ ಇತಿಹಾಸ ಪುರಾಣಗಳಲ್ಲಿ ಪರಮಾತ್ಮನನ್ನು ‘ಪುರುಷೋತ್ತಮ’ ಎಂದು ಕರೆದಿರುತ್ತಾರೆ. ‘ಪುರುಷೋತ್ತಮ’ ಎಂದರೆ ಏನರ್ಥ? ಎನ್ನುವುದನ್ನು ಇಲ್ಲಿ ಸುಂದರವಾಗಿ ತಿಳಿಸಿರುತ್ತದೆ.</p>
    <p>ಈ ವಿಶ್ವವನ್ನು ಕ್ಷರ ಮತ್ತು ಅಕ್ಷರ—ಎಂದು ಎರಡಾಗಿ ವಿಭಾಗಿಸಲಾಗಿರುತ್ತದೆ. ಕ್ಷರ, ಸ್ಥೂಲ, ವ್ಯಕ್ತ, ವ್ಯಾಕೃತ, ಕಾರ್ಯ—ಇವೆಲ್ಲವೂ ಪರ್ಯಾಯಪದಗಳು. ನಾಮರೂಪಕ್ರಿಯೆಗಳಿಂದ ಬಿಡಿಬಿಡಿಯಾಗಿ ತೋರುತ್ತಿರುವ ಈ ಪ್ರಪಂಚಕ್ಕೆ ‘ಕ್ಷರ’ ಎಂದು ಹೆಸರು. ಈ ಕ್ಷರ ಪ್ರಪಂಚಕ್ಕೆ ಉಪಾದಾನಕಾರಣವಾಗಿರುವ ವಸ್ತುವೇ ‘ಅಕ್ಷರ’. ಅಕ್ಷರ, ಅವ್ಯಕ್ತ, ಅವ್ಯಾಕೃತ, ಪ್ರಕೃತಿ, ಬೀಜಶಕ್ತಿ, ಸೂಕ್ಷ್ಮ—ಇವು ಪರ್ಯಾಯಪದಗಳು.</p>
    <p>ಇವೆರಡಕ್ಕೂ ಆಸ್ಪದನಾಗಿ, ಇವೆರಡಕ್ಕಿಂತಲೂ ವಿಲಕ್ಷಣನಾದ ಪರಮಾತ್ಮನೇ ‘<strong>ಪುರುಷೋತ್ತಮ</strong>’ನು. ಇವನನ್ನೇ ವೇದಾಂತಗಳಲ್ಲಿ ಪರಿಪೂರ್ಣವಾದ ಪರಬ್ರಹ್ಮ—ಎಂದು ಕರೆದಿರುತ್ತಾರೆ. ಈ ಪರಬ್ರಹ್ಮವೇ ಸರ್ವಪ್ರಾಣಿಗಳಿಗೂ ಪ್ರತ್ಯಗಾತ್ಮನಾಗಿರುತ್ತದೆ. ನಿರುಪಾಧಿಕನಾದ ಕ್ಷರಾಕ್ಷರ ಅತೀತನಾದ ಪರಮಾತ್ಮನೇ “<strong>ಪುರುಷೋತ್ತಮ</strong>”ನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮುನಿವರೇಣ್ಯಾಯ ವಾಸುದೇವಾಯ ನಮಃ॥</div>
  <div>ಅವಿದ್ಯಾಕಲ್ಪಿತಂ ದುಃಖಂ ಯೋಽಸೌ ಪಶ್ಯತಿ ತತ್ತ್ವತಃ।<br/>ಅಸೌ ಮುನಿರಸೌ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತೋರುತ್ತಿರುವ ದುಃಖವನ್ನು ಅವಿದ್ಯಾಕಲ್ಪಿತವೆಂದು ಅನುಭವದಿಂದ ನಿಶ್ಚಿತವಾಗಿ ತಿಳಿದವನೇ ಯೋಗಿಯು; ಇವನೇ ಬ್ರಹ್ಮಜ್ಞಾನಿಯು.</p>
  </div>
  <div>
    <p>ಏಪ್ರಿಲ್ ೨೮</p>
  </div>
  <div>
    <p>೧೧೯. ಇವನೇ ಜ್ಞಾನಿ, ಇವನೇ ಮುನಿ</p>
  </div>
  <div>ಯಾ ನಿಶಾ ಸರ್ವಭೂತಾನಾಂ ತಸ್ಯಾಂ ಜಾಗರ್ತಿ ಸಂಯಮೀ।<br/>ಯಸ್ಯಾಂ ಜಾಗ್ರತಿ ಭೂತಾನಿ ಸಾ ನಿಶಾ ಪಶ್ಯತೋ ಮುನೇಃ॥</div>
  <div>
    <p>ಭಗವದ್ಗೀತಾ ೨-೬೯</p>
  </div>
  <div>ಸಕಲ ಪ್ರಾಣಿಗಳಿಗೂ ಯಾವುದು ರಾತ್ರಿಯೋ ಅದರಲ್ಲಿ ಜ್ಞಾನಿಯು ಎಚ್ಚರವಾಗಿರುತ್ತಾನೆ. ಯಾವ ವಿಷಯದಲ್ಲಿ ಎಲ್ಲ ಪ್ರಾಣಿಗಳೂ ಎಚ್ಚರವಾಗಿರುತ್ತಾರೆಯೋ, ಅದು ತಿಳಿದ ಮುನಿಗೆ ರಾತ್ರಿಯಾಗಿರುತ್ತದೆ.</div>
  <div>ಪ್ರಾಣಿಗಳಿಗೆಲ್ಲ ರಾತ್ರಿಯಾಗಿದ್ದರೆ ಅದು ಜ್ಞಾನಿಗೆ ಎಚ್ಚರ, ಪ್ರಾಣಿಗಳಿಗೆ ಎಚ್ಚರವಾಗಿದ್ದರೆ ಅದು ಮುನಿಗೆ ರಾತ್ರಿ. ಇದೊಂದು ವೇದಾಂತದ ಒಗಟು. ಈ ಒಗಟಿನ ರಹಸ್ಯಾರ್ಥವನ್ನು ನೋಡೋಣ.</div>
  <div>
    <p>ಅನಾತ್ಮಭೋಗಪದಾರ್ಥಗಳಲ್ಲಿಯೇ ಸದಾ ಮಗ್ನರಾಗಿರುವ ಮಾನವರಿಗೆ ‘ತಾನೇ ಪರಬ್ರಹ್ಮ’ ಎನ್ನುವ ಸಂದೇಶವು ಅರ್ಥವಾಗದ ರಾತ್ರಿಯಂತಿದೆ. ಆದರೆ ಜ್ಞಾನಿಗೆ ‘ನಾನೇ ಬ್ರಹ್ಮ’ ಎನ್ನುವುದು ಸಹಜವಾದ ಅನುಭವ. ಇನ್ನು ಎಲ್ಲ ಮನುಷ್ಯರೂ ‘ನಾನು ಶರೀರ, ನಾನು ಜಾತ, ನಾನು ಮರ್ತ್ಯ’ ಎಂದೆಲ್ಲ ತಿಳಿದುಕೊಂಡು ಅಹಂಕಾರ ಮಮಕಾರ ಕೂಪದಲ್ಲಿ ಮಗ್ನರಾಗಿರುತ್ತಾರೆ. ಆತ್ಮನಿಷ್ಠನಾದ ಮುನಿಗೆ ಈ ವ್ಯವಹಾರದ ಸತ್ಯತ್ವವು ಅರ್ಥವಾಗದಿರುವುದರಿಂದ ರಾತ್ರಿಯಂತಾಗಿರುತ್ತದೆ. ಅವಿದ್ಯೆಯಿಂದಲೇ ಈ ಶೋಕಮೋಹಗಳು ತೋರುತ್ತಿವೆ. ವಿಚಾರಮಾಡಿ ವಿವೇಕದಿಂದ ನಿಜವಾಗಿ ನೋಡಿದಾಗ ನಾವೆಲ್ಲರೂ ಪರಮಾನಂದಸ್ವರೂಪರೇ ಆಗಿರುತ್ತೇವೆ. ಹೀಗೆ ತಿಳಿದವನೇ ಜ್ಞಾನಿಯು, ಇವನೇ ಮುನಿಯು. ಜ್ಞಾನಿಯ ದೃಷ್ಟಿಯಿಂದ ಈ ವಿಶ್ವವೆಲ್ಲವೂ ಪರಬ್ರಹ್ಮವೇ ಆಗಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕರ್ಮಬಂಧವಿದೂರಾಯ ವಾಸುದೇವಾಯ ನಮಃ॥</div>
  <div>ಸರ್ವಭೂತಾತ್ಮಭೂತಸ್ಯ ಬ್ರಹ್ಮಣ್ಯೇವಾವತಿಷ್ಠತಃ।<br/>ಕರ್ಮಬಂಧಸ್ತು ನಾಸ್ತ್ಯೇವ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವಭೂತಾತ್ಮಭೂತನಾಗಿ ಬ್ರಹ್ಮದಲ್ಲಿಯೇ ನಿಷ್ಠನಾಗಿರುವ ಆತ್ಮಜ್ಞಾನಿಗೆ ಕರ್ಮಬಂಧನವು ಇರುವುದೇ ಇಲ್ಲ.</p>
  </div>
  <div>
    <p>ಏಪ್ರಿಲ್ ೨೯</p>
  </div>
  <div>
    <p>೧೨೦. ಜ್ಞಾನಿಯ ಐದು ಲಕ್ಷಣಗಳಿವು</p>
  </div>
  <div>ಯೋಗಯುಕ್ತೋ ವಿಶುದ್ಧಾತ್ಮಾ ವಿಜಿತಾತ್ಮಾ ಜಿತೇಂದ್ರಿಯಃ।<br/>ಸರ್ವಭೂತಾತ್ಮಭೂತಾತ್ಮಾ ಕುರ್ವನ್ನಪಿ ನ ಲಿಪ್ಯತೇ॥</div>
  <div>
    <p>ಭಗವದ್ಗೀತಾ ೫-೭</p>
  </div>
  <div>
    <p>ಯೋಗಯುಕ್ತನೂ ವಿಶುದ್ಧಾಂತಃಕರಣನೂ ವಿಜಿತಮನಸ್ಕನೂ ಜಿತೇಂದ್ರಿಯನೂ ಸರ್ವಭೂತಾತ್ಮಭೂತನೂ ಆಗಿರುವ ಜ್ಞಾನಿಯು ಕರ್ಮಗಳನ್ನು ಮಾಡುತ್ತಿದ್ದರೂ ಅವನಿಗೆ ಲೇಪವು ಇರುವುದಿಲ್ಲ.</p>
    <p>ಕರ್ಮಗಳನ್ನು ಮಾಡಿದ ಮಾತ್ರಕ್ಕೆ ಕರ್ಮಗಳ ಲೇಪವುಂಟೆಂದೂ, ಕರ್ಮಗಳನ್ನು ಬಿಟ್ಟ ಮಾತ್ರಕ್ಕೆ ಕರ್ಮಗಳ ಲೇಪವು ಇಲ್ಲವೆಂದೂ ತಿಳಿಯಬಾರದು. ಕರ್ಮಗಳನ್ನು ಮಾಡಿದರೂ ಅವುಗಳ ಲೇಪವು ಆಗದಂತೆ ಮಾಡುವ ಶಕ್ತಿಯು ಬ್ರಹ್ಮಜ್ಞಾನಕ್ಕೆ ಇರುತ್ತದೆ. ಅಂಥ ಬ್ರಹ್ಮಜ್ಞಾನಿಯ ಐದು ಲಕ್ಷಣಗಳನ್ನು ಇಲ್ಲಿ ತಿಳಿಸಿರುತ್ತದೆ.</p>
  </div>
  <div>೧.</div>
  <div><strong>ಯೋಗಯುಕ್ತನು</strong>—ಸದಾ ಭಗವಂತನಲ್ಲಿಯೇ ಒಂದಾಗಿಬಿಟ್ಟಿರುವವನು. ದೇಹಾಭಿಮಾನರಹಿತನಾದವನು.</div>
  <div>೨.</div>
  <div><strong>ವಿಶುದ್ಧಾತ್ಮನು</strong>—ಪರಿಶುದ್ಧವಾದ, ರಾಗದ್ವೇಷವಿಲ್ಲದ ಹಾಗೂ ಕಲ್ಮಷರಹಿತವಾದ ಅಂತಃಕರಣವುಳ್ಳವನು.</div>
  <div>೩.</div>
  <div><strong>ವಿಜಿತಾತ್ಮನು</strong>—ದೇಹಾದಿಗಳ ಧರ್ಮಗಳನ್ನೆಲ್ಲ ಮೀರಿರುವವನು.</div>
  <div>೪.</div>
  <div><strong>ಜಿತೇಂದ್ರಿಯನು</strong>—ಇಂದ್ರಿಯಚಾಪಲ್ಯರಹಿತನು.</div>
  <div>೫.</div>
  <div><strong>ಸರ್ವಭೂತಾತ್ಮಭೂತನು</strong>—ಸರ್ವಪ್ರಾಣಿಗಳಲ್ಲಿಯೂ ಇರುವ ಪರಿಪೂರ್ಣ ಆತ್ಮನನ್ನೇ ತಾನೆಂದು ತಿಳಿದವನು.<p>ಇಂಥ ಜ್ಞಾನಿಗೆ ಕರ್ಮಗಳು ಎಂದೆಂದಿಗೂ ಬಂಧಕವಾಗುವುದಿಲ್ಲ.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  <div>॥ ಓಂ ಶುಷ್ಕಸಾಧನವಿದೂರಾಯ ವಾಸುದೇವಾಯ ನಮಃ॥</div>
  <div>ನ ವೇದೇನ ನ ದಾನೇನ ತಪಸಾ ಕರ್ಮಣಾ ನ ಚ।<br/>ಮೋಕ್ಷೋ ಭವತಿ ಭಕ್ತ್ಯಾ ತು <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬರೀ ವೇದಾಧ್ಯಯನ, ದಾನ, ತಪಸ್ಸು, ಕರ್ಮಗಳಿಂದ ಮೋಕ್ಷವು ದೊರಕದು. ಭಕ್ತಿಯಿಂದ ಮಾತ್ರವೇ ಮುಕ್ತಿ.</p>
  </div>
  <div>
    <p>ಏಪ್ರಿಲ್ ೩೦</p>
  </div>
  <div>
    <p>೧೨೧. ಇಷ್ಟುಮಾತ್ರದಿಂದ ಮುಕ್ತಿಯಿಲ್ಲ</p>
  </div>
  <div>ನ ವೇದಯಜ್ಞಾಧ್ಯಯನೈರ್ನ ದಾನೈಃ<br/> ನ ಚ ಕ್ರಿಯಾಭಿರ್ನ ತಪೋಭಿರುಗ್ರೈಃ।<br/>ಏವಂರೂಪಃ ಶಕ್ಯ ಅಹಂ ನೃಲೋಕೇ<br/> ದ್ರಷ್ಟುಂ ತ್ವದನ್ಯೇನ ಕುರುಪ್ರವೀರ॥</div>
  <div>
    <p>ಭಗವದ್ಗೀತಾ ೧೧-೪೮</p>
  </div>
  <div>
    <p>ಎಲೈ ಕುರುವಂಶತಿಲಕನೆ, ಕೇವಲ ವೇದಾಧ್ಯಯನದಿಂದಾಗಲೀ ಯಜ್ಞಾಧ್ಯಯನದಿಂದಾಗಲೀ ದಾನಗಳಿಂದಾಗಲೀ ಶಾಸ್ತ್ರೀಯ ಕರ್ಮಗಳಿಂದಾಗಲೀ ಅಥವಾ ಬರೀ ಉಗ್ರವಾದ ತಪಸ್ಸುಗಳಿಂದಾಗಲೀ ಈ ಮನುಷ್ಯಲೋಕದಲ್ಲಿ ನನ್ನ ಈ ವಿಶ್ವರೂಪವನ್ನು, ನಿನ್ನೊಬ್ಬನನ್ನು ಬಿಟ್ಟು, ಮತ್ತೆ ಯಾರೂ ನೋಡಲಾರರು.</p>
  </div>
  <div>ಭಗವಂತನಲ್ಲಿಟ್ಟ ಅನನ್ಯಭಕ್ತಿಯಿಂದ ಮಾತ್ರವೇ ಭಗವಂತನ ದರ್ಶನವು ದೊರಕುತ್ತದೆಯೇ ಹೊರತು ಇತರ ಬಾಹ್ಯಸಾಧನಗಳಿಂದ ಸಾಧ್ಯವಿಲ್ಲ. ಬರೀ ವೇದಾಧ್ಯಯನವನ್ನು ಮಾಡಿದರೆ ಅಷ್ಟರಿಂದ ಬ್ರಹ್ಮಜ್ಞಾನವು ಉಂಟಾಗದು, ಯಜ್ಞಾಧ್ಯಯನಮಾತ್ರದಿಂದಲೂ ಆತ್ಮಜ್ಞಾನವು ದೊರಕದು; ಇನ್ನು ಶಾಸ್ತ್ರಗಳಲ್ಲಿ ವಿಧಿಸಿರುವ ಯಜ್ಞ ದಾನ ತಪಸ್ಸುಗಳ ಅನುಷ್ಠಾನಗಳಿಂದಲೂ ತತ್ತ್ವಜ್ಞಾನವು ಉಂಟಾಗದು.</div>
  <div>
    <p>ಅಂದಮಾತ್ರಕ್ಕೆ ಈ ಸಾಧನಗಳೆಲ್ಲ ವ್ಯರ್ಥ ಎಂದರ್ಥವಲ್ಲ. ಆದರೆ ಇಷ್ಟೇ ಸಾಧನಗಳಿಂದ ಆತ್ಮಜ್ಞಾನವಾಗಿಬಿಡುತ್ತದೆ—ಎಂದೂ ಅರ್ಥವಲ್ಲ. ಈ ಎಲ್ಲ ಸಾಧನಗಳಿಗಿಂತಲೂ ಭಕ್ತಿಯೇ ಶ್ರೇಷ್ಠ. ಭಕ್ತಿಯೊಂದಿಲ್ಲದೆ ಹೋದರೆ ಕೇವಲ ಇವುಗಳಿಂದ ಮೋಕ್ಷವು ದೊರಕದು ಎಂದರ್ಥ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿರುಪಾಧಿಕಾಯ ವಾಸುದೇವಾಯ ನಮಃ॥</div>
  <div>ಪ್ರಕೃತಿಃ ಪುರುಷಶ್ಚೈವ ಹ್ಯುಪಾಧೀ ಬ್ರಹ್ಮಣಃ ಸ್ಮೃತೌ।<br/>ಉಪಾಧಿರಹಿತಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪರಬ್ರಹ್ಮಕ್ಕೆ ಪ್ರಕೃತಿ ಮತ್ತು ಪುರುಷರು ಎಂಬ ಎರಡು ಉಪಾಧಿಗಳು. ಆದರೆ ಪರಬ್ರಹ್ಮವು ಮಾತ್ರ ಸ್ವತಃ ನಿರುಪಾಧಿಕವಾಗಿರುತ್ತದೆ.</p>
  </div>
  <div>
    <p>ಮೇ ೧</p>
  </div>
  <div>
    <p>೧೨೨. ಎರಡೂ ಉಪಾಧಿಗಳೇ</p>
  </div>
  <div>ಪ್ರಕೃತಿಂ ಪುರುಷಂ ಚೈವ ವಿದ್ಧ್ಯನಾದೀ ಉಭಾವಪಿ।<br/>ವಿಕಾರಾಂಶ್ಚ ಗುಣಾಂಶ್ಚೈವ ವಿದ್ಧಿ ಪ್ರಕೃತಿಸಂಭವಾನ್॥</div>
  <div>
    <p>ಭಗವದ್ಗೀತಾ ೧೩-೧೯</p>
  </div>
  <div><p>ಪ್ರಕೃತಿ ಮತ್ತು ಪುರುಷ—ಈ ಇಬ್ಬರನ್ನೂ ‘ಅನಾದಿ’ಯೆಂದು ತಿಳಿಯಬೇಕು. ಮತ್ತು ವಿಕಾರಗಳನ್ನೂ ಗುಣಗಳನ್ನೂ ಪ್ರಕೃತಿಸಂಭವವೆಂದು ತಿಳಿಯಬೇಕು.</p>ಪ್ರಕೃತಿ, ಪುರುಷ—ಇವರಿಬ್ಬರಿಂದಲೇ ಈ ವಿಶ್ವವು ಹುಟ್ಟಿರುವುದರಿಂದ ಇವರಿಬ್ಬರನ್ನೂ ‘ಅನಾದಿ’ಯೆಂದು ಇಲ್ಲಿ ಕರೆಯಲಾಗಿರುತ್ತದೆ. ಪರಿಪೂರ್ಣವಾದ ಪರಬ್ರಹ್ಮಕ್ಕೆ ಜಗತ್ಕಾರಣತ್ವವಾಗಲೀ, ಈಶ್ವರತ್ವವಾಗಲೀ ಸ್ವತಃ ಪರಮಾರ್ಥತಃ ಹೊಂದುವುದೇ ಇಲ್ಲ. ಅವಿದ್ಯಾಕಲ್ಪಿತವಾದ ಪ್ರಕೃತಿಯ ಸಂಬಂಧದಿಂದಲೇ ಈಶ್ವರತ್ವವು ಹೊಂದುತ್ತದೆ. ಈ ವ್ಯಾವಹಾರಿಕದೃಷ್ಟಿಯಿಂದ ಪ್ರಕೃತಿ ಮತ್ತು ಪುರುಷ—ಇವರಿಬ್ಬರನ್ನೂ ಅನಾದಿಯೆಂದು ಇಲ್ಲಿ ಕರೆದಿದೆ.</div>
  <div>
    <p>ವಿಕಾರಗಳನ್ನೂ ಗುಣಗಳನ್ನೂ ಪ್ರಕೃತಿಯ ಕಾರ್ಯವೆಂದೇ ತಿಳಿಯಬೇಕು. ಇಲ್ಲಿ ವಿಕಾರಗಳೆಂದರೆ ಕಾರ್ಯ. ಪೃಥಿವ್ಯಾದಿ ಪಂಚಭೂತಗಳು, ಶಬ್ದಸ್ಪರ್ಶರೂಪರಸಗಂಧಗಳೆಂಬ ಪಂಚವಿಷಯಗಳು, ಶರೀರೇಂದ್ರಿಯ ಮನೋಬುದ್ಧಿಪ್ರಾಣಗಳ ಸಂಘಾತ, ಸುಖದುಃಖಾದಿಗಳು—ಇವೆಲ್ಲವೂ ವಿಕಾರಗಳೇ. ಇವೆಲ್ಲವೂ ಪ್ರಕೃತಿಯ ಕಾರ್ಯಗಳೇ. ಇನ್ನು ಗುಣಗಳೆಂದರೆ ಸತ್ತ್ವ, ರಜಸ್ಸು ಮತ್ತು ತಮಸ್ಸು. ಸುಖದುಃಖಮೋಹಗಳಿಗೆ ಕಾರಣವಾದ ತ್ರಿಗುಣಗಳಿವು. ಇವೆಲ್ಲವೂ ಪ್ರಕೃತಿಯೇ ಆಗಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಹ್ಮವಿದ್ಯಾಬೋಧಕಾಯ ವಾಸುದೇವಾಯ ನಮಃ॥</div>
  <div>ರಾಜವಿದ್ಯಾ ಬ್ರಹ್ಮವಿದ್ಯಾ ಪವಿತ್ರಾ ಚೋತ್ತಮಾ ಸ್ಮೃತಾ।<br/>ಅವ್ಯಯಾ ಸುಸುಖಾ ಧರ್ಮ್ಯಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮವಿದ್ಯೆಯು ರಾಜವಿದ್ಯೆಯೂ ಪವಿತ್ರವೂ ಉತ್ತಮವೂ ಅವ್ಯಯವೂ ಅನಂತ ಫಲಪ್ರದವೂ ಸುಲಭವೂ ಧರ್ಮ್ಯವೂ ಆಗಿರುತ್ತದೆ.</p>
  </div>
  <div>
    <p>ಮೇ ೨</p>
  </div>
  <div>
    <p>೧೨೩. ಬ್ರಹ್ಮವಿದ್ಯೆಯ ಎಂಟು ಮಹಿಮೆಗಳು</p>
  </div>
  <div>ರಾಜವಿದ್ಯಾ ರಾಜಗುಹ್ಯಂ ಪವಿತ್ರಮಿದಮುತ್ತಮಮ್।<br/>ಪ್ರತ್ಯಕ್ಷಾವಗಮಂ ಧರ್ಮ್ಯಂ ಸುಸುಖಂ ಕರ್ತುಮವ್ಯಯಮ್॥</div>
  <div>
    <p>ಭಗವದ್ಗೀತಾ ೯-೨</p>
  </div>
  <div>
    <p>ಬ್ರಹ್ಮವಿದ್ಯೆಯೆಂಬುದು ರಾಜವಿದ್ಯೆಯು, ರಾಜಗುಹ್ಯವು, ಪವಿತ್ರವು, ಉತ್ತಮವು, ಪ್ರತ್ಯಕ್ಷಾವಗಮ್ಯವು, ಧರ್ಮ್ಯವು, ಸುಸುಖವು ಮತ್ತು ಅವ್ಯಯವೂ ಆಗಿರುತ್ತದೆ.</p>
    <p>ವೇದಾಂತಗಳ ಸಾರವಾಗಿರುವ <strong>ಬ್ರಹ್ಮವಿದ್ಯೆ</strong>ಯನ್ನು ಈ ಶ್ಲೋಕದಲ್ಲಿ ಎಂಟು ಶ್ರೇಷ್ಠವಿಶೇಷಣಗಳಿಂದ ಸ್ತುತಿಸಿರುತ್ತದೆ.</p>
  </div>
  <div>೧.</div>
  <div><strong>ರಾಜವಿದ್ಯೆ</strong>—ಪ್ರಸಿದ್ಧವಾಗಿರುವ ೬೪ ವಿದ್ಯೆಗಳಿಗಿಂತಲೂ ಶ್ರೇಷ್ಠವಾದ ಈ ಬ್ರಹ್ಮವಿದ್ಯೆಯು ರಾಜನಂತೆ ಮೆರೆಯುತ್ತಿದೆ.</div>
  <div>೨.</div>
  <div><strong>ರಾಜಗುಹ್ಯ</strong>—ಎಲ್ಲ ರಹಸ್ಯಗಳಿಗಿಂತಲೂ ಅತ್ಯಂತರಹಸ್ಯವು.</div>
  <div>೩.</div>
  <div><strong>ಪವಿತ್ರಮ್</strong>—ಪರಮ ಪವಿತ್ರ ಹಾಗೂ ಮಂಗಳಕರವಾದದ್ದು.</div>
  <div>೪.</div>
  <div><strong>ಉತ್ತಮಮ್</strong>—ಅತ್ಯಂತ ಉತ್ಕೃಷ್ಟವಾದದ್ದು.</div>
  <div>೫.</div>
  <div><strong>ಪ್ರತ್ಯಕ್ಷಾವಗಮಮ್</strong>—ಇದು ಅಂತೆ ಕಂತೆ ಸಂತೆ ಸಮಾಚಾರವಲ್ಲ. ಎಲ್ಲರ ಅನುಭವಕ್ಕೂ ಬರುವಂಥದ್ದು ಬ್ರಹ್ಮವಿದ್ಯೆಯು.</div>
  <div>೬.</div>
  <div><strong>ಧರ್ಮ್ಯಮ್</strong>—ಧರ್ಮಕ್ಕೆ ಸಂಮತವಾದದ್ದು.</div>
  <div>೭.</div>
  <div><strong>ಸುಸುಖಮ್</strong>—ಸುಲಭವಾಗಿ ಹೊಂದಬಹುದಾದದ್ದು. ಬ್ರಹ್ಮವಿದ್ಯೆಯು ಸರ್ವರಿಗೂ ಸುಲಭವಾಗಿ ದಕ್ಕುವಂಥದ್ದು.</div>
  <div>೮.</div>
  <div><strong>ಅವ್ಯಯಮ್</strong>—ಶಾಶ್ವತವಾದ ಮೋಕ್ಷವೆಂಬ ಫಲವುಳ್ಳದ್ದು.<p>ಇಂಥ ಬ್ರಹ್ಮವಿದ್ಯೆಯೇ ಮಾನವಜನ್ಮದ ಹೆಗ್ಗುರಿಯಾಗಿರಬೇಕು.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಂಗದೋಷವಿದೂರಾಯ ವಾಸುದೇವಾಯ ನಮಃ॥</div>
  <div>ಮಾನಮೋಹವಿಮುಕ್ತಾಶ್ಚೇತ್ ಸಂಗದೋಷವಿವರ್ಜಿತಾಃ।<br/>ಮೋಕ್ಷಂ ತೇ ಪ್ರಾಪ್ನುವಂತ್ಯೇವ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮಾನಮೋಹರಹಿತರಾಗಿ ಸಂಗದೋಷವರ್ಜಿತರಾಗಿದ್ದರೆ, ಅಂಥವರು ಮೋಕ್ಷವನ್ನು ಖಂಡಿತವಾಗಿಯೂ ಹೊಂದುತ್ತಾರೆ.</p>
  </div>
  <div>
    <p>ಮೇ ೩</p>
  </div>
  <div>
    <p>೧೨೪. ಮುಮುಕ್ಷುಗಳ ಆರು ಗುಣಗಳು</p>
  </div>
  <div>ನಿರ್ಮಾನಮೋಹಾ ಜಿತಸಂಗದೋಷಾಃ<br/> ಅಧ್ಯಾತ್ಮನಿತ್ಯಾ ವಿನಿವೃತ್ತಕಾಮಾಃ।<br/>ದ್ವಂದ್ವೈರ್ವಿಮುಕ್ತಾಃ ಸುಖದುಃಖಸಂಜ್ಞೈಃ<br/> ಗಚ್ಛಂತ್ಯಮೂಢಾಃ ಪದಮವ್ಯಯಂ ತತ್॥</div>
  <div>
    <p>ಭಗವದ್ಗೀತಾ ೧೫-೫</p>
  </div>
  <div>
    <p>ಮಾನಮೋಹಗಳಿಂದ ರಹಿತರಾಗಿ, ಸಂಗದೋಷಗಳನ್ನು ಬಿಟ್ಟಿರು ವಂಥ, ಅಧ್ಯಾತ್ಮವಿಚಾರದಲ್ಲಿ ನಿರತರಾಗಿರುವಂಥ, ಕಾಮಗಳನ್ನು ಕಳೆದುಕೊಂಡಿರುವಂಥ, ಸುಖದುಃಖಗಳೆಂಬ ದ್ವಂದ್ವಗಳಿಂದ ಮುಕ್ತರಾಗಿರುವಂಥ ವಿವೇಕಿಗಳಾದ ಮುಮುಕ್ಷುಗಳು ಆ ನಾಶರಹಿತವಾದ ಮೋಕ್ಷಪದವಿಯನ್ನು ಹೊಂದುತ್ತಾರೆ.</p>
    <p>ಮೋಕ್ಷಪ್ರಾಪ್ತಿಗಾಗಿ ತೀವ್ರತೆಯಿಂದ ಹವಣಿಸುವ ಸಾಧಕರೇ <strong>ಮುಮುಕ್ಷುಗಳು</strong>. ಇವರು ಈ ಆರು ಗುಣವುಳ್ಳವರಾಗಿರಬೇಕು.</p>
  </div>
  <div>೧.</div>
  <div><strong>ನಿರ್ಮಾನಮೋಹಾಃ</strong>—ಅಭಿಮಾನ, ಮೋಹ ರಹಿತರಾಗಿರಬೇಕು.</div>
  <div>೨.</div>
  <div><strong>ಜಿತಸಂಗದೋಷಾಃ</strong>—ಸಂಗದೋಷದಿಂದ ಮುಕ್ತರಾಗಿರಬೇಕು.</div>
  <div>೩.</div>
  <div><strong>ಅಧ್ಯಾತ್ಮನಿತ್ಯಾಃ</strong>—ಅಧ್ಯಾತ್ಮದಲ್ಲಿ ಸದಾ ಆಸಕ್ತರಾಗಿರಬೇಕು.</div>
  <div>೪.</div>
  <div><strong>ವಿನಿವೃತ್ತಕಾಮಾಃ</strong>—ವಿಷಯಭೋಗಗಳಿಂದ ವಿರಕ್ತರಾಗಿರಬೇಕು.</div>
  <div>೫.</div>
  <div><strong>ದ್ವಂದ್ವೈರ್ವಿಮುಕ್ತಾಃ</strong>—ದ್ವಂದ್ವಗಳಿಂದ ವಿಮುಕ್ತರಾಗಿರಬೇಕು.</div>
  <div>೬.</div>
  <div><strong>ಅಮೂಢಾಃ</strong>—ವಿವೇಕವುಳ್ಳವರಾಗಿರಬೇಕು.<p>ಇಂಥ ಮುಮುಕ್ಷುಗಳು ಮೋಕ್ಷಪದವಿಯನ್ನು ಪಡೆಯುತ್ತಾರೆ.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಂಧಾಮಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಯತ್ ಪ್ರಾಪ್ಯ ನ ನಿವರ್ತಂತೇ ಸಂಸಾರಾಯ ವಿವೇಕಿನಃ।<br/>ತದೇವ ಪರಮಂ ಧಾಮ ಗೀತಾಚಾರ್ಯಮಹಂ ಭಜೇ॥</div>
  <div>
    <p>ಯಾವುದನ್ನು ಹೊಂದಿದರೆ ಬ್ರಹ್ಮಜ್ಞಾನಿಗಳು ಪುನಃ ಸಂಸಾರಕ್ಕೆ ಹಿಂತಿರುಗಿ ಬರುವುದಿಲ್ಲವೋ ಅದಕ್ಕೇ <strong>ಪರಂ ಧಾಮ</strong>ವೆಂದು ಹೆಸರು.</p>
  </div>
  <div>
    <p>ಮೇ ೪</p>
  </div>
  <div>
    <p>೧೨೫. ಪರಂಧಾಮವಿದು</p>
  </div>
  <div>ಅವ್ಯಕ್ತೋಽಕ್ಷರ ಇತ್ಯುಕ್ತಃ ತಮಾಹುಃ ಪರಮಾಂ ಗತಿಮ್।<br/>ಯಂ ಪ್ರಾಪ್ಯ ನ ನಿವರ್ತಂತೇ ತದ್ಧಾಮ ಪರಮಂ ಮಮ॥</div>
  <div/>
  <div>ಭಗವದ್ಗೀತಾ ೮-೨೧</div>
  <div/>
  <div>ಅವ್ಯಕ್ತವೆಂದೂ ಅಕ್ಷರವೆಂದೂ ಯಾವ ಪರಮಗತಿಯನ್ನು ಕರೆಯುತ್ತಾರೆಯೋ, ಯಾವ ಸ್ಥಾನವನ್ನು ಹೊಂದಿದರೆ ಅಲ್ಲಿಂದ ಪುನಃ ಸಂಸಾರಕ್ಕೆ ತಿರುಗಿ ಬರುವುದಿಲ್ಲವೋ ಅದೇ ನನ್ನ ಪರಮಧಾಮವು.</div>
  <div/>
  <div>ಕರ್ಮೋಪಾಸನೆಗಳನ್ನು ಮಾಡಿದವರಿಗೆ ಮರಣಾನಂತರ ಪ್ರಾಪ್ಯವಾಗುವ ಗತಿಗಳು ಅನಿತ್ಯವಾದವುಗಳು. ಇಲ್ಲಿಂದ ಹೋಗಿ ಅಲ್ಲಿಗೆ ಸೇರಿದಮೇಲೆ, ಅಲ್ಲಿಂದ ಇಲ್ಲಿಗೆ ಪುನಃ ಹಿಂತಿರುಗಿ ಬರಲೇಬೇಕು. ಪುಣ್ಯಕರ್ಮಗಳ ಫಲಗಳೆಲ್ಲವೂ ಗಮನಾಗಮನರೂಪವಾಗಿರುತ್ತವೆ. ಪಿತೃಲೋಕ, ಸ್ವರ್ಗಲೋಕ, ಕೈಲಾಸಲೋಕ, ವೈಕುಂಠಲೋಕ, ಬ್ರಹ್ಮಲೋಕಗಳೆಲ್ಲವೂ ಅನಿತ್ಯವಾದವುಗಳೇ.</div>
  <div/>
  <div>
    <p>ಆದರೆ ಮೋಕ್ಷವೆಂಬ ವೈಷ್ಣವಪದವು ಮಾತ್ರ ಹೀಗಲ್ಲ. ಇದು ಭಗವಂತನ <strong>ಪರಮಧಾಮ</strong>. ಇದನ್ನು ಮರಣಾನಂತರ ಹೋಗಿ ಸೇರಬೇಕಾಗಿಲ್ಲ. ಮತ್ತೇನೆಂದರೆ ಇಲ್ಲಿಯೇ, ಬದುಕಿರುವಾಗಲೇ ಜ್ಞಾನದಿಂದ ಹೊಂದಬೇಕಾಗಿರುವ <strong>ಪರಂಧಾಮ</strong>ವಿದು. ಇದು ಪ್ರತ್ಯಕ್ಷಪ್ರಮಾಣಗೋಚರವಲ್ಲದ್ದರಿಂದ <strong>ಅವ್ಯಕ್ತ</strong>ವೂ, ನಾಶವಿಲ್ಲದ್ದರಿಂದ <strong>ಅಕ್ಷರ</strong>ವೂ ಆಗಿರುತ್ತದೆ. ಇದೇ ಪರಮಗತಿಯೆನಿಸಿರುತ್ತದೆ. ಈ <strong>ಪರಮಪದ</strong>ವನ್ನು ಹೊಂದಿದವರು ಪುನಃ ಸಂಸಾರಚಕ್ರಕ್ಕೆ ಸಿಕ್ಕಿಕೊಳ್ಳುವುದಿಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಹಿತೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಈಶ್ವರೇ ಸರ್ವಕರ್ಮಾಣಿ ಸಂನ್ಯಸ್ಯ ತತ್ಪರೋ ಭವೇತ್।<br/>ತಚ್ಚಿತ್ತೋ ಮೋಕ್ಷಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈಶ್ವರನಲ್ಲಿ ಸರ್ವಕರ್ಮಗಳನ್ನೂ ಸಮರ್ಪಿಸಿ ಅವನಲ್ಲಿಯೇ ಪರನಾಗಿ ಅವನನ್ನೇ ಸದಾ ಸ್ಮರಿಸುತ್ತಿದ್ದರೆ, ಅಂಥವನು ಮೋಕ್ಷವನ್ನು ಹೊಂದುತ್ತಾನೆ.</p>
  </div>
  <div>
    <p>ಮೇ ೫</p>
  </div>
  <div>
    <p>೧೨೬. ನಾಲ್ಕು ಹಿತೋಪದೇಶಗಳು</p>
  </div>
  <div>ಚೇತಸಾ ಸರ್ವಕರ್ಮಾಣಿ ಮಯಿ ಸಂನ್ಯಸ್ಯ ಮತ್ಪರಃ।<br/>ಬುದ್ಧಿಯೋಗಮುಪಾಶ್ರಿತ್ಯ ಮಚ್ಚಿತ್ತಃ ಸತತಂ ಭವ॥</div>
  <div>
    <p>ಭಗವದ್ಗೀತಾ ೧೮-೫೭</p>
  </div>
  <div>
    <p>ಎಲೈ ಅರ್ಜುನನೆ, ನೀನು ವಿವೇಕಬುದ್ಧಿಯಿಂದ ನಿನ್ನ ಎಲ್ಲ ಕರ್ಮಗಳನ್ನೂ ನನ್ನಲ್ಲಿ ಸಂನ್ಯಾಸಮಾಡಿ, ನನ್ನಲ್ಲಿಯೇ ಮನಸ್ಸಿಟ್ಟವನಾಗಿ, ಬುದ್ಧಿಯೋಗವನ್ನು ಆಶ್ರಯಿಸಿದವನಾಗಿ ಯಾವಾಗಲೂ ಮಚ್ಚಿತ್ತನೇ ಆಗಿರು.</p>
    <p>ಪ್ರಾರಂಭದ ಮುಮುಕ್ಷುಸಾಧಕರಿಗೆ ಭಗವಂತನು ಈ ನಾಲ್ಕು ಸರಳವಾದ ಸೋಪಾನಸಾಧನಗಳನ್ನು ಇಲ್ಲಿ ತಿಳಿಸಿರುತ್ತಾನೆ.</p>
  </div>
  <div>
    <p>೧. <strong>ಸರ್ವಕರ್ಮಸಮರ್ಪಣ</strong>—ಸಾಧಕರು ತಮ್ಮ ಸಕಲಕರ್ಮಗಳನ್ನೂ ಭಗವಂತನಿಗೇ ಸಂಪೂರ್ಣವಾಗಿ ಸಮರ್ಪಿಸಿಬಿಡಬೇಕು. ಆ ಕರ್ಮಗಳಲ್ಲಿ ‘ನಾನು’, ‘ನನ್ನದು’ ಎಂಬ ಭಾವನೆಯೇ ಇರಕೂಡದು.</p>
  </div>
  <div>
    <p>೨. <strong>ಭಗವತ್ಪರ</strong>ರಾಗಬೇಕು—ಪರಮಾತ್ಮನೇ ತಮಗೆ ಸರ್ವಸ್ವ, ಭಗ ವಂತನೇ ಪರಮಗತಿ—ಎಂಬ ಭಾವನೆಯು ಸಾಧಕರಲ್ಲಿ ತುಂಬಿರಬೇಕು.</p>
  </div>
  <div>
    <p>೩. <strong>ಬುದ್ಧಿಯೋಗ</strong>ವನ್ನು ಎಂದರೆ ಸಮತ್ವಬುದ್ಧಿಯೋಗವನ್ನು ಹೊಂದ ಬೇಕು. ಸಿದ್ಧಿ ಅಸಿದ್ಧಿಗಳಲ್ಲಿ, ಲಾಭ ಅಲಾಭಗಳಲ್ಲಿ, ಮಾನ ಅಪಮಾನಗಳಲ್ಲಿ ಸಮತ್ವಬುದ್ಧಿಯು ಇರಬೇಕು.</p>
  </div>
  <div>
    <p>೪. <strong>ಭಗವಚ್ಚಿತ್ತ</strong>ನಾಗಿರಬೇಕು. ಏನೇ ಕೆಲಸ ಕಾರ್ಯಗಳನ್ನು ಮಾಡುತ್ತಿದ್ದರೂ, ಹಗಲೂ ರಾತ್ರಿ ಸದಾ ಭಗವಂತನಲ್ಲಿಯೇ ಚಿತ್ತವನ್ನಿಟ್ಟಿರಬೇಕು. ಭಗವಂತನಲ್ಲಿಯೇ ಸರ್ವಸಮರ್ಪಣಭಾವವು ಸಹಜವಾಗಿರಬೇಕು.</p>
    <p>ಹೀಗೆ ಮಾಡುವವರಿಗೆ ಆತ್ಮಜ್ಞಾನವು ಸಹಜವಾಗಿ ಉಂಟಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅಂತಕಾಲೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಅಂತ್ಯಕಾಲೇ ಸ್ಮರನ್ ದೇವಂ ಭಗವಂತಂ ಪ್ರಪದ್ಯತೇ।<br/>ತಸ್ಮಾತ್ ಸ್ಮರೇತ್ ಸದಾ ದೇವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಂತ್ಯಕಾಲದಲ್ಲಾದರೂ ದೇವನನ್ನು ಸ್ಮರಿಸುತ್ತಿದ್ದರೆ ಅವನು ಭಗವಂತನನ್ನೇ ಹೊಂದುತ್ತಾನೆ. ಆದ್ದರಿಂದ ಯಾವಾಗಲೂ ದೇವರನ್ನೇ ಸ್ಮರಿಸಬೇಕು.</p>
  </div>
  <div>
    <p>ಮೇ ೬</p>
  </div>
  <div>
    <p>೧೨೭. ಅಂತ್ಯಕಾಲದಲ್ಲಿ ಸ್ಮರಣೆಯ ಫಲ</p>
  </div>
  <div>ಅಂತಕಾಲೇ ಚ ಮಾಮೇವ ಸ್ಮರನ್ ಮುಕ್ತ್ವಾ ಕಲೇವರಮ್।<br/>ಯಃ ಪ್ರಯಾತಿ ಸ ಮದ್ಭಾವಂ ಯಾತಿ ನಾಸ್ತ್ಯತ್ರ ಸಂಶಯಃ॥</div>
  <div>
    <p>ಭಗವದ್ಗೀತಾ ೮-೫</p>
  </div>
  <div>ಮರಣಕಾಲದಲ್ಲಾದರೂ ಯಾವಾತನು, ಎಲೈ ಅರ್ಜುನನೆ, ನನ್ನನ್ನೇ ಸ್ಮರಣೆಮಾಡುತ್ತಾ ದೇಹತ್ಯಾಗವನ್ನು ಮಾಡುತ್ತಾನೆಯೋ, ಅಂಥವನೂ ಕೂಡ ನನ್ನನ್ನೇ ಸೇರುತ್ತಾನೆ, ಈ ವಿಷಯದಲ್ಲಿ ಸಂಶಯವಿಲ್ಲ.</div>
  <div>
    <p>ಚಿಕ್ಕವಯಸ್ಸಿನಿಂದಲೇ ಅಧ್ಯಾತ್ಮಸಾಧಕನಾಗಿ ಗುರುಸೇವಾತತ್ಪರನಾಗಿ ವೇದಾಂತಾರ್ಥವಿಚಾರಪರಾಯಣನಾಗಿಬಿಟ್ಟರೆ ಅಂಥವನು ಖಂಡಿತವಾಗಿ ಆತ್ಮಜ್ಞಾನವನ್ನು ಪಡೆದು ಮುಕ್ತನಾಗಿಯೇ ಬಿಡುತ್ತಾನೆ. ದಿಟ, ಆದರೆ ಅಂಥ ಸಂಸ್ಕಾರ, ಅಂಥ ಯೋಗ್ಯತೆ, ಅಂಥ ಸುವರ್ಣಾವಕಾಶವು ಎಲ್ಲರಿಗೂ ಸಿಗಬೇಕಲ್ಲ! ಅದು ಬಹಳ ದುರ್ಲಭವಾದೀತು!</p>
    <p>ಆದರೆ ಮುದಿತನದಲ್ಲಾದರೂ, ಸಾಯುವ ಕಾಲದಲ್ಲಾದರೂ ಭಗವಂತನ ಸ್ಮರಣೆ ಮಾಡುತ್ತಿದ್ದರೂ ಸಾಕು, ಅಂಥವನೂ ಭಗವಂತನನ್ನೇ ಸೇರುತ್ತಾನೆ. ಮರಣದ ಕಾಲದಲ್ಲಿ ಉಂಟಾಗುವ ಅಂತ್ಯಭಾವನೆಯೇ ಅಂಥವನಿಗೆ ಜನ್ಮಾಂತರದಲ್ಲೂ ಆ ಫಲವನ್ನೇ ಕೊಡುತ್ತದೆ. ಅಂತ್ಯಕಾಲದಲ್ಲಿ ಭಗವಂತನನ್ನು ಸ್ಮರಿಸುತ್ತಾ, ಧ್ಯಾನಮಾಡುತ್ತಾ ಸತ್ತರೆ, ಅಂಥವನಿಗೆ ಭಗವಂತನ ಸಾಯುಜ್ಯವೇ ಪ್ರಾಪ್ತವಾಗುತ್ತದೆ. ಆದರೆ ಅಂತ್ಯ ಕಾಲದಲ್ಲಿ ಭಗವತ್ ಸ್ಮರಣೆ ಬರಬೇಕಲ್ಲಾ! ಆದ್ದರಿಂದ ಸದಾ ಭಗವಂತನನ್ನೇ ಸ್ಮರಿಸುತ್ತಾ ಇದ್ದರೆ ಅಂಥವನಿಗೆ ಸಹಜವಾಗಿ ಕೊನೆಯ ಕಾಲದಲ್ಲೂ ಭಗವಂತನ ಸ್ಮರಣೆಯೇ ಬಂದುಬಿಡುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀ ಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯಜ್ಞಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಈಶ್ವರಾರ್ಪಣಸಂಬುದ್ಧ್ಯಾ ಯತ್ಕಿಂಚಿತ್ ಕ್ರಿಯತೇ ನರೈಃ।<br/><strong>ಯಜ್ಞ </strong>ಏವ ಹಿ ತತ್ ಸರ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈಶ್ವರಾರ್ಪಣಬುದ್ಧಿಯಿಂದ ಮಾನವರು ಮಾಡುವ ಎಲ್ಲಾ ಕರ್ಮಗಳೂ <strong>ಯಜ್ಞ</strong>ವೆಂದೇ ಕರೆಯಲ್ಪಡುತ್ತವೆ.</p>
  </div>
  <div>
    <p>ಮೇ ೭</p>
  </div>
  <div>
    <p>೧೨೮. ಈ ಆರೂ ಯಜ್ಞಗಳೇ</p>
  </div>
  <div>ದ್ರವ್ಯಯಜ್ಞಾಸ್ತಪೋಯಜ್ಞಾಃ ಯೋಗಯಜ್ಞಾಸ್ತಥಾಪರೇ।<br/>ಸ್ವಾಧ್ಯಾಯಜ್ಞಾನಯಜ್ಞಾಶ್ಚ ಯತಯಃ ಸಂಶಿತವ್ರತಾಃ॥</div>
  <div>
    <p>ಭಗವದ್ಗೀತಾ ೪-೨೮</p>
  </div>
  <div>
    <p>ದ್ರವ್ಯಯಜ್ಞಗಳು, ತಪೋಯಜ್ಞಗಳು, ಯೋಗಯಜ್ಞಗಳು, ಸ್ವಾಧ್ಯಾಯಯಜ್ಞಗಳು, ಜ್ಞಾನಯಜ್ಞಗಳೆಂದು—ಅನೇಕ ಯಜ್ಞಗಳು ಶಾಸ್ತ್ರದಲ್ಲಿ ವಿಹಿತವಾಗಿವೆ. ವ್ರತನಿಷ್ಠರಾದ ಯತಿಗಳೂ ಇರುತ್ತಾರೆ.</p>
    <p>ವೇದಶಾಸ್ತ್ರಪುರಾಣಗಳಲ್ಲಿ ಅನೇಕವಿಧವಾದ ಯಜ್ಞಗಳನ್ನು ತಿಳಿಸಿರುತ್ತಾರೆ. ಅವುಗಳಲ್ಲಿ ಕೆಲವನ್ನು ಮಾತ್ರ ಇಲ್ಲಿ ಹೇಳಿರುತ್ತದೆ.</p>
  </div>
  <div>
    <p><strong>ದ್ರವ್ಯಯಜ್ಞ</strong>—ತೀರ್ಥಕ್ಷೇತ್ರಗಳಲ್ಲಿ ದ್ರವ್ಯವನ್ನೂ ಧನವನ್ನೂ ಯಜ್ಞಭಾವನೆಯಿಂದ ದಾನಮಾಡುವುದು.</p>
  </div>
  <div>
    <p><strong>ತಪೋಯಜ್ಞ</strong>—ಇಂದ್ರಿಯನಿಗ್ರಹರೂಪವಾದ ತಪಸ್ಸನ್ನು ಶ್ರದ್ಧೆಯಿಂದ ಹಾಗೂ ತಾತ್ಪರ್ಯದಿಂದ ಮಾಡುವುದು.</p>
  </div>
  <div>
    <p><strong>ಯೋಗಯಜ್ಞ</strong>—ಯಮ ನಿಯಮ ಆಸನ ಪ್ರಾಣಾಯಾಮ ಪ್ರತ್ಯಾಹಾರ ಧ್ಯಾನ ಧಾರಣ ಸಮಾಧಿಗಳನ್ನು ಅನುಷ್ಠಾನಮಾಡುವುದು.</p>
  </div>
  <div>
    <p><strong>ಸ್ವಾಧ್ಯಾಯಯಜ್ಞ</strong>—ಋಗ್ವೇದ, ಯಜುರ್ವೇದ, ಸಾಮವೇದ ಮತ್ತು ಅಥರ್ವವೇದಗಳನ್ನು ಕ್ರಮವಾಗಿ ಅಧ್ಯಯನಮಾಡುವುದು.</p>
  </div>
  <div>
    <p><strong>ಜ್ಞಾನಯಜ್ಞ</strong>—ವೇದವೇದಾಂತಪುರಾಣೇತಿಹಾಸಾದಿಗಳನ್ನು ಅಧ್ಯಯನ ಮಾಡಿ ಅವುಗಳ ಅರ್ಥವನ್ನು ತಿಳಿದುಕೊಳ್ಳುವುದು.</p>
  </div>
  <div>
    <p><strong>ಸಂಶಿತವ್ರತರು</strong>—ಕಠಿಣವಾದ ವ್ರತಗಳನ್ನು ಶ್ರದ್ಧೆಯಿಂದ ಮಾಡುವವರು. ಮಹಾವಿಷ್ಣುಭಾವನೆಯಿಂದ ಮಾಡಿದ್ದೆಲ್ಲವೂ ಯಜ್ಞವೇ ಆಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಭಕ್ತಲಕ್ಷಣಸಂಪನ್ನಾಯ ವಾಸುದೇವಾಯ ನಮಃ॥</div>
  <div>ನಿಂದಾಸ್ತುತಿಸಮೋ ಭೂತ್ವಾ ಸಂತುಷ್ಟಃ ಸತತಂ ಪ್ರಿಯಃ।<br/>ಭಕ್ತೋಽಸೌ ಪರಮಃ ಪ್ರೋಕ್ತೋ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನಿಂದಾಸ್ತುತಿಗಳಲ್ಲಿ ಸಮನಾಗಿ, ಯಾವಾಗಲೂ ಸಂತುಷ್ಟನಾಗಿ, ಪ್ರಿಯನಾಗಿರುವ ನರನು <strong>ಪರಮಭಕ್ತ</strong>ನೆನಿಸುತ್ತಾನೆ.</p>
  </div>
  <div>
    <p>ಮೇ ೮</p>
  </div>
  <div>
    <p>೧೨೯. ಭಕ್ತನ ಆರು ಲಕ್ಷಣಗಳಿವು</p>
  </div>
  <div>ತುಲ್ಯನಿಂದಾಸ್ತುತಿರ್ಮೌನೀ ಸಂತುಷ್ಟೋ ಯೇನ ಕೇನಚಿತ್।<br/>ಅನಿಕೇತಃ ಸ್ಥಿರಮತಿಃ ಭಕ್ತಿಮಾನ್ ಮೇ ಪ್ರಿಯೋ ನರಃ॥</div>
  <div>
    <p>ಭಗವದ್ಗೀತಾ ೧೨-೧೯</p>
  </div>
  <div>
    <p>ನಿಂದಾ ಸ್ತುತಿಗಳಲ್ಲಿ ಸಮನಾಗಿರುವ, ಮೌನಿಯಾದ, ಸಿಕ್ಕಿದಷ್ಟು ವಸ್ತುಗಳಿಂದ ಸಂತುಷ್ಟನಾಗಿರುವ, ಅನಿಕೇತನಾಗಿರುವ, ಸ್ಥಿರಮತಿಯಾದ ಭಕ್ತನು ನನಗೆ ಪ್ರಿಯನು.</p>
    <p>“ಇಂಥವನು ನನ್ನ ಭಕ್ತನು” ಎಂದು ಭಗವಂತನೇ ಇಲ್ಲಿ ತಿಳಿಸಿರುತ್ತಾನೆ. ಪ್ರಯತ್ನದಿಂದ ಈ ಲಕ್ಷಣಗಳನ್ನು ಸಂಪಾದಿಸಿಕೊಳ್ಳಬೇಕು.</p>
  </div>
  <div>
    <p>ಭಗವಂತನಿಗೆ ಪ್ರಿಯನಾದ ಭಕ್ತನ ಆರು ಲಕ್ಷಣಗಳನ್ನು ಇಲ್ಲಿ ಹೇಳಿದೆ.</p>
  </div>
  <div>
    <p><strong>ತುಲ್ಯನಿಂದಾಸ್ತುತಿಃ</strong>—ನಿಂದಾ ಮತ್ತು ಸ್ತುತಿಗಳು ಬಂದೊದಗಿದಾಗ ಸಮಚಿತ್ತನಾಗಿರುವವನು.</p>
  </div>
  <div>
    <p><strong>ಮೌನೀ</strong>—ಅನಾತ್ಮಪದಾರ್ಥಗಳ ಬಗ್ಗೆ ಹೆಚ್ಚು ಮಾತನಾಡದಿರುವವನು.</p>
  </div>
  <div>
    <p><strong>ಸಂತುಷ್ಟಃ</strong>—ಆಯಾ ಕಾಲಕ್ಕೆ ಭಗವಂತನ ಕೃಪೆಯಿಂದ ಸಿಕ್ಕಿದಷ್ಟು ವಸ್ತುಗಳಿಂದ ಸಂತುಷ್ಟನಾಗಿರುವವನು.</p>
  </div>
  <div>
    <p><strong>ಅನಿಕೇತಃ</strong>—ತನ್ನದೆಂದು ಒಂದು ಗೃಹವಿಲ್ಲದವನು.</p>
  </div>
  <div>
    <p><strong>ಸ್ಥಿರಮತಿಃ</strong>—ಪರಮಾತ್ಮನಲ್ಲಿ ಸ್ಥಿರವಾಗಿರುವ ಮತಿಯುಳ್ಳವನು.</p>
  </div>
  <div><strong>ಭಕ್ತಿಮಾನ್</strong>—ಭಗವಂತನಲ್ಲಿ ಭಕ್ತಿಯುಳ್ಳವನು.</div>
  <div/>
  <div>
    <p>ಇಂಥ ಭಕ್ತನು ಭಗವಂತನಿಗೆ ಅತ್ಯಂತ ಪ್ರಿಯನಾಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಸದ್ಗುಣಮೂಲಾಯ ವಾಸುದೇವಾಯ ನಮಃ॥</div>
  <div>ಅಹಿಂಸಾ ಸಮತಾ ತೋಷಃ ತಪೋ ದಾನಂ ಯಶೋ ಭಯಮ್।<br/>ತೇ ಗುಣಾ ಈಶ್ವರಾದೇವ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಹಿಂಸೆ, ಸಮತ್ವ, ಸಂತೋಷ, ತಪಸ್ಸು, ದಾನ, ಯಶಸ್ಸು, ಭಯ– ಈ ಗುಣಗಳೆಲ್ಲವೂ ಈಶ್ವರನಿಂದಲೇ ಉಂಟಾಗುತ್ತವೆ.</p>
  </div>
  <div>
    <p>ಮೇ ೯</p>
  </div>
  <div>
    <p>೧೩೦. ಈ ಏಳೂ ಈಶ್ವರನಿಂದಲೇ</p>
  </div>
  <div>ಅಹಿಂಸಾ ಸಮತಾ ತುಷ್ಟಿಃ ತಪೋ ದಾನಂ ಯಶೋಽಯಶಃ।<br/>ಭವಂತಿ ಭಾವಾ ಭೂತಾನಾಂ ಮತ್ತ ಏವ ಪೃಥಗ್ವಿಧಾಃ॥</div>
  <div>
    <p>ಭಗವದ್ಗೀತಾ ೧೦-೫</p>
  </div>
  <div>
    <p>ಅಹಿಂಸೆ, ಸಮತ್ವ, ತುಷ್ಟಿ, ತಪಸ್ಸು, ದಾನ, ಯಶಸ್ಸು, ಅಪಯಶಸ್ಸು ಮುಂತಾದ ಈ ಗುಣಗಳೆಲ್ಲವೂ ನನ್ನಿಂದಲೇ ಉಂಟಾಗುತ್ತವೆ.</p>
    <p>ಮನುಷ್ಯರಲ್ಲಿರುವ ಸಕಲಗುಣಗಳೂ ಭಗವಂತನಿಂದಲೇ ಬಂದಿರುತ್ತವೆ. ಆ ಗುಣಗಳಲ್ಲಿ ಕೆಲವನ್ನು ಇಲ್ಲಿ ತಿಳಿಸಿರುತ್ತದೆ.</p>
  </div>
  <div>
    <p><strong>ಅಹಿಂಸೆ</strong>—ಯಾರಿಗೂ ಹಿಂಸೆಯಾಗದಂತೆ ಕಾಯೇನ ವಾಚಾ ಮನಸಾ ಪ್ರಯತ್ನಮಾಡುವುದು.</p>
  </div>
  <div>
    <p><strong>ಸಮತಾ</strong>—ಎಲ್ಲ ಮಾನವರನ್ನೂ ಸಮಾನವಾಗಿ ಕಾಣುವುದು.</p>
  </div>
  <div>
    <p><strong>ತುಷ್ಟಿ</strong>—ಸಿಕ್ಕಿದಷ್ಟು ವಸ್ತುಗಳಿಂದ ಸಂತೋಷಪಡುವುದು.</p>
  </div>
  <div>
    <p><strong>ತಪಸ್ಸು</strong>—ಜಪ, ಧ್ಯಾನ, ಇಂದ್ರಿಯನಿಗ್ರಹ, ಸತ್ಯ, ಗುರುಸೇವಾ— ಮುಂತಾದ ವಾಚಿಕ, ಕಾಯಿಕ ಮತ್ತು ಮಾನಸಿಕ ತಪಸ್ಸು.</p>
  </div>
  <div>
    <p><strong>ದಾನ</strong>—ತನ್ನಲ್ಲಿರುವ ಧನವನ್ನು ಇತರರಿಗೆ ಪ್ರೀತಿಯಿಂದ, ಭಗವದರ್ಪಣಬುದ್ಧಿಯಿಂದ ಕೊಡುವುದು.</p>
  </div>
  <div>
    <p><strong>ಯಶಸ್ಸು</strong>—ಜನಪ್ರಿಯವಾದ, ಜನಾನುರಾಗಿಯಾದ ಸತ್ಕೀರ್ತಿ.</p>
  </div>
  <div><strong>ಅಯಶಸ್ಸು</strong>—ಅನಾಚಾರಗಳಿಂದ ಉಂಟಾಗುವ ಅಪಕೀರ್ತಿ.</div>
  <div/>
  <div>
    <p>ಇವೆಲ್ಲವೂ ಭಗವಂತನಿಂದಲೇ ಮಾನವರಿಗೆ ಉಂಟಾಗಿರುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪೂರ್ವಜನ್ಮರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಪೂರ್ವಜನ್ಮಕೃತೇನಾಸೌ ತಪಸಾ ಶುದ್ಧಮಾನಸಃ।<br/>ಆತ್ಮಜ್ಞಾನಂ ಸಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಹಿಂದಿನ ಜನ್ಮಗಳಲ್ಲಿ ಮಾಡಿರುವ ತಪಸ್ಸಿನಿಂದ ಶುದ್ಧಮನಸ್ಕನಾಗಿ ಈ ಜನ್ಮದಲ್ಲಿ ಆತ್ಮಜ್ಞಾನವನ್ನು ಹೊಂದುತ್ತಾನೆ.</p>
  </div>
  <div>
    <p>ಮೇ ೧೦</p>
  </div>
  <div>
    <p>೧೩೧. ಪೂರ್ವಜನ್ಮತಪಸ್ಸಿನ ಫಲವಿದು!</p>
  </div>
  <div>ಪ್ರಯತ್ನಾದ್ಯತಮಾನಸ್ತು ಯೋಗೀ ಸಂಶುದ್ಧಕಿಲ್ಬಿಷಃ।<br/>ಅನೇಕಜನ್ಮಸಂಸಿದ್ಧಃ ತತೋ ಯಾತಿ ಪರಾಂ ಗತಿಮ್॥</div>
  <div>
    <p>ಭಗವದ್ಗೀತಾ ೬-೪೫</p>
  </div>
  <div><p>ಪ್ರಯತ್ನಪಟ್ಟು ಸಾಧನಮಾಡುತ್ತಿರುವ ಯೋಗಿಯು ತನ್ನ ಸಕಲ ದೋಷಗಳನ್ನೂ ಪಾಪಗಳನ್ನೂ ಕಳೆದುಕೊಂಡು ಹಿಂದಿನ ಅನೇಕ ಜನ್ಮಗಳಲ್ಲಿ ಮಾಡಿದ ತಪಸ್ಸಿನ ಫಲವಾಗಿ ಈ ಜನ್ಮದಲ್ಲಿ ಪರಮಗತಿಯನ್ನು ಹೊಂದುತ್ತಾನೆ.</p>ಪರಮಗತಿಯೆಂದರೆ ಪರಮಾನಂದರೂಪವಾದ ಮೋಕ್ಷ. ಇದನ್ನು ಹೊಂದುವ ಪ್ರಯತ್ನವನ್ನು ಮಾಡುವವನೇ ಯೋಗಿಯು. ಯೋಗಿ ಎಂದರೆ ಸತತವಾಗಿ ಮೋಕ್ಷಪ್ರಾಪ್ತಿಗಾಗಿ ಪ್ರಯತ್ನಮಾಡುವ ಸಾಧಕನು. ಇಂಥವನು ತನ್ನ ಮಾನಸಿಕ ಸಕಲ ಪಾಪಗಳನ್ನೂ ತೊಳೆದುಕೊಳ್ಳುತ್ತಾನೆ. ಪಾಪಸಂಸ್ಕಾರಗಳಿದ್ದರೆ ಅಂಥವನಿಗೆ ಆತ್ಮಜ್ಞಾನವು ಉಂಟಾಗದಲ್ಲವೆ?</div>
  <div>ಹೀಗೆ, ಹಿಂದಿನ ಜನ್ಮಗಳಲ್ಲಿ ಮಾಡಿದ ತಪಸ್ಸಿನಿಂದ ಅವನ ಪಾಪಸಂಸ್ಕಾರಗಳೆಲ್ಲವೂ ಕ್ರಮಕ್ರಮವಾಗಿ ಕ್ಷೀಣವಾಗಲಾಗಿ ಅವನ ಮನಸ್ಸು ಶುದ್ಧವೂ ಪರಿಪಕ್ವವೂ ಆಗುತ್ತದೆ. ಅಂಥ ಮನಸ್ಸಿನಲ್ಲಿ ಈ ಜನ್ಮದಲ್ಲಿ ಸದ್ಗುರುಗಳ ಉಪದೇಶಶ್ರವಣದಿಂದ ಆತ್ಮಜ್ಞಾನವು ಉದಯಿಸುತ್ತದೆ. ತಪಸ್ಸಿನಿಂದ ಚಿತ್ತಶುದ್ಧಿಯು ಉಂಟಾಗುತ್ತದೆ. ಚಿತ್ತಶುದ್ಧಿಯಿಲ್ಲದವನಿಗೆ ವೇದಾಂತಗಳ ಅರ್ಥವು ಅನುಭವಕ್ಕೆ ಬರುವುದಿಲ್ಲ. ಚಿತ್ತಶುದ್ಧಿಯಿದ್ದವನಿಗೇ ಸಮ್ಯಗ್ದರ್ಶನವು ಉಂಟಾಗುತ್ತದೆ. ಈ ಸಮ್ಯಗ್ದರ್ಶನವು ಉಂಟಾದರೆ ಅಂಥವನಿಗೆ ಮೋಕ್ಷವು ದೊರಕುತ್ತದೆ. ಇದೇ ಪರಮಗತಿ, ಪರಮಪದ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ರಾಗದ್ವೇಷವಿದೂರಾಯ ವಾಸುದೇವಾಯ ನಮಃ॥</div>
  <div>ರಾಗದ್ವೇಷವಿದೂರಶ್ಚೇತ್ ಆತ್ಮಜ್ಞಾನಪರಾಯಣಃ।<br/>ಪರಮಾನಂದಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ರಾಗದ್ವೇಷರಹಿತನಾಗಿ ಆತ್ಮಜ್ಞಾನನಿಷ್ಠನಾಗಿದ್ದರೆ ಅಂಥವನು ಪರಮಾನಂದವೆಂಬ ಮೋಕ್ಷವನ್ನು ಹೊಂದುತ್ತಾನೆ.</p>
  </div>
  <div>
    <p>ಮೇ ೧೧</p>
  </div>
  <div>
    <p>೧೩೨. ಇಂಥವನಿಗೆ ಪರಮಾನಂದಪ್ರಾಪ್ತಿ</p>
  </div>
  <div>ರಾಗದ್ವೇಷವಿಯುಕ್ತೈಸ್ತು ವಿಷಯಾನಿಂದ್ರಿಯೈಶ್ಚರನ್।<br/>ಆತ್ಮವಶ್ಯೈರ್ವಿಧೇಯಾತ್ಮಾ ಪ್ರಸಾದಮಧಿಗಚ್ಛತಿ॥</div>
  <div>
    <p>ಭಗವದ್ಗೀತಾ ೨-೬೪</p>
  </div>
  <div><p>ತನ್ನ ಹತೋಟಿಯಲ್ಲಿರುವ, ರಾಗದ್ವೇಷರಹಿತವಾದ ಇಂದ್ರಿಯಗಳಿಂದ ಸಾತ್ತ್ವಿಕ ವಿಷಯಗಳನ್ನು ಅನುಭವಿಸುತ್ತಿರುವ ಶುದ್ಧಮನಸ್ಕನಾದ ಸಾಧಕನು ಪರಮಾನಂದವನ್ನು ಹೊಂದುತ್ತಾನೆ.</p>ಪರಮಶಾಂತಿ, ಪರಮಾನಂದ, ಪ್ರಸನ್ನತಾ, ಮೋಕ್ಷ—ಎಲ್ಲವೂ ಪರ್ಯಾಯಪದಗಳು. ಈ ಮೋಕ್ಷವನ್ನು ಹೊಂದುವುದಕ್ಕೆ ಸಾಧಕನು ಜೀವನವನ್ನು ಹೀಗೆ ನಡೆಸಬೇಕು. ಅದು ಹೇಗೆಂದರೆ—</div>
  <div>
    <p>ಮುಮುಕ್ಷುಸಾಧಕನಾದ ಮಾತ್ರಕ್ಕೆ ಅಂಥವನು ಎಲ್ಲವನ್ನೂ ಬಿಟ್ಟು ಕಾಡಿಗೆ ಹೋಗಬೇಕಾಗಿಲ್ಲ, ಅಥವಾ ಸರ್ವಸಂಗಗಳನ್ನೂ ಪರಿತ್ಯಾಗ ಮಾಡಿದ ಸಂನ್ಯಾಸಿಯೂ ಆಗಬೇಕಾಗಿಲ್ಲ. ಮತ್ತೇನೆಂದರೆ ರಾಗದ್ವೇಷಗಳಿಂದ ರಹಿತವಾದ ಇಂದ್ರಿಯಗಳಿಂದ ವಿಷಯಗಳನ್ನು ಅನುಭವಿಸಬೇಕು. ಸಾಧಕನಿಗೆ ರಾಗದ್ವೇಷಗಳೇ ಶತ್ರುಗಳು. ರಾಗದ್ವೇಷಗಳುಳ್ಳವನಿಗೆ ಆತ್ಮಜ್ಞಾನವಾಗಲೀ ಪರಮಾನಂದವಾಗಲೀ ದೊರಕದು. ರಾಗದ್ವೇಷಗಳೆಂಬ ದೋಷಗಳನ್ನು ಅಧ್ಯಾತ್ಮ ಸಾಧಕರು ಬಿಡಲು ಪ್ರಯತ್ನಿಸಬೇಕು. ಶಬ್ದಸ್ಪರ್ಶರೂಪರಸಗಂಧಗಳೆಂಬ ಐದು ವಿಷಯಗಳೂ ಸಾತ್ತ್ವಿಕವಾಗಿರಬೇಕು. ಮನಸ್ಸೂ ಶುದ್ಧವಾಗಿದ್ದು ಇಂದ್ರಿಯಗಳೂ ಸಾತ್ತ್ವಿಕವಾಗಿದ್ದು ವಿಷಯಗಳೂ ಶುದ್ಧವಾಗಿದ್ದು ಮುಮುಕ್ಷುಸಾಧಕನೂ ವಿವೇಕಿಯಾಗಿದ್ದರೆ ಅಂಥವನಿಗೆ ಪರಮಾನಂದವು ದೊರಕುವುದರಲ್ಲಿ ಸಂಶಯವುಂಟೇ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣಕಾರ್ಯವಿದೇ ವಾಸುದೇವಾಯ ನಮಃ॥</div>
  <div>ಸತ್ತ್ವಂ ಸುಖಂ ಜನಯತಿ ರಜಸೋ ಜಾಯತೇ ಕ್ರಿಯಾ।<br/>ಅಜ್ಞಾನಂ ತಮಸೋ ಜಾತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸತ್ತ್ವಗುಣವು ಸುಖವನ್ನೂ ರಜೋಗುಣವು ಕರ್ಮವನ್ನೂ ಉಂಟುಮಾಡುತ್ತವೆ. ತಮೋಗುಣದಿಂದ ಅಜ್ಞಾನವು ಹುಟ್ಟುತ್ತದೆ.</p>
  </div>
  <div>
    <p>ಮೇ ೧೨</p>
  </div>
  <div>
    <p>೧೩೩. ಮೂರು ಗುಣಗಳ ಫಲಗಳಿವು</p>
  </div>
  <div>ಸತ್ತ್ವಂ ಸುಖೇ ಸಂಜಯತಿ ರಜಃ ಕರ್ಮಣಿ ಭಾರತ।<br/>ಜ್ಞಾನಮಾವೃತ್ಯ ತು ತಮಃ ಪ್ರಮಾದೇ ಸಂಜಯತ್ಯುತ॥</div>
  <div>
    <p>ಭಗವದ್ಗೀತಾ ೧೪-೯</p>
  </div>
  <div>
    <p>ಎಲೈ ಭಾರತನೆ, ಸತ್ತ್ವಗುಣವು ಮಾನವರನ್ನು ಸುಖದಲ್ಲಿಯೂ ರಜೋಗುಣವು ಕರ್ಮದಲ್ಲಿಯೂ ತೊಡಗಿಸುತ್ತದೆ. ಆದರೆ ತಮೋಗುಣವು ಜ್ಞಾನವನ್ನು ಮುಚ್ಚಿಹಾಕಿ ಮಾನವರನ್ನು ಪ್ರಮಾದದಲ್ಲಿ ಅಂದರೆ ಅಜ್ಞಾನದಲ್ಲಿ ಕೆಡವಿಬಿಡುತ್ತದೆ.</p>
    <p>ಈ ಶ್ಲೋಕದಲ್ಲಿ ಸತ್ತ್ವಗುಣ, ರಜೋಗುಣ ಮತ್ತು ತಮೋಗುಣಗಳ ಸ್ವಭಾವವನ್ನೂ ಅವುಗಳ ಕಾರ್ಯವನ್ನೂ ತಿಳಿಸಿರುತ್ತದೆ.</p>
  </div>
  <div>೧.</div>
  <div><strong>ಸತ್ತ್ವಗುಣ</strong>—ತಿಳಿಯಾದ ಸ್ವಭಾವವುಳ್ಳದ್ದು; ಇದು ಶಾಂತವಾದ ಮನಸ್ಸಿನಲ್ಲಿ ಸುಖವನ್ನು ಉಂಟುಮಾಡುತ್ತದೆ.</div>
  <div>೨.</div>
  <div><strong>ರಜೋಗುಣ</strong>—ಯಾವಾಗಲೂ ಕರ್ಮಗಳಲ್ಲಿ ತೊಡಗಿಸುತ್ತದೆ. ಮನಸ್ಸು ಚಂಚಲವಾಗಿ ಹರಿದಾಡುವಂತೆ ಇದು ಮಾಡುತ್ತದೆ.</div>
  <div>೩.</div>
  <div><strong>ತಮೋಗುಣ</strong>—ಸೋಮಾರಿತನ, ಆಲಸ್ಯಗಳಿಂದ ಕೂಡಿದ್ದು. ಇದು ಅಜ್ಞಾನದಲ್ಲಿ ಮಾನವರನ್ನು ಮುಳುಗಿಸಿಬಿಡುತ್ತದೆ.<p>ಅಧ್ಯಾತ್ಮಸಾಧಕರು ಈ ಲಕ್ಷಣಗಳನ್ನು ತಾವೇ ತಮ್ಮೊಳಗೇ ನೋಡಿಕೊಂಡು ತಮೋಗುಣರಜೋಗುಣಗಳನ್ನು ದೂರಮಾಡಿಕೊಳ್ಳುತ್ತಾ ಮೆಲ್ಲಮೆಲ್ಲನೆ ಉಪಾಯವಾಗಿ ಸತ್ತ್ವಗುಣವನ್ನು ಬೆಳಸಿಕೊಳ್ಳಬೇಕು. ಭಗವಂತನಲ್ಲಿ ಭಕ್ತಿ, ಸತ್ಸಂಗ, ವೇದಾಂತಾರ್ಥವಿಚಾರ, ಸದಾಚಾರಾದಿಗಳಿಂದ ಸಾಧಕರು ಸಾತ್ತ್ವಿಕರಾಗುವುದನ್ನು ಅಭ್ಯಾಸಮಾಡಿಕೊಳ್ಳಬೇಕು.</p></div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ನಿರ್ದೋಷಬ್ರಹ್ಮಣೇ ವಾಸುದೇವಾಯ ನಮಃ॥</div>
  <div>ಪರಬ್ರಹ್ಮಣಿ ನಿಷ್ಠಾ ಯೇ ನಿರ್ದೋಷೇ ಪ್ರತ್ಯಗಾತ್ಮನಿ।<br/>ನೈವ ತೇಷಾಂ ಪುನರ್ಜನ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೋಷರಹಿತವಾದ ಪ್ರತ್ಯಗಾತ್ಮನಾದ ಪರಬ್ರಹ್ಮದಲ್ಲಿ ಯಾರು ನಿಷ್ಠರಾಗಿದ್ದಾರೆಯೋ, ಅಂಥವರಿಗೆ ಪುನರ್ಜನ್ಮವೆಂಬುದು ಇರುವುದಿಲ್ಲ.</p>
  </div>
  <div>
    <p>ಮೇ ೧೩</p>
  </div>
  <div>
    <p>೧೩೪. ಇಂಥವರಿಗೆ ಪುನರ್ಜನ್ಮವಿಲ್ಲ</p>
  </div>
  <div>ಇಹೈವ ತೈರ್ಜಿತಃ ಸರ್ಗೋ ಯೇಷಾಂ ಸಾಮ್ಯೇ ಸ್ಥಿತಂ ಮನಃ।<br/>ನಿರ್ದೋಷಂ ಹಿ ಸಮಂ ಬ್ರಹ್ಮ ತಸ್ಮಾದ್ ಬ್ರಹ್ಮಣಿ ತೇ ಸ್ಥಿತಾಃ॥</div>
  <div>
    <p>ಭಗವದ್ಗೀತಾ ೫-೧೯</p>
  </div>
  <div>ಯಾರ ಮನಸ್ಸು ಯಾವಾಗಲೂ ಸಮವಾದ ಪರಬ್ರಹ್ಮದಲ್ಲಿಯೇ ನಿಂತಿರುತ್ತದೆಯೋ, ಅಂಥವರು ಬದುಕಿರುವಾಗಲೇ ಜನ್ಮವನ್ನು ಗೆದ್ದುಬಿಟ್ಟಿರುತ್ತಾರೆ. ಏಕೆಂದರೆ ಬ್ರಹ್ಮವು ನಿರ್ದೋಷವೂ ಸಮವೂ ಆಗಿರುತ್ತದೆ. ಆದ್ದರಿಂದ ಬ್ರಹ್ಮಜ್ಞಾನಿಗಳು ಇಂಥ ಬ್ರಹ್ಮವೇ ತಾವೆಂದು ತಿಳಿದು ಬ್ರಹ್ಮನಿಷ್ಠರಾಗಿರುತ್ತಾರೆ.</div>
  <div>
    <p>ಬ್ರಹ್ಮವು ಎಲ್ಲ ಪ್ರಾಣಿಗಳಲ್ಲಿಯೂ ಸಮಾನವಾಗಿರುತ್ತದೆ. ಉಪಾಧಿಗಳಲ್ಲಿ ಮಾತ್ರವೇ ತಾರತಮ್ಯಗಳು, ಭೇದಗಳು ತೋರುತ್ತವೆಯೇ ಹೊರತು ಚೈತನ್ಯಸ್ವರೂಪವಾದ ಬ್ರಹ್ಮದಲ್ಲಿ ಯಾವ ಭೇದವೂ ಇರುವುದಿಲ್ಲ. ಕಬ್ಬಿನ ಕೋಲು ಅಂಕುಡೊಂಕಾಗಿದ್ದರೂ ಕಬ್ಬಿನ ಹಾಲು ಮಾತ್ರ ಸಿಹಿಯಾಗಿಯೇ ಇರುತ್ತದೆಯಲ್ಲವೆ? ಬ್ರಹ್ಮವೂ ಹೀಗೆಯೇ. ಸರ್ವಪ್ರಾಣಿಗಳಿಗೂ ಸಮವಾಗಿರುವ ಪರಬ್ರಹ್ಮವು ಸಕಲದೋಷಗಳಿಂದಲೂ ಮುಕ್ತವಾಗಿರುವ ಸಮವಾದ ಪರಿಪೂರ್ಣವಾದ ತತ್ತ್ವವು.</p>
    <p>ಇಂಥ ಬ್ರಹ್ಮವನ್ನು ತಿಳಿದು, ಆ ಬ್ರಹ್ಮವೇ ತಾನೆಂದು ಅರಿತು, ಆ ಸಮವಾದ ಬ್ರಹ್ಮದಲ್ಲಿಯೇ ನಿಷ್ಠರಾದವರಿಗೆ ಈಗಲೇ ಜನ್ಮಮರಣಗಳು ಇಲ್ಲವಾಗಿರುತ್ತವೆ. ದೇಹಾಭಿಮಾನಿಗಳಿಗೆ ಮಾತ್ರವೇ ಜನ್ಮಮರಣಭಯ ಗಳು ಉಂಟು. ಆದರೆ ದೇಹವ್ಯತಿರಿಕ್ತನಾದ ಚೈತನ್ಯಸ್ವರೂಪನಾದ ಆತ್ಮನನ್ನೇ ತಾವೆಂದು ಅರಿತವರಿಗೆ ಜನ್ಮವಾಗಲೀ ಮರಣವಾಗಲೀ ಇದ್ದೀತೇ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶ್ರೇಷ್ಠಶ್ರೇಷ್ಠಾಯ ವಾಸುದೇವಾಯ ನಮಃ॥</div>
  <div>ಯದಿ ಸಂತಿ ಸದಾ ಶ್ರೇಷ್ಠಾಃ ಸದಾಚಾರಪರಾಯಣಾಃ।<br/>ಅನ್ಯೇ ತಾನನುವರ್ತಂತೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರೇಷ್ಠರಾದ ಆಚಾರ್ಯರು ಸದಾ ಸದಾಚಾರಪರಾಯಣರಾಗಿದ್ದರೆ ಅಂಥವರನ್ನು ಇತರರೂ ಅನುಸರಿಸುತ್ತಾರೆ.</p>
  </div>
  <div>
    <p>ಮೇ ೧೪</p>
  </div>
  <div>
    <p>೧೩೫. ಶ್ರೇಷ್ಠರ ಜವಾಬ್ದಾರಿ</p>
  </div>
  <div>ಯದ್ಯದಾಚರತಿ ಶ್ರೇಷ್ಠಃ ತತ್ತದೇವೇತರೋ ಜನಃ।<br/>ಸ ಯತ್ಪ್ರಮಾಣಂ ಕುರುತೇ ಲೋಕಸ್ತದನುವರ್ತತೇ॥</div>
  <div>
    <p>ಭಗವದ್ಗೀತಾ ೩-೨೧</p>
  </div>
  <div>ಶ್ರೇಷ್ಠರಾದ ಹಿರಿಯರು ಯಾವ ಯಾವ ಧರ್ಮಾಚರಣೆಯನ್ನು ಮಾಡುತ್ತಾರೆಯೋ, ಅದನ್ನೇ ಸಾಮಾನ್ಯಜನಗಳೂ ಆಚರಿಸುತ್ತಾರೆ. ಆ ಹಿರಿಯರು ಯಾವುದನ್ನು ಪ್ರಮಾಣವೆಂದು ನಂಬಿ ತೋರಿಸಿರುತ್ತಾರೆಯೋ ಅದನ್ನೇ ಇತರ ಜನಗಳೂ ಅನುಸರಿಸುತ್ತಾರೆ.</div>
  <div>
    <p>ಧರ್ಮಾಚರಣೆಯ ಹಾಗೂ ಶಾಸ್ತ್ರಪ್ರಮಾಣದ ವಿಷಯಗಳಲ್ಲಿ ಸಾಮಾನ್ಯ ಲೌಕಿಕರಿಗೆ ನಿರ್ಣಯವು ದೊರಕುವುದು ಸುಲಭವಲ್ಲ. ನಾನಾ ಧರ್ಮಗಳಿರುತ್ತವೆ, ಅನೇಕ ಶಾಸ್ತ್ರಪ್ರಮಾಣವಾಕ್ಯಗಳೂ ಇರುತ್ತವೆ; ಹೀಗಿರುವಾಗ ಇದೇ ಸರಿ ಎಂದಾಗಲೀ, ಇದು ತಪ್ಪು ಎಂದಾಗಲೀ ತಾವು ತಾವೇ ನಿರ್ಣಯಿಸಲು ಸಾಮಾನ್ಯರಿಗೆ ಶಕ್ಯವಲ್ಲ. ಇಂಥ ಸಂದಿಗ್ಧ ಪರಿಸ್ಥಿತಿಯಲ್ಲಿ ಇವರಿಗೆ ದಿಕ್ಕನ್ನು ತೋರಿಸುವವರು ಯಾರು? ಎಂದರೆ, ಶ್ರೇಷ್ಠರಾದ, ಸದಾಚಾರಸಂಪನ್ನರಾದ, ಹಿರಿಯರಾದ ಮಹಾತ್ಮರು.</p>
    <p>ಶ್ರೇಷ್ಠರ ಆಚಾರವೇ ಇತರರಿಗೆ ಆದರ್ಶ, ಮಹಾತ್ಮರ ಅನುಷ್ಠಾನವೇ ಸಾಮಾನ್ಯರಿಗೆ ಮಾರ್ಗದರ್ಶನ. ಶಾಸ್ತ್ರವೇತ್ತರ ಪ್ರಮಾಣಗ್ರಂಥಗಳೇ ಲೌಕಿಕರಿಗೂ ನಿರ್ಣಯಸಿಂಧು. ಆದ್ದರಿಂದ ಆ ಶ್ರೇಷ್ಠರೆಂದು ಪ್ರಸಿದ್ಧರಾದವರು ಬಹು ಎಚ್ಚರಿಕೆಯಿಂದ ಜಾಗರೂಕತೆಯಿಂದ ಧರ್ಮಾನುಷ್ಠಾನವನ್ನು ಪಾಲನೆ ಮಾಡುತ್ತಿರಬೇಕು. ಆಚಾರ್ಯಸ್ಥಾನದಲ್ಲಿರುವ ಹಿರಿಯರು ಸಾಧ್ಯವಾದಮಟ್ಟಿಗೂ ಅಧರ್ಮಮಾರ್ಗದಲ್ಲಿ ಹೋಗಲೇಬಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ರಾಜಸತ್ಯಾಗವಿದೂರಾಯ ವಾಸುದೇವಾಯ ನಮಃ॥</div>
  <div>ಕಾಯಕ್ಲೇಶಭಯಾದ್ ಯಸ್ತು ತ್ಯಜೇತ್ ಕರ್ಮಾಣಿ ಮಂದಧೀಃ।<br/>ರಾಜಸೇನ ಫಲಂ ನಾಸ್ತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕಾಯಕ್ಲೇಶಭಯದಿಂದ ಯಾವಾತನು ಅವಿವೇಕದಿಂದ ಕರ್ಮಗಳನ್ನು ಬಿಡುತ್ತಾನೆಯೋ ಅಂಥ ರಾಜಸತ್ಯಾಗದಿಂದ ಅವನಿಗೆ ಮೋಕ್ಷವು ದೊರಕದು.</p>
  </div>
  <div>
    <p>ಮೇ ೧೫</p>
  </div>
  <div>
    <p>೧೩೬. ಇಂಥ ತ್ಯಾಗದಿಂದ ಮೋಕ್ಷವಿಲ್ಲ</p>
  </div>
  <div>ದುಃಖಮಿತ್ಯೇವ ಯತ್ಕರ್ಮ ಕಾಯಕ್ಲೇಶಭಯಾತ್ ತ್ಯಜೇತ್।<br/>ಸ ಕೃತ್ವಾ ರಾಜಸಂ ತ್ಯಾಗಂ ನೈವ ತ್ಯಾಗಫಲಂ ಲಭೇತ್॥</div>
  <div>
    <p>ಭಗವದ್ಗೀತಾ ೧೮-೮</p>
  </div>
  <div>ದೇಹಕ್ಕೆ ಕ್ಲೇಶವಾದೀತೆಂಬ ಭಯದಿಂದ, ದುಃಖಕರವೆಂಬ ದೃಷ್ಟಿಯಿಂದ ಸಾಧಕನು ಯಾವ ಕರ್ಮವನ್ನು ಬಿಟ್ಟುಬಿಡುತ್ತಾನೆಯೋ ಅದು <strong>ರಾಜಸ ತ್ಯಾಗ</strong>ವೆನಿಸುತ್ತದೆ. ಈ ರಾಜಸತ್ಯಾಗದಿಂದ ಮೋಕ್ಷಫಲವಿಲ್ಲ.</div>
  <div>
    <p>ಬ್ರಹ್ಮಜ್ಞಾನಿಯಾದರೆ ಬ್ರಹ್ಮಜ್ಞಾನದ ಬಲದಿಂದ ಕರ್ಮಗಳು ತಾವು ತಾವಾಗಿಯೇ ಕಳಚಿಹೋಗುವುದು ಜ್ಞಾನಿಯ ಕರ್ಮಸಂನ್ಯಾಸ. ಜ್ಞಾನದಿಂದ ಅವಿದ್ಯಾಕಾಮಕರ್ಮಗಳು ಸಂಪೂರ್ಣವಾಗಿ ಜ್ಞಾನಿಗೆ ನಾಶವಾಗಿರುತ್ತವೆ. ಇದರಿಂದ ಬ್ರಹ್ಮಜ್ಞಾನಿಗೆ ಮೋಕ್ಷವೇ ಫಲ. ಇದು ಬ್ರಹ್ಮಜ್ಞಾನಿಯ ಸರ್ವಕರ್ಮಸಂನ್ಯಾಸವು.</p>
    <p>ಆದರೆ ಅಜ್ಞನಾಗಿದ್ದುಕೊಂಡು, ಇನ್ನೂ ಆತ್ಮಜ್ಞಾನವನ್ನು ಪಡೆಯದೇ, ದೇಹಾಲಸ್ಯದಿಂದ ಕರ್ಮಗಳನ್ನು ಬಿಟ್ಟುಬಿಟ್ಟರೆ ಅದಕ್ಕೆ <strong>ರಾಜಸತ್ಯಾಗ</strong>ವೆಂದು ಹೆಸರು. ನೋಡುವವರ ದೃಷ್ಟಿಯಿಂದ ಇವನು ಮಹಾತ್ಯಾಗಿಯಂತೆ ತೋರಿದರೂ ಇವನೇನು ನಿಜವಾದ ಪರಮಾರ್ಥಸಂನ್ಯಾಸಿಯಲ್ಲ. ಕ್ಲೇಶದ ಕಾರಣದಿಂದ ಕರ್ಮಗಳನ್ನು ಬಿಟ್ಟಿರುವ ಇಂಥವನಿಗೆ ಮೋಕ್ಷವಾಗಲೀ, ಚಿತ್ತಶುದ್ಧಿಯಾಗಲೀ ಲಭಿಸದು. ಏಕೆಂದರೆ ಇವನಲ್ಲಿ ಅವಿದ್ಯೆಯೂ ಕಾಮಗಳೂ ತುಂಬಿರುತ್ತವೆ. ವಿವೇಕವಾಗಲೀ ವೈರಾಗ್ಯವಾಗಲೀ ಮನಸ್ಸಿನಲ್ಲಿ ಇಲ್ಲದೆ ಆಲಸ್ಯದಿಂದ ಕರ್ಮಗಳನ್ನು ಇವನು ತ್ಯಜಿಸಿರುತ್ತಾನೆ. ಆದ್ದರಿಂದ ಸಾಧಕನು ಕರ್ಮಗಳನ್ನು ಕರ್ಮಯೋಗವನ್ನಾಗಿ ಮಾಡಲೇಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮೂಲಕಾರಣಾಯ ವಾಸುದೇವಾಯ ನಮಃ॥</div>
  <div>ಆತ್ಮೈವ ಸರ್ವಭೂತಾನಾಂ ಮೂಲಕಾರಣಮುಚ್ಯತೇ।<br/>ಬುದ್ಧಿಸ್ತೇಜಸ್ತಥಾ ಬೀಜಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವಭೂತಗಳಿಗೂ ಆತ್ಮನೇ ಮೂಲಕಾರಣವು. ಬುದ್ಧಿ , ತೇಜಸ್ಸು ಮತ್ತು ಬೀಜ—ಎಲ್ಲವೂ ಆತ್ಮನೇ.</p>
  </div>
  <div>
    <p>ಮೇ ೧೬</p>
  </div>
  <div>
    <p>೧೩೭. ಆತ್ಮನೇ ಮೂಲಕಾರಣ</p>
  </div>
  <div>ಬೀಜಂ ಮಾಂ ಸರ್ವಭೂತಾನಾಂ ವಿದ್ಧಿ ಪಾರ್ಥ ಸನಾತನಮ್।<br/>ಬುದ್ಧಿರ್ಬುದ್ಧಿಮತಾಮಸ್ಮಿ ತೇಜಸ್ತೇಜಸ್ವಿನಾಮಹಮ್॥</div>
  <div>
    <p>ಭಗವದ್ಗೀತಾ ೭-೧೦</p>
  </div>
  <div>
    <p>ಎಲೈ ಪಾರ್ಥನೆ, ಎಲ್ಲ ಪ್ರಾಣಿಗಳಿಗೂ ಜನ್ಮಕ್ಕೆ ಕಾರಣವಾಗಿರುವ ಸನಾತನವಾದ ಬೀಜವನ್ನು ನಾನೆಂದೇ ತಿಳಿ. ನಾನೇ ಬುದ್ಧಿವಂತರ ಬುದ್ಧಿಯೂ ಆಗಿರುತ್ತೇನೆ. ತೇಜಸ್ವಿಗಳ ತೇಜಸ್ಸೂ ನಾನೇ ಆಗಿರುತ್ತೇನೆ.</p>
  </div>
  <div>
    <p>ಬ್ರಹ್ಮಾದಿ ಪಿಪೀಲಿಕಾಂತವಾದ ಲಕ್ಷಾಂತರ ವಿವಿಧ ಜೀವರಾಶಿಗಳು ಹುಟ್ಟುತ್ತಿದ್ದಾರಲ್ಲವೆ? ಗಿಡಮರಗಳೂ ಹುಟ್ಟುತ್ತಿವೆಯಲ್ಲವೆ? ಇವೆಲ್ಲವೂ ಹುಟ್ಟುವುದಕ್ಕೆ ಬೀಜಗಳೂ ಇರಬೇಕಷ್ಟೆ? ಆ ಬೀಜಗಳಿಗೆಲ್ಲ ಬೀಜವಾಗಿರುವ ಒಂದು ಪ್ರಧಾನಬೀಜವು, ಮೂಲಬೀಜವು ಇರುತ್ತದೆ. ಇದೇ ಸನಾತನವಾದ ಬೀಜವು. ಈ ಬೀಜವು ನಿಜವಾಗಿ ನೋಡಿದರೆ ಭಗವಂತನೇ ಆಗಿರುತ್ತದೆ. ಭಗವಂತನ ಅಧೀನವಾಗಿರುವ ಈ ಅವ್ಯಾಕೃತವೆಂಬ ಬೀಜದಿಂದಲೇ ಈ ಪ್ರಪಂಚವೆಲ್ಲವೂ ಹುಟ್ಟಿರುತ್ತದೆ.</p>
    <p>ಇನ್ನು, ಲೋಕದಲ್ಲಿ ಬುದ್ಧಿವಂತರೆಂದೂ ತೇಜಸ್ವಿಗಳೆಂದೂ ಅನೇಕರು ಪ್ರಸಿದ್ಧರಾಗಿರುತ್ತಾರಲ್ಲವೆ? ಇಂಥವರಿಗೆ ಎಲ್ಲೆಲ್ಲೂ ಸನ್ಮಾನ, ಸತ್ಕಾರ, ಗೌರವ, ಪ್ರಶಸ್ತಿ ಪರಂಪರೆಗಳೇ ದೊರಕುತ್ತಿರುವುದೂ ಸಹಜ. ಇವರ ಬುದ್ಧಿಸಾಮರ್ಥ್ಯ ಮತ್ತು ತೇಜಸ್ಸತ್ತ್ವಗಳೆರಡೂ ಭಗವಂತನಿಂದಲೇ ಬಂದಿರುತ್ತವೆ. ಸರ್ವಜ್ಞನೂ ಸರ್ವಶಕ್ತನೂ ಆದ ಭಗವಂತನೇ ಈ ಸಮಸ್ತ ಪ್ರಪಂಚಕ್ಕೂ ಉಪಾದಾನಕಾರಣವೂ ನಿಮಿತ್ತಕಾರಣವೂ ಆಗಿರುತ್ತಾನೆ. ಭಗವಂತನೇ ಮೂಲಕಾರಣವು. ಭಗವಂತನೇ ಮೂಲಬೀಜವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನರಕದ್ವಾರವಿದೂರಾಯ ವಾಸುದೇವಾಯ ನಮಃ॥</div>
  <div>ದ್ವಾರಾಣಿ ನರಕಸ್ಯೇಹ ಪಾಪಾಚರಣಹೇತವಃ।<br/>ಏಭ್ಯೋ ಮುಕ್ತೋ ವಿಮುಕ್ತೋ ಹಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪಾಪಾಚರಣೆಗೆ ಹೇತುವಾಗಿರುವ ಕಾಮಕ್ರೋಧಲೋಭಗಳು ನರಕಕ್ಕೆ ದ್ವಾರದಂತಿರುತ್ತವೆ. ಇವುಗಳಿಂದ ಮುಕ್ತನಾದವನು ಜೀವನ್ಮುಕ್ತನೇ.</p>
  </div>
  <div>
    <p>ಮೇ ೧೭</p>
  </div>
  <div>
    <p>೧೩೮. ಇವುಗಳಿಂದ ಮುಕ್ತನೇ ಜೀವನ್ಮುಕ್ತನು</p>
  </div>
  <div>ಏತೈರ್ವಿಮುಕ್ತಃ ಕೌಂತೇಯ ತಮೋದ್ವಾರೈಸ್ತ್ರಿಭಿರ್ನರಃ।<br/>ಆಚರತ್ಯಾತ್ಮನಃ ಶ್ರೇಯಃ ತತೋ ಯಾತಿ ಪರಾಂ ಗತಿಮ್॥</div>
  <div>
    <p>ಭಗವದ್ಗೀತಾ ೧೬-೨೨</p>
  </div>
  <div>
    <p>ಎಲೈ ಕೌಂತೇಯನೆ, ನರಕವೆಂಬ ತಮಸ್ಸಿಗೆ ಹೆಬ್ಬಾಗಿಲಿನಂತಿರುವ ಈ ಕಾಮಕ್ರೋಧಲೋಭಗಳಿಂದ ಮುಕ್ತನಾಗಿರುವ ಆತ್ಮಜ್ಞಾನಿಯು ಶ್ರೇಯಸ್ಸನ್ನು ಪಡೆದವನಾಗಿ ಪರಮಗತಿಯನ್ನು ಹೊಂದುತ್ತಾನೆ.</p>
    <p>ಪ್ರೇಯಸ್ಸು ಮತ್ತು ಶ್ರೇಯಸ್ಸೆಂದು—ಎರಡು ಫಲಗಳನ್ನು ಶಾಸ್ತ್ರಗಳಲ್ಲಿ ತಿಳಿಸಿರುತ್ತದೆ. ಪ್ರವೃತ್ತಿಮಾರ್ಗದ ಫಲವು <strong>ಪ್ರೇಯಸ್ಸಾ</strong>ದರೆ ನಿವೃತ್ತಿಮಾರ್ಗದ ಫಲವೇ <strong>ಶ್ರೇಯಸ್ಸು</strong>. ಪ್ರೇಯಸ್ಸೆಂದರೆ ಭೋಗಮಯವಾದ ಜೀವನಕ್ರಮ, ಶ್ರೇಯಸ್ ಎಂದರೆ ಮೋಕ್ಷಫಲದ ನಿತ್ಯಾನಂದದ ಕ್ರಮ.</p>
  </div>
  <div>
    <p>ಮೋಕ್ಷವನ್ನು ಹೊಂದುವುದಕ್ಕೆ ಅಡ್ಡಿಯೆಂದರೆ, ಕಾಮಕ್ರೋಧಲೋಭಗಳೇ. ಕಾಮಕ್ರೋಧಲೋಭಗಳೆಂಬುವು ನರಕಕ್ಕೆ ಹೆಬ್ಬಾಗಿಲಿನಂತಿವೆ. ಇವುಗಳಲ್ಲಿ ಸಿಕ್ಕಿಕೊಂಡವನಿಗೆ ನರಕವೇ ಗತಿ. ಆದರೆ ಈ ಮೂರು ದೋಷಗಳಿಂದ ಬಿಡುಗಡೆಯನ್ನು ಪಡೆದವನಾದರೆ ಅಂಥವನು ಪರಮವಾದ ವೈಷ್ಣವಪದವನ್ನೇ ಹೊಂದುತ್ತಾನೆ. ವೈರಾಗ್ಯದಿಂದ ಕಾಮ ವನ್ನೂ, ಸಹನೆಯಿಂದ ಕ್ರೋಧವನ್ನೂ, ಸಂತೃಪ್ತಿಯಿಂದ ಲೋಭವನ್ನೂ ಗೆದ್ದವನೇ ಧೀರನಾದ ವಿವೇಕಿಯಾದ ಸಾಧಕನು. ವಿಶೇಷಪ್ರಯತ್ನದಿಂದ ಸಾಧಕನು ಈ ದೋಷಗಳನ್ನು ಗೆಲ್ಲಬೇಕು. ಇಂಥವನು ಉದ್ಧಾರವಾದಂತೆಯೇ. ಇವನು ಶ್ರೇಯೋಮಾರ್ಗಗಾಮಿಯಾದ ಆತ್ಮಜ್ಞಾನಿಯು. ಕಾಮಕ್ರೋಧಲೋಭಗಳಿಂದ ಮುಕ್ತನಾದನೆಂದರೆ ಅವನು ಜೀವನ್ಮು ಕ್ತನೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಹ್ಮನಿಷ್ಠವರಿಷ್ಠಾಯ ವಾಸುದೇವಾಯ ನಮಃ॥</div>
  <div>ಅವಿದ್ಯಾಕಾಮಕರ್ಮಾದಿಸರ್ವಸಂಸಾರವರ್ಜಿತಃ।<br/>ಬ್ರಹ್ಮನಿಷ್ಠಃ ಸದಾನಂದೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮನಿಷ್ಠನಾದವನು ಅವಿದ್ಯಾಕಾಮಕರ್ಮಾದಿ ಸರ್ವಸಂಸಾರಧರ್ಮ ಗಳಿಂದ ವರ್ಜಿತನಾಗಿ ಸದಾ ಸ್ವಾನಂದನಿಷ್ಠನಾಗಿರುತ್ತಾನೆ.</p>
  </div>
  <div>
    <p>ಮೇ ೧೮</p>
  </div>
  <div>
    <p>೧೩೯. ಬ್ರಹ್ಮನಿಷ್ಠನೇ ನಿತ್ಯಾನಂದಿ</p>
  </div>
  <div>ಸರ್ವಕರ್ಮಾಣಿ ಮನಸಾ ಸಂನ್ಯಸ್ಯಾಸ್ತೇ ಸುಖಂ ವಶೀ।<br/>ನವದ್ವಾರೇ ಪುರೇ ದೇಹೀ ನೈವ ಕುರ್ವನ್ನ ಕಾರಯನ್॥</div>
  <div>
    <p>ಭಗವದ್ಗೀತಾ ೫-೧೩</p>
  </div>
  <div>
    <p>ಸಕಲ ಕರ್ಮಗಳನ್ನೂ ವಿವೇಕಬುದ್ಧಿಯಿಂದ ತ್ಯಾಗಮಾಡಿ, ವಶಿಯಾದ ದೇಹಿಯು ನವದ್ವಾರಗಳನ್ನುಳ್ಳ ಈ ದೇಹದಲ್ಲಿದ್ದರೂ ಏನನ್ನೂ ಮಾಡದೆ, ಏನನ್ನೂ ಮಾಡಿಸದೇ ಸುಖವಾಗಿರುತ್ತಾನೆ.</p>
  </div>
  <div>
    <p>ಬ್ರಹ್ಮಜ್ಞಾನಿಯಾದ ಬ್ರಹ್ಮನಿಷ್ಠನ ಲಕ್ಷಣವನ್ನು ಈ ಶ್ಲೋಕದಲ್ಲಿ ಸುಂದರವಾಗಿ ತಿಳಿಸಿದೆ. ಇಂದ್ರಿಯ ಮನಸ್ಸುಗಳನ್ನು ತನ್ನ ವಶದಲ್ಲಿಟ್ಟುಕೊಂಡಿರುವವನೇ <strong>ವಶೀ</strong>. ಇವನು ಆತ್ಮಜ್ಞಾನದ ಬಲದಿಂದ ಎಲ್ಲ ಕರ್ಮಗಳನ್ನೂ ಸಂಪೂರ್ಣವಾಗಿ ಬಿಟ್ಟುಬಿಟ್ಟಿರುತ್ತಾನೆ. ಅಕರ್ತೃ ಅಭೋಕ್ತೃ ಸ್ವರೂಪನಾದ ಆತ್ಮನೇ ತಾನೆಂದು ತಿಳಿದಿರುವ ಈ ಬ್ರಹ್ಮನಿಷ್ಠನಿಗೆ ಕರ್ಮ ಗಳು ತಾವು ತಾವಾಗಿಯೇ ಕಳಚಿಹೋಗಿರುತ್ತವೆ. ಅಸಂಸಾರಿ ಬ್ರಹ್ಮಾತ್ಮ ಜ್ಞಾನದಿಂದ ಇವನಿಗೆ ಅವಿದ್ಯಾಕಾಮಕರ್ಮಗಳು ನಿವೃತ್ತವಾಗಿರುತ್ತವೆ.</p>
  </div>
  <div>
    <p>ಇಂಥ ಬ್ರಹ್ಮಜ್ಞಾನಿಯು, ಈ ದೇಹವು ಬದುಕಿರುವಾಗಲೇ ಈ ದೇಹದಲ್ಲಿ ಸಕಲ ಕರಣಗಳ ವ್ಯಾಪಾರವು ನಡೆಯುತ್ತಿರುವಾಗಲೇ, ಇದರಿಂದ ತನ್ನನ್ನು ಬಿಡಿಸಿಕೊಂಡಿರುತ್ತಾನೆ. ಇತರರ ದೃಷ್ಟಿಯಿಂದ ಇವನು ಕರ್ಮಗಳನ್ನು ಮಾಡುವವನಂತೆ ತೋರಿದರೂ, ಇವನು ಮಾತ್ರ ನಿಷ್ಕ್ರಿಯಾತ್ಮನಲ್ಲಿಯೇ ನೆಲೆಗೊಂಡಿರುತ್ತಾನೆ. ಇವನಿಗೆ ಸ್ವತಃ ಕರ್ತೃತ್ವವಾಗಲಿ ಕಾರಯಿತೃತ್ವವಾಗಲಿ ಯಾವುದೂ ಇರುವುದಿಲ್ಲ. ಈ ಬ್ರಹ್ಮನಿಷ್ಠನು ಸ್ವರೂಪಾನಂದಮಗ್ನನಾಗಿ ಸ್ವಸ್ಥನಾಗಿರುತ್ತಾನೆ. ಧರ್ಮಾಧರ್ಮಗಳನ್ನು ಮೀರಿದವನಾಗಿ ಇವನು ಸದಾ <strong>ಬ್ರಹ್ಮನಿಷ್ಠ</strong>ನಾಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಪದಾರ್ಥಾಃ ಸಾತ್ತ್ವಿಕಾ ಯೇ ಚ ರಾಜಸಾಸ್ತಾಮಸಾಸ್ತಥಾ।<br/>ಪರಮಾತ್ಮನ ಏವೈತೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾತ್ತ್ವಿಕ, ರಾಜಸ ಹಾಗೂ ತಾಮಸ ಪದಾರ್ಥಗಳೆಲ್ಲವೂ ಒಬ್ಬನೇ ಪರಮಾತ್ಮನಿಂದಲೇ ಬಂದಿರುತ್ತವೆ.</p>
  </div>
  <div>
    <p>ಮೇ ೧೯</p>
  </div>
  <div>
    <p>೧೪೦. ಇವೆಲ್ಲವೂ ಪರಮಾತ್ಮನಿಂದಲೇ</p>
  </div>
  <div>ಯೇ ಚೈವ ಸಾತ್ತ್ವಿಕಾ ಭಾವಾ ರಾಜಸಾಸ್ತಾಮಸಾಶ್ಚ ಯೇ।<br/>ಮತ್ತ ಏವೇತಿ ತಾನ್ ವಿದ್ಧಿ ನ ತ್ವಹಂ ತೇಷು ತೇ ಮಯಿ॥</div>
  <div>
    <p>ಭಗವದ್ಗೀತಾ ೭-೧೨</p>
  </div>
  <div>
    <p>ಸಾತ್ತ್ವಿಕವಾದ ವಸ್ತುಗಳು, ರಾಜಸ ಪದಾರ್ಥಗಳು ಮತ್ತು ತಾಮಸಭಾವಗಳು ಇವೆಲ್ಲವೂ ನನ್ನಿಂದಲೇ ಹುಟ್ಟಿರುತ್ತವೆ—ಎಂದು ತಿಳಿ. ಆದರೆ ನಾನು ಮಾತ್ರ ಅವುಗಳಲ್ಲಿ ಇರುವುದಿಲ್ಲ, ಅವೆಲ್ಲವೂ ನನ್ನಲ್ಲಿಯೇ ಇರುತ್ತವೆ.</p>
  </div>
  <div>
    <p>ಲೋಕದಲ್ಲಿ ಪದಾರ್ಥಗಳನ್ನು ಕಂಡಾಗ ನಮಗೆ ಕೆಲವು ವಸ್ತುಗಳಿಂದ ಸಂತೋಷವಾಗುತ್ತದೆ, ಮತ್ತೆ ಕೆಲವು ಪದಾರ್ಥಗಳಿಂದ ಬೇಜಾರೂ ಆಗುತ್ತದೆ. ಸಾತ್ತ್ವಿಕವಸ್ತುಗಳಿಂದ ಸಹಜವಾಗಿ ಸಂತೋಷವೂ ರಾಜಸವಸ್ತುಗಳಿಂದ ಕಾಮಕ್ರೋಧಾದಿಗಳೂ ತಾಮಸ ಪದಾರ್ಥಗಳಿಂದ ಮನಸ್ಸಿಗೆ ಅಸಹ್ಯಭಾವನೆಯೂ ಜುಗುಪ್ಸೆಯೂ ಉಂಟಾಗುತ್ತವೆ.</p>
  </div>
  <div>
    <p>ನಿಜವಾಗಿ ನೋಡಿದರೆ ಸಾತ್ತ್ವಿಕ, ರಾಜಸ ಮತ್ತು ತಾಮಸ ವಸ್ತುಗಳೆಲ್ಲವೂ ಭಗವಂತನಿಂದಲೇ ಬಂದಿರುತ್ತವೆ. ಎಲ್ಲವೂ ಭಗವಂತನ ಸೃಷ್ಟಿ ಎಂದು ಭಾವಿಸಿದಾಗ, ಎಲ್ಲವೂ ಭಗವಂತನೇ ಎಂದಾದಮೇಲೆ ದ್ವೇಷಿಸುವುದು ಯಾರನ್ನು? ಭಗವಂತನ ಸೃಷ್ಟಿಯೆಲ್ಲವೂ ಸಾರ್ಥಕವಸ್ತುಗಳಾದ್ದರಿಂದ ಯಾವ ವಸ್ತುವನ್ನೂ ನಿಂದಿಸಬಾರದು. ಈ ವಸ್ತುಗಳ ಗುಣದೋಷ ಗಳು ಯಾವುವೂ ಭಗವಂತನಿಗೆ ಮಾತ್ರ ಅಂಟಿರುವುದಿಲ್ಲ. ಜ್ಞಾನಿಯ ದೃಷ್ಟಿಯಿಂದ ಇಡೀ ವಿಶ್ವವೆಲ್ಲವೂ ಪರಬ್ರಹ್ಮವೇ. ನಿಜವಾಗಿ ನೋಡಿದರೆ ಸಾತ್ತ್ವಿಕ, ರಾಜಸ ಮತ್ತು ತಾಮಸ ವಸ್ತುಗಳೂ ಭಗವಂತನೇ. ಹೀಗೆ ಎಲ್ಲವನ್ನೂ ಭಗವಂತನೆಂದು ತಿಳಿದವನೇ <strong>ತತ್ತ್ವಜ್ಞಾನಿಯು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿರಂಜನಾಯ ವಾಸುದೇವಾಯ ನಮಃ॥</div>
  <div>ಆತ್ಮಾ ಹ್ಯಾಕಾಶವದ್ ಜ್ಞೇಯಃ ಸರ್ವವ್ಯಾಪೀ ನಿರಂಜನಃ।<br/>ಸರ್ವಭೂತಶರೀರಸ್ಥೋ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ಪ್ರಾಣಿಗಳ ಶರೀರಗಳಲ್ಲಿದ್ದರೂ ಆತ್ಮನು ಸರ್ವವ್ಯಾಪಿಯಾಗಿದ್ದು ಆಕಾಶದಂತೆ ಅಂಟಿಲ್ಲದವನಾಗಿದ್ದಾನೆ ಎಂದು ತಿಳಿಯಬೇಕು.</p>
  </div>
  <div>
    <p>ಮೇ ೨೦</p>
  </div>
  <div>
    <p>೧೪೧. ಆತ್ಮನಿಗೆ ಆಕಾಶದ ದೃಷ್ಟಾಂತ</p>
  </div>
  <div>ಯಥಾ ಸರ್ವಗತಂ ಸೌಕ್ಷ್ಮಾ್ಯತ್ ಆಕಾಶಂ ನೋಪಲಿಪ್ಯತೇ।<br/>ಸರ್ವತ್ರಾವಸ್ಥಿತೋ ದೇಹೇ ತಥಾತ್ಮಾ ನೋಪಲಿಪ್ಯತೇ॥</div>
  <div>
    <p>ಭಗವದ್ಗೀತಾ ೧೩-೩೨</p>
  </div>
  <div><p>ನಿರವಯವವಾಗಿರುವ, ಸರ್ವವ್ಯಾಪಕವಾದ ಆಕಾಶವು ಅಂಟಿಲ್ಲದೆ ಎಲ್ಲೆಲ್ಲಿಯೂ ಇರುತ್ತದೆಯಲ್ಲವೆ? ಹಾಗೆಯೇ ಆತ್ಮನೂ ಕೂಡ ಎಲ್ಲ ಪ್ರಾಣಿಗಳ ದೇಹಗಳಲ್ಲಿ ವಾಸವಾಗಿದ್ದರೂ ಆಯಾ ದೇಹಗಳ ಗುಣದೋಷಗಳು ಮಾತ್ರ ಆತ್ಮನಿಗೆ ಅಂಟುವುದಿಲ್ಲ.</p>ಪರಿಶುದ್ಧನಾದ ಒಬ್ಬನೇ ಆತ್ಮನು ಅಶುದ್ಧವಾದ ಎಲ್ಲ ದೇಹಗಳಲ್ಲಿಯೂ ಇರುತ್ತಾನೆ, ಎಂದಾದರೆ ಆ ದೇಹಗಳ ಹಾಗೂ ಆ ಜೀವಿಗಳ ಗುಣದೋಷಗಳ ಸಂಬಂಧವು ಆ ಆತ್ಮನಿಗೂ ಅಂಟಲೇಬೇಕಲ್ಲವೆ? ಎಂದು ಅನೇಕರು ಪ್ರಶ್ನಿಸುತ್ತಾರೆ. ಈ ಸುಂದರವಾದ ಪ್ರಶ್ನೆಗೆ ಸುಂದರವಾದ ಉತ್ತರವನ್ನು ಇಲ್ಲಿ ಆಕಾಶದೃಷ್ಟಾಂತದ ಮೂಲಕ ಕೊಟ್ಟಿರುತ್ತದೆ.</div>
  <div>
    <p>ಆಕಾಶವು ಸರ್ವವ್ಯಾಪಕವಾಗಿರುತ್ತದೆ. ಆಕಾಶವು ಇಲ್ಲದ ಜಾಗವೇ ಇಲ್ಲ. ಎಲ್ಲ ವಸ್ತುಗಳನ್ನೂ ವ್ಯಾಪಿಸಿರುವ ವಸ್ತುವೆಂದರೆ ಆಕಾಶ. ಆದರೆ ಸರ್ವಗತವಾಗಿರುವ ಆಕಾಶಕ್ಕೆ ಯಾವ ಅಂಟೂ ಇಲ್ಲವಷ್ಟೆ? ಏಕೆಂದರೆ ಆಕಾಶಕ್ಕೆ ಅವಯವಗಳಾಗಲೀ, ಅಂಶಗಳಾಗಲೀ, ಭೇದವಾಗಲೀ ಇಲ್ಲ. ಹೀಗೆಯೇ ನಿರುಪಾಧಿಕನಾದ ಆತ್ಮನೂ ಕೂಡ ಸರ್ವಗತನಾಗಿದ್ದರೂ ನಿರವಯವನಾದ್ದರಿಂದ ಆ ಆತ್ಮನಿಗೆ ಆಯಾ ದೇಹಾದಿಗಳ ಲೇಪವು ಸ್ವಲ್ಪವೂ ಇರುವುದಿಲ್ಲ. ಆತ್ಮನು ನಿತ್ಯಶುದ್ಧನಿತ್ಯಬುದ್ಧನಿತ್ಯಮುಕ್ತಸ್ವರೂಪನಾಗಿರುತ್ತಾನೆ. ಆತ್ಮನು ಆಕಾಶದಂತೆ ನಿರಂಜನನಾಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅವ್ಯಕ್ತಮೂರ್ತಯೇ ವಾಸುದೇವಾಯ ನಮಃ॥</div>
  <div>ಆತ್ಮನ್ಯೇವ ಭವಂತ್ಯೇತೇ ಪದಾರ್ಥಾಃ ಸಚರಾಚರಾಃ।<br/>ಆತ್ಮಾ ತ್ವೇಭ್ಯೋ ಭಿನ್ನ ಏವ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಚರಾಚರಪದಾರ್ಥಗಳೆಲ್ಲವೂ ಆತ್ಮನಲ್ಲಿಯೇ ತೋರುತ್ತಿವೆ. ಆದರೆ ಆತ್ಮನು ಮಾತ್ರ ಅವುಗಳಿಗಿಂತ ಭಿನ್ನನೇ ಆಗಿರುತ್ತಾನೆ.</p>
  </div>
  <div>
    <p>ಮೇ ೨೧</p>
  </div>
  <div>
    <p>೧೪೨. ಆತ್ಮನಲ್ಲಿಯೇ ವಿಶ್ವ</p>
  </div>
  <div>ಮಯಾ ತತಮಿದಂ ಸರ್ವಂ ಜಗದವ್ಯಕ್ತಮೂರ್ತಿನಾ।<br/>ಮತ್ಸ್ಥಾನಿ ಸರ್ವಭೂತಾನಿ ನ ಚಾಹಂ ತೇಷ್ವವಸ್ಥಿತಃ॥</div>
  <div>
    <p>ಭಗವದ್ಗೀತಾ ೯-೪</p>
  </div>
  <div><p>ಅವ್ಯಕ್ತಮೂರ್ತಿಯಾದ ನನ್ನಿಂದ ಈ ಇಡೀ ವಿಶ್ವವು ಆವರಿಸಲ್ಪಟ್ಟಿರುತ್ತದೆ. ಎಲ್ಲ ವಸ್ತುಗಳೂ ಹಾಗೂ ಪ್ರಾಣಿಗಳೂ ನನ್ನಲ್ಲಿಯೇ ನಿಂತಿರುತ್ತವೆ; ಆದರೆ ನಾನು ಮಾತ್ರ ಆ ವಸ್ತುಗಳಿಗೆ ಅಧೀನನಾಗಿರುವದಿಲ್ಲ.</p>ಪರಮಾತ್ಮನ ಮಹಿಮೆಯನ್ನು ಈ ಶ್ಲೋಕವು ಸಾರುತ್ತಿದೆ. ಅಂಡಾಂಡ ಪಿಂಡಾಂಡ ಬ್ರಹ್ಮಾಂಡಗಳನ್ನೆಲ್ಲ ವ್ಯಾಪಿಸಿ ಅಣುರೇಣುತೃಣ ಕಾಷ್ಠಗಳಲ್ಲಿ ಸಮನಾಗಿ ತುಂಬಿಕೊಂಡಿರುವವನೇ ಆತ್ಮನು. ಆದರೆ ಈ ಆತ್ಮ ನನ್ನು ಯಾವ ಪ್ರಮಾಣಗಳಿಂದಲೂ ಯಾವ ಚುರುಕು ಬುದ್ಧಿಯಿಂದಲೂ ಯಾರೂ ನೋಡಲಾಗುವುದಿಲ್ಲ. ಏಕೆಂದರೆ ಆತ್ಮನು ನಿರವಯವನಾಗಿ ಅವ್ಯಕ್ತನಾಗಿ ಸೂಕ್ಷ್ಮನಾಗಿರುತ್ತಾನೆ. <strong>ಆಪ್ನೋತಿ ಇತಿ ಆತ್ಮಾ</strong>.</div>
  <div>
    <p>ಚರಾಚರಾತ್ಮಕವಾದ ಸೂಕ್ಷ್ಮಸ್ಥೂಲವಾದ ಸಕಲ ವಸ್ತುಗಳಲ್ಲಿಯೂ ಪ್ರತ್ಯಗಾತ್ಮರೂಪದಿಂದ ಇರುವವನೇ ಆತ್ಮನು. ಈ ಪ್ರತ್ಯಗಾತ್ಮನಿರುವುದರಿಂದಲೇ ಸಕಲ ಪ್ರಪಂಚವೂ ಆತ್ಮನಲ್ಲಿಯೇ ತೋರುತ್ತಿರುತ್ತದೆ. ಆತ್ಮನಿಲ್ಲದೆ ಹೋದರೆ ಈ ಪ್ರಪಂಚವು ಹೀಗೆ ತೋರಲೇಬಾರದಾಗಿತ್ತು. ಆದರೆ ಯಾವ ಪ್ರಾಣಿಗಳಿಗಾಗಲಿ ಯಾವ ವಸ್ತುಗಳಿಗಾಗಲಿ ಆತ್ಮನನ್ನು ತಮ್ಮ ಸ್ವಾಧೀನಮಾಡಿಕೊಳ್ಳಲು ಸಾಮರ್ಥ್ಯವಿಲ್ಲ. ಈ ವಿಶ್ವವು ಆತ್ಮನಿಂದಲೇ ಬದುಕಿರುತ್ತದೆ. ಆತ್ಮನು ಮಾತ್ರ ಯಾರಿಂದಲೂ ಬದುಕಿಲ್ಲ. ಆತ್ಮನು ಸದಾ ನಿತ್ಯನಿರಂಜನಸ್ವರೂಪನೇ ಆಗಿರುತ್ತಾನೆ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಪ್ರಹ್ಲಾದವರದಾಯ ವಾಸುದೇವಾಯ ನಮಃ॥</div>
  <div>ಪ್ರಹ್ಲಾದಶ್ಚ ತಥಾ ಮೃತ್ಯುಃ ಸಿಂಹೋ ಗರುಡ ಏವ ಚ।<br/>ವಿಭೂತಯೋ ಭಗವತೋ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪ್ರಹ್ಲಾದ, ಮೃತ್ಯು, ಸಿಂಹ ಮತ್ತು ಗರುಡ—ಇವುಗಳು ಭಗವಂತನ ವಿಭೂತಿಗಳೆಂದು ಉಪಾಸನೆ ಮಾಡಬೇಕು.</p>
  </div>
  <div>
    <p>ಮೇ ೨೨</p>
  </div>
  <div>
    <p>೧೪೩. ಸಿಂಹದ ಮಹಿಮೆ</p>
  </div>
  <div>ಪ್ರಹ್ಲಾದಶ್ಚಾಸ್ಮಿ ದೈತ್ಯಾನಾಂ ಕಾಲಃ ಕಲಯತಾಮಹಮ್।<br/>ಮೃಗಾಣಾಂ ಚ ಮೃಗೇಂದ್ರೋಽಹಂ ವೈನತೇಯಶ್ಚ ಪಕ್ಷಿಣಾಮ್॥</div>
  <div>
    <p>ಭಗವದ್ಗೀತಾ ೧೦-೩೦</p>
  </div>
  <div><p>ಎಲೈ ಅರ್ಜುನನೆ, ದೈತ್ಯರಲ್ಲಿ ನಾನು <strong>ಪ್ರಹ್ಲಾದ</strong>ನಾಗಿದ್ದೇನೆ, ಲೆಕ್ಕ ಮಾಡುವವರಲ್ಲಿ ನಾನು <strong>ಕಾಲ</strong>ವಾಗಿದ್ದೇನೆ, ಮೃಗಗಳಲ್ಲಿ ನಾನು <strong>ಸಿಂಹ</strong>ವಾಗಿದ್ದೇನೆ, ಮತ್ತು ಪಕ್ಷಿಗಳಲ್ಲಿ ನಾನು <strong>ಗರುಡ</strong>ನಾಗಿರುತ್ತೇನೆ.</p>ಭಗವಂತನ ಕೆಲವು ವಿಭೂತಿಗಳನ್ನು ಇಲ್ಲಿ ತಿಳಿಸಲಾಗಿರುತ್ತದೆ.</div>
  <div/>
  <div>೧.</div>
  <div><strong>ಪ್ರಹ್ಲಾದ</strong>—ಪ್ರಾತಃಸ್ಮರಣೀಯರಲ್ಲಿ ಅಗ್ರಗಣ್ಯನೂ ಭಾಗವತೋತ್ತಮರಲ್ಲಿ ಶ್ರೇಷ್ಠನೂ ಆದ ಈ ಬಾಲಕನು ದೈತ್ಯಕುಲರತ್ನನಾಗಿದ್ದಾನೆ.</div>
  <div>೨.</div>
  <div><strong>ಕಾಲ</strong>—ಮೃತ್ಯುವು ನಿರ್ದಾಕ್ಷಿಣ್ಯವಾಗಿ ಯಾವ ರಾಗದ್ವೇಷಗಳೂ ಇಲ್ಲದೆ ಪಕ್ಷಪಾತವೂ ಇಲ್ಲದೆ ಸಕಲ ಪ್ರಾಣಿಗಳ ಆಯುಷ್ಯವನ್ನು ನುಂಗುತ್ತಿರುವ ದೇವತೆಯು.</div>
  <div>೩.</div>
  <div><strong>ಸಿಂಹ</strong>—ಆರಣ್ಯಮೃಗಗಳಲ್ಲಿ ರಾಜ; ಗಾಂಭೀರ್ಯ ಧೈರ್ಯ ವೀರ್ಯ ಶೌರ್ಯಗಳ ಸಂಗಮ. ಸ್ವಯಮೇವ ಮೃಗರಾಜ.</div>
  <div>೪.</div>
  <div><strong>ಗರುಡ</strong>—ಪಕ್ಷಿರಾಜ. ಮಹಾವಿಷ್ಣುವಿನ ಪವಿತ್ರವಾಹನ. ಅಮೃತವನ್ನು ಸ್ವರ್ಗದಿಂದ ತಂದು ಹಂಚಿದ ಮಹಾತ್ಮ. ವೇಗಗಾಮೀ, ಭಗವದ್ಭಕ್ತ , ಸತ್ಯಸಂಕಲ್ಪ ಹಾಗೂ ಧೀರನಿವನು.</div>
  <div>
    <p>ಹೀಗೆ ಪ್ರಹ್ಲಾದ, ಮೃತ್ಯು, ಸಿಂಹ ಮತ್ತು ಗರುಡರನ್ನು ಸ್ಮರಿಸುವಾಗ, ಇವರನ್ನು ಭಗವಂತನ ವಿಭೂತಿಯೆಂದು ಉಪಾಸನೆಮಾಡಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅಮಾನಿನೇ ವಾಸುದೇವಾಯ ನಮಃ॥</div>
  <div>ಅಮಾನಿತ್ವಮ್ ಅದಂಭಿತ್ವಂ ಶೌಚಮಾತ್ಮವಿನಿಗ್ರಹಃ।<br/>ಸಹಾಯಕಾನಿ ವಿದ್ಯಾಯೈ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಮಾನಿತ್ವ, ಅದಂಭಿತ್ವ, ಶೌಚ, ಆತ್ಮವಿನಿಗ್ರಹಾದಿಗಳು ಆತ್ಮಜ್ಞಾನಪ್ರಾಪ್ತಿಗೆ ಸಹಾಯಕವಾಗುತ್ತವೆ.</p>
  </div>
  <div>
    <p>ಮೇ ೨೩</p>
  </div>
  <div>
    <p>೧೪೪. ಈ ಒಂಬತ್ತು ಸಹಕಾರಿಸಾಧನಗಳು</p>
  </div>
  <div>ಅಮಾನಿತ್ವಮದಂಭಿತ್ವಮ್ ಅಹಿಂಸಾ ಕ್ಷಾಂತಿರಾರ್ಜವಮ್।<br/>ಆಚಾರ್ಯೋಪಾಸನಂ ಶೌಚಂ ಸ್ಥೈರ್ಯಮಾತ್ಮವಿನಿಗ್ರಹಃ॥</div>
  <div>
    <p>ಭಗವದ್ಗೀತಾ ೧೩-೭</p>
  </div>
  <div>ಅಮಾನಿತ್ವ, ಅದಂಭಿತ್ವ, ಅಹಿಂಸಾ, ಕ್ಷಾಂತಿ, ಆರ್ಜವ, ಆಚಾರ್ಯೋಪಾಸನ, ಶೌಚ, ಸ್ಥೈರ್ಯ, ಆತ್ಮವಿನಿಗ್ರಹಗಳು ಸಹಕಾರಿಸಾಧನಗಳು.</div>
  <div>ಆತ್ಮಜ್ಞಾನಪ್ರಾಪ್ತಿಗೆ ಈ ಒಂಬತ್ತು ಸಹಕಾರಿಸಾಧನಗಳು</div>
  <div/>
  <div>೧.</div>
  <div><strong>ಅಮಾನಿತ್ವ</strong>—ತನ್ನನ್ನೇ ತಾನೇ ಧರ್ಮಾತ್ಮನೆಂದೂ ಮಹಾಪಂಡಿತನೆಂದೂ ಸುಳ್ಳುಸುಳ್ಳಾಗಿ ಹೊಗಳಿಕೊಳ್ಳದಿರುವುದು.</div>
  <div>೨.</div>
  <div><strong>ಅದಂಭಿತ್ವ</strong>—ತಾನು ಆಚಾರವಂತನಾಗಿರುವಂತೆಯೂ ಧರ್ಮಿಷ್ಠನಾಗಿರುವಂತೆಯೂ ಹೊರಗಡೆಯಲ್ಲಿ ತೋರಿಸಿಕೊಳ್ಳದಿರುವುದು.</div>
  <div>೩.</div>
  <div><strong>ಅಹಿಂಸಾ</strong>—ಯಾರಿಗೂ ಹಿಂಸೆಯನ್ನು ಮಾಡದಿರುವುದು.</div>
  <div>೪.</div>
  <div><strong>ಕ್ಷಾಂತಿ</strong>—ಇತರರು ತನ್ನನ್ನು ಏನೇ ಬಯ್ದರೂ, ಅಪರಾಧಮಾಡಿದರೂ ಅದಕ್ಕೆ ಪ್ರತಿಕ್ರಿಯೆಯನ್ನು ತೋರಿಸದೆ ಸಹಿಸಿಕೊಳ್ಳುವುದು.</div>
  <div>೫.</div>
  <div><strong>ಆರ್ಜವ</strong>—ಮನಸ್ಸಿನಲ್ಲಿ ಮತ್ತು ಮಾತಿನಲ್ಲಿ ವಕ್ರತ್ವವಿಲ್ಲದಿರುವುದು.</div>
  <div>೬.</div>
  <div><strong>ಆಚಾರ್ಯೋಪಾಸನ</strong>—ಆತ್ಮಜ್ಞಾನೋಪದೇಶವನ್ನು ಮಾಡುವ ಆಚಾರ್ಯನಿಗೆ ಭಕ್ತಿಯಿಂದ ಸೇವೆಮಾಡುವುದು.</div>
  <div>೭.</div>
  <div><strong>ಶೌಚ</strong>—ಒಳಗೂ ಹೊರಗೂ ಶುದ್ಧವಾದ ಆಚಾರ, ನಡತೆ.</div>
  <div>೮.</div>
  <div><strong>ಸ್ಥೈರ್ಯ</strong>—ಆತ್ಮಜ್ಞಾನಪ್ರಾಪ್ತಿಯ ವಿಷಯದಲ್ಲಿ ನಿಷ್ಠೆ.</div>
  <div>೯.</div>
  <div><strong>ಆತ್ಮವಿನಿಗ್ರಹ</strong>—ಮನಸ್ಸನ್ನು ಶಾಂತವನ್ನಾಗಿ ಇಟ್ಟುಕೊಳ್ಳುವಿಕೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜಿತೇಂದ್ರಿಯಾಯ ವಾಸುದೇವಾಯ ನಮಃ॥</div>
  <div>ಜಿತೇಂದ್ರಿಯೋ ಜಿತಾತ್ಮಾ ಚ ಸಾಧಕೋ ಯೋಗಮಶ್ನುತೇ।<br/>ಅಜಿತಾತ್ಮಾ ಸದಾ ದುಃಖಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಂದ್ರಿಯಗಳನ್ನು ಸ್ವಾಧೀನಮಾಡಿಕೊಂಡಿರುವ ಸಾಧಕನು ಯೋಗವನ್ನು ಹೊಂದುತ್ತಾನೆ. ಅಜಿತಾತ್ಮನಾದವನು ಸದಾ ದುಃಖಿಯೇ.</p>
  </div>
  <div>
    <p>ಮೇ ೨೪</p>
  </div>
  <div>
    <p>೧೪೫. ಸಂಯತಾತ್ಮನಿಗೆ ಸುಲಭ!</p>
  </div>
  <div>ಅಸಂಯತಾತ್ಮನಾ ಯೋಗೋ ದುಷ್ಪ್ರಾಪ ಇತಿ ಮೇ ಮತಿಃ।<br/>ವಶ್ಯಾತ್ಮನಾ ತು ಯತತಾ ಶಕ್ಯೋಽವಾಪು<strong>್ತ</strong>ಮುಪಾಯತಃ॥</div>
  <div>
    <p>ಭಗವದ್ಗೀತಾ ೬-೩೬</p>
  </div>
  <div><p>ಮನಸ್ಸನ್ನು ಹಿಡಿತದಲ್ಲಿ ಇಟ್ಟುಕೊಳ್ಳದಿರುವವನಿಗೆ ಯೋಗವು ಸುಲಭವಾಗಿ ದಕ್ಕುವುದಿಲ್ಲ. ಆದರೆ ಮನಸ್ಸನ್ನು ವಶಮಾಡಿಕೊಂಡಿರುವ, ಪ್ರಯತ್ನಶೀಲನಾದ ಸಾಧಕನಿಗೆ ಸುಲಭವಾಗಿ ಯೋಗವು ದಕ್ಕುತ್ತದೆ.</p>ಇಲ್ಲಿ ಯೋಗವೆಂದರೆ ಸಮ್ಯಗ್ದರ್ಶನವೇ. ಈ ಯೋಗವು ದುರ್ಲಭವೂ ಹೌದು, ಸುಲಭವೂ ಹೌದು. ಹಾಗಾದರೆ ಎಂಥವರಿಗೆ ದುರ್ಲಭ? ಯಾರಿಗೆ ಸುಲಭ? ಎಂದರೆ, ಇಲ್ಲಿದೆ ಉತ್ತರ: <strong>ಅಸಂಯತಾತ್ಮನಿಗೆ</strong> ಯೋಗವು ದುರ್ಲಭವಾದದ್ದು. ಮನಸ್ಸಿಗೆ ಒಳ್ಳೆಯ ಸಂಸ್ಕಾರವನ್ನೇ ಕೊಡದೆ, ಮನಸ್ಸನ್ನು ಹತೋಟಿಯಲ್ಲಿಟ್ಟುಕೊಳ್ಳದೆ ಸ್ವೇಚ್ಛಾವಿಹಾರಿಯಾದ ಮನುಷ್ಯನಿಗೆ <strong>ಅಸಂಯತಾತ್ಮ</strong>ನೆಂದು ಹೆಸರು. ಇವನಿಗೆ ಯೋಗವು ಎಂದರೆ ಆತ್ಮಜ್ಞಾನವು ದುರ್ಲಭವೇ.</div>
  <div>
    <p>ಆದರೆ <strong>ವಶ್ಯಾತ್ಮ</strong>ನಿಗೆ ಯೋಗವು ಸುಲಭ. ಮನಸ್ಸನ್ನು ಹದಮಾಡಿಕೊಂಡು ಮನಸ್ಸಿಗೆ ವಿವೇಕ ವೈರಾಗ್ಯಾದಿ ಸಾಧನಗಳ ಸಂಸ್ಕಾರವನ್ನು ತುಂಬಬೇಕು. ಜೊತೆಗೆ ಯೋಗವನ್ನು ಹೊಂದಲೇಬೇಕೆಂಬ ತೀವ್ರತೆಯನ್ನು ಪಡೆದುಕೊಂಡು ಅದಕ್ಕಾಗಿ ವೇದಾಂತವಾಕ್ಯಾರ್ಥಶ್ರವಣಾದಿ ಸಾಧನಗಳನ್ನೂ ಮಾಡುತ್ತಿದ್ದರೆ ಅಂಥವನಿಗೆ ಯೋಗವು ಸುಲಭವೇ. ಇಂದ್ರಿಯಮನೋಬುದ್ಧಿಗಳನ್ನು ಸದಾ ತನ್ನ ವಶದಲ್ಲಿಟ್ಟುಕೊಂಡಿರುವ ಉತ್ತಮಸಾಧಕನಾದ <strong>ವಶ್ಯಾತ್ಮ</strong>ನಿಗೆ ಯೋಗವು ಸುಲಭವೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬುದ್ಧಿಸಾಕ್ಷಿಣೇ ವಾಸುದೇವಾಯ ನಮಃ॥</div>
  <div>ಈಶ್ವರಾದೇವ ಜೀವಾನಾಂ ಜ್ಞಾನಂ ಸತ್ಯಂ ದಮಃ ಶಮಃ।<br/>ಸುಖಂ ದುಃಖಂ ಭಯಂ ಶಾಂತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈಶ್ವರನಿಂದಲೇ ಮನುಷ್ಯರಿಗೆ ಜ್ಞಾನ, ಸತ್ಯ, ದಮ, ಶಮ, ಸುಖ, ದುಃಖ, ಭಯ ಮತ್ತು ಶಾಂತಿಗಳು ಉಂಟಾಗುತ್ತಿವೆ.</p>
  </div>
  <div>
    <p>ಮೇ ೨೫</p>
  </div>
  <div>
    <p>೧೪೬. ಈ ಹದಿಮೂರೂ ಭಗವಂತನಿಂದಲೇ</p>
  </div>
  <div>ಬುದ್ಧಿರ್ಜ್ಞಾನಮಸಮ್ಮೋಹಃ ಕ್ಷಮಾ ಸತ್ಯಂ ದಮಃ ಶಮಃ।<br/>ಸುಖಂ ದುಃಖಂ ಭವೋಽಭಾವೋ ಭಯಂ ಚಾಭಯಮೇವ ಚ॥</div>
  <div>
    <p>ಭಗವದ್ಗೀತಾ ೧೦-೪</p>
  </div>
  <div>
    <p>ಬುದ್ಧಿ, ಜ್ಞಾನ, ಅಸಂಮೋಹ, ಕ್ಷಮಾ, ಸತ್ಯ, ದಮ, ಶಮ, ಸುಖ, ದುಃಖ, ಉತ್ಪತ್ತಿ, ನಾಶ, ಭಯ ಮತ್ತು ಅಭಯ—ಇವೆಲ್ಲವೂ ಭಗವಂತನಿಂದಲೇ ಹುಟ್ಟುತ್ತವೆ.</p>
  </div>
  <div>
    <p> ೧.</p>
  </div>
  <div>
    <p><strong>ಬುದ್ಧಿ</strong>—ಸೂಕ್ಷ್ಮವಿಷಯಗಳನ್ನು ಅರಿಯುವ ಮನಸ್ಸು.</p>
  </div>
  <div>
    <p> ೨.</p>
  </div>
  <div>
    <p><strong>ಜ್ಞಾನ</strong>—ಆತ್ಮಾನಾತ್ಮರುಗಳನ್ನು ಬಿಡಿಸಿ ತಿಳಿಯುವ ಶಕ್ತಿ.</p>
  </div>
  <div>
    <p> ೩.</p>
  </div>
  <div>
    <p><strong>ಅಸಂಮೋಹ</strong>—ವಿವೇಕಯುಕ್ತವಾದ ಕರ್ತವ್ಯ ಪ್ರವೃತ್ತಿ.</p>
  </div>
  <div>
    <p> ೪.</p>
  </div>
  <div>
    <p><strong>ಕ್ಷಮಾ</strong>—ಯಾವಾಗಲೂ ಕ್ಷಮಾಗುಣದ ಸ್ವಭಾವ.</p>
  </div>
  <div>
    <p> ೫.</p>
  </div>
  <div>
    <p><strong>ಸತ್ಯ</strong>—ಸುಳ್ಳನ್ನು ಹೇಳದೇ ಸತ್ಯವನ್ನೇ ಹೇಳುವಿಕೆ.</p>
  </div>
  <div>
    <p> ೬.</p>
  </div>
  <div>
    <p><strong>ದಮ</strong>—ಪಂಚಜ್ಞಾನೇಂದ್ರಿಯ ಪಂಚಕರ್ಮೇಂದ್ರಿಯನಿಗ್ರಹ.</p>
  </div>
  <div>
    <p> ೭.</p>
  </div>
  <div>
    <p><strong>ಶಮ</strong>—ಅಂತಃಕರಣದ ನಿಗ್ರಹ.</p>
  </div>
  <div>
    <p> ೮.</p>
  </div>
  <div>
    <p><strong>ಸುಖ</strong>—ಇಂದ್ರಿಯವಿಷಯಗಳಿಂದ ಉಂಟಾಗುವ ಆನಂದ.</p>
  </div>
  <div>
    <p> ೯.</p>
  </div>
  <div>
    <p><strong>ದುಃಖ</strong>—ಮನಸ್ಸಿಗೆ ಹಿತವಲ್ಲದ ಕಹಿ ಅನುಭವ.</p>
  </div>
  <div>
    <p>೧೦.</p>
  </div>
  <div>
    <p><strong>ಭವ</strong>—ಈ ಪ್ರಾಣಿಗಳ ಹಾಗೂ ಜಗತ್ತಿನ ಉತ್ಪತ್ತಿ.</p>
  </div>
  <div>
    <p>೧೧.</p>
  </div>
  <div>
    <p><strong>ಅಭಾವ</strong>—ಈ ವಿಶ್ವದ ಸಂಪೂರ್ಣ ಪ್ರಲಯ.</p>
  </div>
  <div>
    <p>೧೨.</p>
  </div>
  <div>
    <p><strong>ಭಯ</strong>—ಮನಸ್ಸಿನಲ್ಲಾಗುವ ಹೆದರಿಕೆ.</p>
  </div>
  <div>
    <p>೧೩.</p>
  </div>
  <div>
    <p><strong>ಅಭಯ</strong>—ಧೈರ್ಯ; ಭಯವಿಲ್ಲದ ಅನುಭವ.</p>
    <p>ಈ ಪ್ರತ್ಯಯಗಳೆಲ್ಲವೂ ಭಗವಂತನ ಕೃಪೆಯಿಂದಲೇ ನಡೆಯುತ್ತಿವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಕೃತಿಪುರುಷತತ್ತ್ವವಿದೇ ವಾಸುದೇವಾಯ ನಮಃ॥</div>
  <div>ಪ್ರಕೃತಿಃ ಕುರುತೇ ಸರ್ವಂ ಭುಂಕ್ತೇ ಚ ಪುರುಷಃ ಫಲಮ್।<br/>ಸ್ವಯಂ ಸಾಕ್ಷೀ ನಿರ್ವಿಕಾರಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪ್ರಕೃತಿಯು ಎಲ್ಲ ಕೆಲಸಗಳ್ನೂ ಮಾಡುತ್ತಿದೆ, ಪುರುಷನು ಫಲವನ್ನು ಅನುಭವಿಸುತ್ತಿದ್ದಾನೆ. ಆದರೆ ತಾನು ಮಾತ್ರ ನಿರ್ವಿಕಾರನಾದ ಸಾಕ್ಷಿಯು.</p>
  </div>
  <div>
    <p>ಮೇ ೨೬</p>
  </div>
  <div>
    <p>೧೪೭. ಪ್ರಕೃತಿ ಪುರುಷರ ಲಕ್ಷಣ</p>
  </div>
  <div>ಕಾರ್ಯಕರಣಕರ್ತೃತ್ವೇ ಹೇತುಃ ಪ್ರಕೃತಿರುಚ್ಯತೇ।<br/>ಪುರುಷಃ ಸುಖದುಃಖಾನಾಂ ಭೋಕ್ತೃತ್ವೇ ಹೇತುರುಚ್ಯತೇ॥</div>
  <div>
    <p>ಭಗವದ್ಗೀತಾ ೧೩-೨೦</p>
  </div>
  <div><p>ಕಾರ್ಯಕರಣಗಳನ್ನು ಸೃಷ್ಟಿಸುವ ವಿಷಯದಲ್ಲಿ ಪ್ರಕೃತಿಯು ಹೇತುವಾಗಿರುತ್ತದೆ. ಸುಖದುಃಖಗಳನ್ನು ಅನುಭವಿಸುವ ವಿಷಯದಲ್ಲಿ ಪುರುಷನು ಹೇತುವಾಗಿರುತ್ತಾನೆ.</p>ಕಾಪಿಲ ಸಾಂಖ್ಯದರ್ಶನದ ಮತವನ್ನು ಇಲ್ಲಿ ಅನುವಾದ ಮಾಡಿರುತ್ತದೆ. ಇಲ್ಲಿ <strong>ಕಾರ್ಯ</strong>ವೆಂದರೆ ಶರೀರ; <strong>ಕರಣ</strong>ವೆಂದರೆ ಇಂದ್ರಿಯ ಮತ್ತು ಮನೋಬುದ್ಧಿಗಳು; <strong>ಕಾರ್ಯ</strong>ವೆಂದರೆ ಪಂಚಭೂತಗಳು ಮತ್ತು ಶಬ್ದಸ್ಪರ್ಶರೂಪರಸಗಂಧಗಳೆಂಬ ಐದು ವಿಷಯಗಳೂ ಆಗುತ್ತವೆ. ಸುಖ ದುಃಖ ಮೋಹಗಳೂ, ಸತ್ತ್ವ ರಜಸ್ ತಮಸ್ಸೆಂಬ ಗುಣಗಳೂ <strong>ಕಾರ್ಯ</strong>ಗಳೇ. ಹೀಗೆ ಈ ಕಾರ್ಯಕರಣಗಳಾಗಿ ಅಚೇತನ ಪದಾರ್ಥಗಳಾಗಿ ತೋರುತ್ತಿರುವುದೆಲ್ಲವೂ <strong>ಪ್ರಕೃತಿ</strong>ಯೇ ಆಗಿರುತ್ತದೆ.</div>
  <div>
    <p>ಇನ್ನು , ಸುಖದುಃಖಮೋಹಗಳೆಂಬ ಫಲಗಳನ್ನು ಅನುಭವಿಸುವವನಾದರೋ, ಭೋಕ್ತೃವಾದ <strong>ಪುರುಷನು. “ಪ್ರಕೃತಿಃ ಕರ್ತ್ರೀ, ಪುರುಷೋ ಭೋಕ್ತಾ”</strong> ಎಂಬುದು ಸಾಂಖ್ಯದರ್ಶನದ ಸಾರ. ಈ ವಾದವನ್ನು ವೇದಾಂತದಲ್ಲಿಯೂ ವ್ಯಾವಹಾರಿಕವಾಗಿ ಅನುವಾದಮಾಡಿಕೊಂಡಿರುತ್ತದೆ. ವೇದಾಂತದ ದೃಷ್ಟಿಯಿಂದ ಆತ್ಮನು ಕರ್ತೃವೂ ಅಲ್ಲ , ಭೋಕ್ತೃವೂ ಅಲ್ಲ. ಅಂತೂ ಅವಿದ್ಯೆಯಿಂದಲೇ ಕರ್ತೃತ್ವ ಭೋಕ್ತೃತ್ವಗಳು ತೋರುತ್ತಿವೆ ಎಂಬುದೇ ಗೀತಾಚಾರ್ಯನ ಆಶಯವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಜೀವೇಶಾಯ ವಾಸುದೇವಾಯ ನಮಃ॥</div>
  <div>ಮದಂಶಾಃ ಪ್ರಾಣಿನಃ ಸರ್ವೇ ಶರೀರೇಂದ್ರಿಯಧಾರಿಣಃ।<br/>ಗರ್ಜಂತಂ ಸರ್ವಭೂತಸ್ಥಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇಹೇಂದ್ರಿಯಧಾರಿಗಳಾದ ಪ್ರಾಣಿಗಳೆಲ್ಲರೂ ನನ್ನ ಅಂಶವೇ ಎಂದು ಸಾರುತ್ತಿರುವ ಸರ್ವಭೂತಸ್ಥನಾದ ಗೀತಾಚಾರ್ಯನನ್ನು ನಮಿಸುತ್ತೇನೆ.</p>
  </div>
  <div>
    <p>ಮೇ ೨೭</p>
  </div>
  <div>
    <p>೧೪೮. ಜೀವನು ಈಶ್ವರಾಂಶವೇ</p>
  </div>
  <div>ಮಮೈವಾಂಶೋ ಜೀವಲೋಕೇ ಜೀವಭೂತಃ ಸನಾತನಃ।<br/>ಮನಃ ಷಷ್ಠಾನೀಂದ್ರಿಯಾಣಿ ಪ್ರಕೃತಿಸ್ಥಾನಿ ಕರ್ಷತಿ॥</div>
  <div>
    <p>ಭಗವದ್ಗೀತಾ ೧೫-೭</p>
  </div>
  <div><p>ಜೀವಲೋಕದಲ್ಲಿ ಸನಾತನನಾಗಿರುವಂಥ ಜೀವಾತ್ಮನು ನನ್ನ ಅಂಶವೇ ಆಗಿರುತ್ತಾನೆ. ಈ ಜೀವಾತ್ಮನು ಪ್ರಕೃತಿಸ್ಥವಾದ ಪಂಚೇಂದ್ರಿಯಗಳನ್ನೂ ಮನಸ್ಸನ್ನೂ ಆಕರ್ಷಿಸುತ್ತಾನೆ.</p>ಸಂಸಾರಿಗಳು ವಾಸವಾಗಿರುವ ಈ ಲೋಕಕ್ಕೆ <strong>ಜೀವಲೋಕ</strong> ಎಂದು ಹೆಸರು. ಈ ಜೀವಲೋಕದಲ್ಲಿರುವ ಎಲ್ಲ ಜೀವರೂ ಭಗವಂತನ ಅಂಶವೇ ಆಗಿರುತ್ತಾರೆ. ಜೀವರುಗಳೆಲ್ಲರೂ ಸನಾತನರೇ ಎಂದರೆ ನಿತ್ಯರೇ ಆಗಿರುತ್ತಾರೆ. ಉಪಾಧಿ ದೃಷ್ಟಿಯಿಂದಲೇ ಜೀವಾತ್ಮ ಪರಮಾತ್ಮರೆಂಬ ಭೇದವು ತೋರುತ್ತಿದೆ. ಉಪಾಧಿಗಳು ಅವಿದ್ಯಾಕಲ್ಪಿತವಾಗಿರುತ್ತವೆ. ಸೂರ್ಯನಿಗೆ ಕಿರಣಗಳಂತೆ, ಅಗ್ನಿಗೆ ಕಿಡಿಗಳಂತೆ, ಭಗವಂತನಿಗೆ ಜೀವರು ಅಂಶವಾಗಿರುತ್ತಾರೆ. ನಿಜವಾಗಿ ನೋಡಿದರೆ ಜೀವರು ಪರಮಾತ್ಮನೇ. ನಿರುಪಾಧಿಕರಾದ ಜೀವರು ಪರಮಾತ್ಮ ಸ್ವರೂಪರಾಗಿರುತ್ತಾರೆ.</div>
  <div>
    <p>ಈ ಜೀವಾತ್ಮನು ಇಂದ್ರಿಯಮನೋಬುದ್ಧಿಗಳನ್ನು ತಮ್ಮ ತಮ್ಮ ಮೂಲದಲ್ಲಿರುವಂತೆ ಮಾಡಿರುತ್ತಾನೆ. ಜೀವನು ಒಂದು ಶರೀರದಿಂದ ಶರೀರಾಂತರಕ್ಕೆ ಹೋಗುವಾಗ ಇವುಗಳನ್ನು ತೆಗೆದುಕೊಂಡೇ ಹೋಗು ತ್ತಾನೆ. ತಂತಮ್ಮ ಗೋಳಕಗಳಲ್ಲಿಯೇ ಇಂದ್ರಿಯಗಳು ಇದ್ದುಕೊಂಡು ತಂತಮ್ಮ ವ್ಯಾಪಾರಗಳನ್ನು ಮಾಡುವಂತೆ ಮಾಡಿರುವವನೇ ಚೈತನ್ಯರೂಪಿಯಾದ ಜೀವಾತ್ಮನು. ಇವನು ನಿಜವಾಗಿ ಪರಬ್ರಹ್ಮವೇ ಆಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿಷಯರಾಗವಿದೂರಾಯ ವಾಸುದೇವಾಯ ನಮಃ॥</div>
  <div>ವಿಷಯತ್ಯಾಗಮಾತ್ರೇಣ ನಾಸೌ ರಾಗವಿವರ್ಜಿತಃ।<br/>ಜ್ಞಾನೇನೈವ ರಸೋಚ್ಛೇದಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವಿಷಯತ್ಯಾಗ ಮಾತ್ರದಿಂದ ಆವಿಷಯಗಳಲ್ಲಿ ರಾಗವೂತೊಲಗಿದಂತೆ ಆಗುವುದಿಲ್ಲ. ಆತ್ಮಜ್ಞಾನದಿಂದ ಮಾತ್ರವೇ ಅನಾತ್ಮರಾಗವು ನಾಶವಾದೀತು!</p>
  </div>
  <div>
    <p>ಮೇ ೨೮</p>
  </div>
  <div>
    <p>೧೪೯. ಪರಮ ರಸವಿದು</p>
  </div>
  <div>ವಿಷಯಾ ವಿನಿವರ್ತಂತೇ ನಿರಾಹಾರಸ್ಯ ದೇಹಿನಃ।<br/>ರಸವರ್ಜಂ ರಸೋಽಪ್ಯಸ್ಯ ಪರಂ ದೃಷ್ಟ್ವಾ ನಿವರ್ತತೇ॥</div>
  <div>
    <p>ಭಗವದ್ಗೀತಾ ೨-೫೯</p>
  </div>
  <div><p>ವಿಷಯಗಳನ್ನು ಅನುಭವಿಸದಿರುವಂಥ ಮನುಷ್ಯನಿಗೂ ವಿಷಯಾನುಭೋಗದ ರಾಗವು ಮಾತ್ರ ಇದ್ದೇ ಇರುತ್ತದೆ. ಆದರೆ ಪರಮವಾದ ರಸವನ್ನು ಕಂಡಿರುವಂಥ ಬ್ರಹ್ಮಜ್ಞಾನಿಗೆ ಮಾತ್ರ ವಿಷಯಾನುಭೋಗದ ರಸವೂ ಸಂಪೂರ್ಣವಾಗಿ ತೊಲಗಿಬಿಟ್ಟಿರುತ್ತದೆ.</p>ಪಂಚಜ್ಞಾನೇಂದ್ರಿಯಗಳಿಂದ ಪಂಚವಿಷಯಗಳನ್ನು ಅನುಭವಿಸದೇ ಇರುವಂಥ ಸಾಧಕರು ಅನೇಕರು ಇರುತ್ತಾರೆ. ಕಾಷ್ಠತಪಸ್ಸನ್ನು ಮಾಡುವ ಸಮಯದಲ್ಲಿ ಅಥವಾ ರೋಗರುಜಿನಾದಿಗಳಿಂದ ಪೀಡಿತರಾಗಿರುವ ಅವಧಿಯಲ್ಲಿ ಹೀಗೆ ಇಂದ್ರಿಯನಿಗ್ರಹವನ್ನು ಮಾಡಿರಬಹುದು. ಆದರೆ ಅಂಥವರೇನೂ ಬ್ರಹ್ಮಜ್ಞಾನಿಗಳಲ್ಲ. ಆದ್ದರಿಂದಲೇ ಇಂಥ ತಪಸ್ವಿಗಳಿಗೂ ಹಾಗೂ ರೋಗಿಗಳಿಗೂ ವಿಷಯವಾಸನೆಯು ಮನಸ್ಸಿನೊಳಗೆ ಸುಪ್ತವಾಗಿ ಇದ್ದೇ ಇರುತ್ತದೆ. ಅಜ್ಞರಿಗೆ ವಿಷಯವಾಸನೆಯು ಇದ್ದೇ ಇರುತ್ತದೆ. ಭೋಗ ವಿಷಯಗಳು ಮಾತ್ರ ತಾತ್ಕಾಲಿಕವಾಗಿ ಹಿಮ್ಮೆಟ್ಟಿರುತ್ತವೆ.</div>
  <div>
    <p>ಆದರೆ ಬ್ರಹ್ಮಜ್ಞಾನಿಗೆ ಮಾತ್ರ ಹೀಗೆ ವಿಷಯವಾಸನೆಯು ಇರುವುದಿಲ್ಲ. ಏಕೆಂದರೆ ಇವನು ಆತ್ಮಜ್ಞಾನದ ಬಲದಿಂದ ಪರಮರಸವನ್ನು, ಮೋಕ್ಷಾನಂದವನ್ನು ಹೊಂದಿರುವ ಧೀರ! ಬ್ರಹ್ಮಾನಂದರಸಾಸ್ವಾದದಲ್ಲಿ ಮುಳುಗಿರುವ <strong>ಈ</strong> <strong>ಬ್ರಹ್ಮಾತ್ಮಜ್ಞಾನಿಯೇ ನಿಜವಾದ ಧೀರನು!</strong> ಇಂಥವನನ್ನು ವಿಷಯಗಳು ತಮ್ಮ ಕಡೆಗೆ ಸೆಳೆಯಲಾರವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಾಣಾಯಾಮಭೇದವಿದೇ ವಾಸುದೇವಾಯ ನಮಃ॥</div>
  <div>ಪೂರಕಂ ಕುಂಭಕಂ ಚೈವ ರೇಚಕಂ ಚ ತಥಾಽಪರೇ।<br/>ಪ್ರಾಣಾಯಾಮಂ ಪ್ರಕುರ್ವಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕೆಲವರು ಯೋಗಸಾಧಕರು <strong>ಪೂರಕ, ಕುಂಭಕ</strong> ಮತ್ತು <strong>ರೇಚಕ</strong>ರೂಪವಾದ ಪ್ರಾಣಾಯಾಮವನ್ನು ಮಾಡುತ್ತಾರೆ.</p>
  </div>
  <div>
    <p>ಮೇ ೨೯</p>
  </div>
  <div>
    <p>೧೫೦. ಪ್ರಾಣಾಯಾಮತ್ರಯ</p>
  </div>
  <div>ಅಪಾನೇ ಜುಹ್ವತಿ ಪ್ರಾಣಂ ಪ್ರಾಣೇಽಪಾನಂ ತಥಾಽಪರೇ।<br/>ಪ್ರಾಣಾಪಾನಗತೀ ರುದ್ಧ್ವಾ ಪ್ರಾಣಾಯಾಮಪರಾಯಣಾಃ॥</div>
  <div>
    <p>ಭಗವದ್ಗೀತಾ ೪-೨೯</p>
  </div>
  <div>
    <p>ಕೆಲವರು ಅಪಾನದಲ್ಲಿ ಪ್ರಾಣವನ್ನು ಹೋಮಮಾಡುತ್ತಾರೆ, ಮತ್ತೆ ಕೆಲವರು ಪ್ರಾಣದಲ್ಲಿ ಅಪಾನವನ್ನು ಹೋಮಮಾಡುತ್ತಾರೆ. ಇನ್ನು ಕೆಲವರು ಪ್ರಾಣಾಪಾನಗಳೆರಡನ್ನೂ ತಡೆಹಿಡಿದುಕೊಂಡು ಪ್ರಾಣಾಯಾಮವನ್ನು ಮಾಡುತ್ತಾರೆ.</p>
    <p>ಪ್ರಾಣಾಯಾಮದಲ್ಲಿನ ಪ್ರಧಾನವಾದ ಮೂರು ವಿಧಾನಗಳನ್ನು ಇಲ್ಲಿ ತಿಳಿಸಿರುತ್ತದೆ. ಅವುಗಳಿಗೆ <strong>ಪೂರಕ, ಕುಂಭಕ, ರೇಚಕ</strong>ಗಳೆಂದು ಹೆಸರು.</p>
    <p><strong>ಪೂರಕ</strong> ಪ್ರಾಣಾಯಾಮವೆಂದರೆ: ಹೊರಗಿನಿಂದ ಉಸಿರನ್ನು ಮೂಗಿನ ಮೂಲಕ ನಿಧಾನವಾಗಿ ತೆಗೆದುಕೊಳ್ಳುವ ಕ್ರಮ. <strong>ಪೂರಕ</strong> ಎಂದರೆ ತುಂಬುವುದು ಎಂದರ್ಥ.</p>
    <p><strong>ರೇಚಕ</strong> ಪ್ರಾಣಾಯಾಮವೆಂದರೆ: ಒಳಗಿನಿಂದ ಉಸಿರನ್ನು ನಿಧಾನವಾಗಿ ಮೂಗಿನ ಹೊಳ್ಳೆಗಳ ಮೂಲಕ ಹೊರಕ್ಕೆ ಬಿಡುವುದು. <strong>ರೇಚಕ</strong>ವೆಂದರೆ ಹೊರಕ್ಕೆ ಕಳಿಸುವುದು ಎಂದರ್ಥ.</p>
    <p><strong>ಕುಂಭಕ</strong> ಪ್ರಾಣಾಯಾಮವೆಂದರೆ: ಹೊರಗಿನಿಂದ ತೆಗೆದುಕೊಂಡ ಗಾಳಿಯನ್ನು ಸ್ವಲ್ಪ ಸಮಯದವರೆಗೆ ಹಾಗೆಯೇ ತಡೆದಿಟ್ಟುಕೊಂಡಿರುವುದು. <strong>ಕುಂಭಕ</strong>ದಲ್ಲಿ ಪ್ರಾಣದ ಅಥವಾ ಅಪಾನದ ವ್ಯಾಪಾರಗಳೆರಡೂ ಇಲ್ಲದೇ ಉಸಿರನ್ನು ಭದ್ರವಾಗಿ ಗಟ್ಟಿಯಾಗಿ ತಡೆದಿಟ್ಟುಕೊಂಡಿರುವ ಕ್ರಮ. ಈ ಪ್ರಾಣಾಯಾಮಗಳಿಂದ ಮನಸ್ಸು ಶುದ್ಧವಾಗಿ ಏಕಾಗ್ರಗೊಳ್ಳುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕ್ಷಾತ್ರಧರ್ಮವಿದೇ ವಾಸುದೇವಾಯ ನಮಃ॥</div>
  <div>ದಾನಂ ಧೈರ್ಯಂ ಚ ಶೌರ್ಯಂ ಚ ಪ್ರಜಾಪಾಲನಮೇವ ಚ।<br/>ಕ್ಷತ್ರಿಯಸ್ಯ ಸ್ವಭಾವೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದಾನ, ಧೈರ್ಯ, ಶೌರ್ಯ ಮತ್ತು ಪ್ರಜಾಸಂರಕ್ಷಣೆಗಳು ಕ್ಷತ್ರಿಯನಿಗೆ ಸಹಜವಾಗಿರುವ ಗುಣಗಳು.</p>
  </div>
  <div>
    <p>ಮೇ ೩೦</p>
  </div>
  <div>
    <p>೧೫೧. ಈ ಏಳು, ಕ್ಷಾತ್ರಗುಣಗಳು</p>
  </div>
  <div>ಶೌರ್ಯಂ ತೇಜೋ ಧೃತಿರ್ದಾಕ್ಷ್ಯಂ ಯುದ್ಧೇ ಚಾಪ್ಯಪಲಾಯನಮ್।<br/>ದಾನಮೀಶ್ವರಭಾವಶ್ಚ ಕ್ಷಾತ್ರಂ ಕರ್ಮ ಸ್ವಭಾವಜಮ್॥</div>
  <div>
    <p>ಭಗವದ್ಗೀತಾ ೧೮-೪೩</p>
  </div>
  <div>
    <p>ಶೌರ್ಯ, ತೇಜಸ್ಸು, ಧೃತಿ, ದಕ್ಷತೆ, ಯುದ್ಧದಲ್ಲಿ ಓಡಿಹೋಗದಿರುವುದು, ದಾನ ಮತ್ತು ಪ್ರಭುತ್ವಸಾಮರ್ಥ್ಯ—ಈ ಏಳು ಸ್ವಭಾವಗಳು ಕ್ಷತ್ರಿಯನಿಗೆ ಸಹಜವಾಗಿರುತ್ತವೆ.</p>
    <p>ಕ್ಷತ್ರಿಯರಿಗೆ ಇರುವಂಥ ಸಹಜವಾದ ಏಳು ಗುಣಗಳನ್ನು ಇಲ್ಲಿ ತಿಳಿಸಲಾಗಿರುತ್ತದೆ. ಈ ಗುಣಗಳನ್ನುಳ್ಳವರೇ ಕ್ಷತ್ರಿಯರು.</p>
  </div>
  <div>೧.</div>
  <div><strong>ಶೌರ್ಯ</strong>: ಶೂರನ ಸ್ವಭಾವವು.</div>
  <div>೨.</div>
  <div><strong>ತೇಜಸ್ಸು</strong>: ಪ್ರಗಲ್ಭತೆ, ಯಾರಿಗೂ ಅಂಜದಿರುವುದು.</div>
  <div>೩.</div>
  <div><strong>ಧೃತಿ</strong>: ಧೈರ್ಯ, ಎದೆಗುಂದದಿರುವಿಕೆ.</div>
  <div>೪.</div>
  <div><strong>ದಾಕ್ಷ್ಯ</strong>: ದಕ್ಷತೆ, ಕಷ್ಟದ ಪರಿಸ್ಥಿತಿಯಲ್ಲಿಯೂ ಧೈರ್ಯ.</div>
  <div>೫.</div>
  <div><strong>ಅಪಲಾಯನ</strong>: ಯುದ್ಧದಲ್ಲಿ ಭಯದಿಂದ ಓಡಿಹೋಗದಿರುವಿಕೆ.</div>
  <div>೬.</div>
  <div><strong>ದಾನ</strong>: ಸತ್ಪಾತ್ರದಲ್ಲಿ ಯಥಾಶಕ್ತಿ ದಾನಮಾಡುವುದು.</div>
  <div>೭.</div>
  <div><strong>ಈಶ್ವರಭಾವ</strong>: ತನ್ನ ಪ್ರಭುತ್ವವನ್ನು ಪ್ರದರ್ಶಿಸುವಿಕೆ.<p>ಈ ಏಳೂ ಗುಣಗಳನ್ನು ಕ್ಷತ್ರಿಯರು ತಮ್ಮಲ್ಲಿ ಪ್ರಯತ್ನದಿಂದ ಸಂಪಾದಿಸಿಕೊಳ್ಳಬೇಕು. ಯಾರಲ್ಲಿ ಇಂಥ ಗುಣಗಳು ಇರುತ್ತವೆಯೋ ಅಂಥವರನ್ನು ಕ್ಷತ್ರಿಯರೆಂದು ಪರಿಗಣಿಸಬೇಕು. ಲೋಕದಲ್ಲಿ ಸಾಮಾಜಿಕ ವ್ಯವಸ್ಥೆಗೆ ಇಂಥ ಗುಣಗಳು ಬೇಕೇ ಬೇಕು.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಯದಾ ಸತ್ತ್ವಂ ತದಾ ನಾಸ್ತಿ ರಜೋಗುಣಸಮುದ್ಭವಃ।<br/>ತಾಮಸೇ ನಾಸ್ತಿ ಸತ್ತ್ವಂ ಚ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸತ್ತ್ವಗುಣವು ಇರುವಾಗ ರಜೋಗುಣವು ಕೆಲಸಮಾಡುವುದಿಲ್ಲ. ತಾಮಸ ಮನುಷ್ಯನಲ್ಲಿ ಸತ್ತ್ವಗುಣವೂ ಇರಲಾರದು.</p>
  </div>
  <div>
    <p>ಮೇ ೩೧</p>
  </div>
  <div>
    <p>೧೫೨. ಗುಣತ್ರಯದ ಸ್ವಭಾವ</p>
  </div>
  <div>ರಜಸ್ತಮಶ್ಚಾಭಿಭೂಯ ಸತ್ತ್ವಂ ಭವತಿ ಭಾರತ।<br/>ರಜಃ ಸತ್ತ್ವಂ ತಮಶ್ಚೈವ ತಮಃ ಸತ್ತ್ವಂ ರಜಸ್ತಥಾ॥</div>
  <div>
    <p>ಭಗವದ್ಗೀತಾ ೧೪-೧೦</p>
  </div>
  <div><p>ರಜೋಗುಣವನ್ನೂ ತಮೋಗುಣವನ್ನೂ ತುಳಿದು ಸತ್ತ್ವಗುಣವು ಮೆರೆಯುತ್ತದೆ. ಎಲೈ ಭಾರತನೆ, ರಜೋಗುಣವು ಸತ್ತ್ವಗುಣವನ್ನೂ ತಮೋಗುಣವನ್ನೂ ಮೆಟ್ಟಿ ತಾನು ಮೆರೆಯುತ್ತದೆ. ಹಾಗೆಯೇ ತಮೋಗುಣವು ಸತ್ತ್ತ್ವಗುಣವನ್ನೂ ರಜೋಗುಣವನ್ನೂ ತುಳಿದು ತಾನು ಮೆರೆಯುತ್ತದೆ.</p>ಸತ್ತ್ವಗುಣ ರಜೋಗುಣ ಮತ್ತು ತಮೋಗುಣಗಳೆಂದು ಮೂರು ಗುಣಗಳು ಎಲ್ಲರಲ್ಲಿಯೂ ಇರುತ್ತವೆ. ದೇವತೆಗಳು, ಮನುಷ್ಯರು, ರಾಕ್ಷಸರು, ಪಶುಪಕ್ಷಿಗಳು, ಕ್ರಿಮಿಕೀಟಗಳಲ್ಲಿಯೂ ಮೂರೂ ಗುಣಗಳು ಸೇರಿಕೊಂಡೇ ತಮ್ಮ ತಮ್ಮ ಕೆಲಸಗಳನ್ನು ಮಾಡುತ್ತಿವೆ. ಆದರೆ ಈ ಮೂರು ಗುಣಗಳಲ್ಲಿ ಒಂದು ಗುಣವು ಮಾತ್ರ ಜೋರಾಗಿ ಎದ್ದಾಗ ಇನ್ನುಳಿದ ಎರಡು ಗುಣಗಳು ಶಾಂತವಾಗಿರುತ್ತವೆ. ಮೂರೂ ಗುಣಗಳು ಸಮನಾಗಿ ಯಾರಲ್ಲಿಯೂ ಸದಾ ಇರುವುದಿಲ್ಲ.</div>
  <div>
    <p>ಸತ್ತ್ವಗುಣವು ಮೆರೆಯುತ್ತಿರುವಾಗ ರಜೋಗುಣ ತಮೋಗುಣಗಳು ತಾತ್ಕಾಲಿಕವಾಗಿ ಶಾಂತವಾಗಿರುತ್ತವೆ. ರಜೋಗುಣವು ಎದ್ದಾಗ ಇನ್ನುಳಿದ ಸತ್ತ್ವಗುಣ ತಮೋಗುಣಗಳು ಶಾಂತವಾಗಿರುತ್ತವೆ. ತಮೋ ಗುಣವು ಮೆರೆಯುತ್ತಿರುವಾಗ ಸತ್ತ್ವಗುಣ ರಜೋಗುಣಗಳು ಶಾಂತವಾಗಿರುತ್ತವೆ. ಇದು ಮೂರೂ ಗುಣಗಳ ಸ್ವಭಾವ ಹಾಗೂ ವ್ಯಾಪಾರಗಳು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  
   <div>॥ ಓಂ ದೇವಸ್ಮರಣರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಸರ್ವದಾ ಸಂಸ್ಮರನ್ ದೇವಂ ಪ್ರಕುರ್ಯಾದಾತ್ಮನಃ ಕ್ರಿಯಾಮ್।<br/>ಸ್ಮರಣಾತ್ ಮೋಕ್ಷಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಗವಂತನನ್ನು ಸ್ಮರಿಸುತ್ತಾ ತನ್ನ ಕರ್ತವ್ಯಕರ್ಮಗಳನ್ನು ಮಾಡುತ್ತಿರಬೇಕು. ಭಗವತ್ ಸ್ಮರಣೆಯಿಂದ ಸಾಧಕನು ಮೋಕ್ಷವನ್ನೇ ಹೊಂದುತ್ತಾನೆ.</p>
  </div>
  <div>
    <p>ಜೂನ್ ೧</p>
  </div>
  <div>
    <p>೧೫೩. ಭಗವತ್ ಸ್ಮರಣಫಲಮ್</p>
  </div>
  <div>ತಸ್ಮಾತ್ಸರ್ವೇಷು ಕಾಲೇಷು ಮಾಮನುಸ್ಮರ ಯುದ್ಧ್ಯ ಚ।<br/>ಮಯ್ಯರ್ಪಿತಮನೋಬುದ್ಧಿಃ ಮಾಮೇವೈಷ್ಯಸ್ಯಸಂಶಯಮ್॥</div>
  <div>
    <p>ಭಗವದ್ಗೀತಾ ೮-೭</p>
  </div>
  <div><p>ಅರ್ಜುನನೆ, ಆದ್ದರಿಂದ ಸರ್ವಕಾಲದಲ್ಲಿಯೂ ನನ್ನನ್ನೇ ಸ್ಮರಿಸುತ್ತಾ ನಿನ್ನ ಕರ್ತವ್ಯಕರ್ಮಗಳನ್ನು ನೀನು ಮಾಡುತ್ತಾ ಇರು. ನನ್ನಲ್ಲಿಯೇ ನಿನ್ನ ಮನೋಬುದ್ಧಿಗಳನ್ನು ಸಂಪೂರ್ಣವಾಗಿ ಇಟ್ಟುಬಿಡು. ಹೀಗೆ ಮಾಡುವುದರಿಂದ ನೀನು ಖಂಡಿತವಾಗಿಯೂ ನನ್ನನ್ನೇ ಸೇರುತ್ತೀಯೆ.</p>ಮರಣಕಾಲದಲ್ಲಿ ಮನುಷ್ಯನು ಏನನ್ನು ಸ್ಮರಿಸುತ್ತಾ ಇರುತ್ತಾನೆಯೋ ಅಂಥ ಲೋಕಗಳನ್ನೇ ಅಂಥವನು ಮುಂದೆ ಹೊಂದುತ್ತಾನೆ. ಅಂತ್ಯಕಾಲದ ಸ್ಮೃತಿಯೇ ಮುಂದಿನ ಜನ್ಮಕ್ಕೆ ಕಾರಣವಾಗುತ್ತದೆ. <strong>ಯಾದೃಶೀ ಅಂತ್ಯಾ</strong> <strong>ಸ್ಮೃತಿಃ ತಾದೃಶೀ ಪ್ರಾಪ್ಯಾ ಗತಿಃ</strong>; ಸ್ಮೃತಿಗೆ ತಕ್ಕ ಗತಿಯಾಗುತ್ತದೆ. ಲೌಕಿಕವಸ್ತುಗಳನ್ನೇ ಸ್ಮರಿಸುತ್ತಾ ಮೃತನಾದರೆ ಅಂಥವನು ಆಯಾ ವಸ್ತುಗಳಾಗಿ ಹುಟ್ಟುತ್ತಾನೆ. ಭಗವಂತನ ಸ್ಮರಣೆಯನ್ನು ಮಾಡುತ್ತಾ ಮೃತನಾದರೆ ಅಂಥವನಿಗೆ ಭಗವಂತನ ಸಾಯುಜ್ಯವೇ ಮುಂದೆ ದೊರಕುತ್ತದೆ.</div>
  <div>ಅನಾತ್ಮವಸ್ತುಗಳನ್ನೇ ಸದಾ ಚಿಂತಿಸುತ್ತಾ ತನ್ನ ಜೀವಮಾನವನ್ನೆಲ್ಲ ಕಳೆಯುವ ಸ್ವಭಾವದ ಮಾನವನಿಗೆ ಮರಣಕಾಲದಲ್ಲಿ ಭಗವಂತನ ಸ್ಮರಣೆಯು ಬರಬೇಕೆಂದರೆ ಕಷ್ಟವಾಗುತ್ತದೆ. ಆದ್ದರಿಂದ ವಿವೇಕಿಯಾದ ಮನುಷ್ಯನು ಸದಾ ಭಗವಂತನನ್ನೇ ಸ್ಮರಿಸುತ್ತಾ ತನ್ನ ಕರ್ತವ್ಯಕರ್ಮಗಳನ್ನು ಮಾಡುತ್ತಾ ಇರಬೇಕು. ಇದರಿಂದ ಅಂತ್ಯಕಾಲದಲ್ಲಿಯೂ ಭಗವಂತನ ಸ್ಮರಣೆಯು ಸಹಜವಾಗಿ ಬಂದೇ ಬರುತ್ತದೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕರ್ಮಫಲತ್ಯಾಗಫಲವಿದೇ ವಾಸುದೇವಾಯ ನಮಃ॥</div>
  <div>ಸರ್ವಕರ್ಮಫಲತ್ಯಾಗಾತ್ ಚಿತ್ತಶುದ್ಧಿಪ್ರಭಾವತಃ।<br/>ಮೋಕ್ಷಮೇವಾಶ್ನುತೇ ನೂನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ಕರ್ಮಗಳ ಫಲವನ್ನು ತ್ಯಾಗಮಾಡುವುದರಿಂದ ಚಿತ್ತಶುದ್ಧಿಯನ್ನು ಹೊಂದಿದ ಸಾಧಕನು ಕ್ರಮವಾಗಿ ಮುಕ್ತಿಯನ್ನೇ ಹೊಂದಿಬಿಡುತ್ತಾನೆ.</p>
  </div>
  <div>
    <p>ಜೂನ್ ೨</p>
  </div>
  <div>
    <p>೧೫೪. ಫಲತ್ಯಾಗದ ಫಲವಿದು</p>
  </div>
  <div>ಕರ್ಮಜಂ ಬುದ್ಧಿಯುಕ್ತಾ ಹಿ ಫಲಂ ತ್ಯಕ್ತ್ವಾ ಮನೀಷಿಣಃ।<br/>ಜನ್ಮಬಂಧವಿನಿರ್ಮುಕ್ತಾಃ ಪದಂ ಗಚ್ಛಂತ್ಯನಾಮಯಮ್॥</div>
  <div>
    <p>ಭಗವದ್ಗೀತಾ ೨-೫೧</p>
  </div>
  <div><p>ವಿವೇಕಿಗಳಾದ ಸಾಧಕರು ಸಮತ್ವಬುದ್ಧಿಯಿಂದ ಕೂಡಿದವರಾಗಿ ಕರ್ಮಗಳ ಫಲಗಳನ್ನು ಬಯಸದೆ, ಕರ್ತವ್ಯ ಕರ್ಮಗಳನ್ನು ಭಗವ ದರ್ಪಣಬುದ್ಧಿಯಿಂದ ಮಾಡುತ್ತಿರುತ್ತಾರೆ. ಇಂಥವರು ಜನ್ಮಬಂಧನದಿಂದ ತಪ್ಪಿಸಿಕೊಂಡವರಾಗಿ ಮೋಕ್ಷವನ್ನೇ ಹೊಂದಿಬಿಡುತ್ತಾರೆ.</p>ಕರ್ಮಗಳಿಗೆ ತಕ್ಕ ಫಲಗಳು ಬೇಡ ಬೇಡವೆಂದರೂ ಬಂದೇ ಬರುತ್ತವೆ. ಆಯಾ ಸಣ್ಣ ಫಲಗಳಿಗಾಗಿ ಕರ್ಮಗಳನ್ನು ಮಾಡುವವರು ಅವಿವೇಕಿಗಳು. ಈಗ ಮಾಡಿದ ಕರ್ಮಗಳ ಫಲಗಳನ್ನು ಅನುಭವಿಸುವುದಕ್ಕಾಗಿ ಇವರು ಪುನಃ ಹುಟ್ಟಬೇಕು. ಆ ಫಲಗಳೂ ಅನಿತ್ಯ. ಆ ಫಲಗಳು ಪೂರೈಸಿದನಂತರ ಪುನಃ ಹುಟ್ಟಬೇಕು. ಹೀಗೆ ಇವರು ಅಲ್ಪಫಲಗಳಿಂದಲೇ ತೃಪ್ತರಾಗುವ ಬಾಲಕರು.</div>
  <div>
    <p>ಆದರೆ ಬುದ್ಧಿವಂತರಾದವರು ಈ ಕರ್ಮಗಳನ್ನೇ ಮಾಡುತ್ತಾ ಈ ಕರ್ಮಗಳಿಂದಲೇ ಹೆಚ್ಚಿನ ಫಲವಾದ ಮೋಕ್ಷವನ್ನೇ ಹೊಂದಿಬಿಡುತ್ತಾರೆ. ಮಾಡುವ ಕರ್ಮಗಳನ್ನೆಲ್ಲ ಭಗವಂತನಿಗಾಗಿ ಸಮರ್ಪಿಸಿ, ಫಲಗಳ ಕಡೆ ಲಕ್ಷ್ಯವನ್ನೇ ಕೊಡದೆ, ಭಗವಂತನನ್ನೇ ಸ್ಮರಿಸುತ್ತಿರುವ ಇಂಥವರಿಗೆ ಭಗವಂತನ ಅನುಗ್ರಹದಿಂದ ಚಿತ್ತಶುದ್ಧಿಯೇ ಉಂಟಾಗಿಬಿಡುತ್ತದೆ. ಮುಮುಕ್ಷುಗಳು ಆತ್ಮಜ್ಞಾನವನ್ನೇ ಹೊಂದಿ, ಮೋಕ್ಷವನ್ನೇ ಹೊಂದಿಬಿಡುತ್ತಾರೆ. ನೋಡಿದಿರಾ, ಕರ್ಮಗಳ ಫಲತ್ಯಾಗದ ಫಲವನ್ನು?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಪುರುಷೋತ್ತಮಾಯ ವಾಸುದೇವಾಯ ನಮಃ॥</div>
  <div>ಪುರುಷೋತ್ತಮದೇವಸ್ಯ ಸ್ಮರಣಾತ್ ಭಜನಾತ್ತಥಾ।<br/>ಸರ್ವಜ್ಞ ತ್ವಂ ಪ್ರಪದ್ಯೇತ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪುರುಷೋತ್ತಮದೇವನ ಸ್ಮರಣೆಯಿಂದಲೂ ಹಾಗೂ ಭಜನೆಯಿಂದಲೂ ಮಾನವನು ಸರ್ವಜ್ಞನಾಗಿಬಿಡುತ್ತಾನೆ.</p>
  </div>
  <div>
    <p>ಜೂನ್ ೩</p>
  </div>
  <div>
    <p>೧೫೫. ಇಂಥವನೇ ಸರ್ವಜ್ಞ</p>
  </div>
  <div>ಯೋ ಮಾಮೇವಮಸಮ್ಮೂಢೋ ಜಾನಾತಿ ಪುರುಷೋತ್ತಮಮ್।<br/>ಸ ಸರ್ವವಿದ್ ಭಜತಿ ಮಾಂ ಸರ್ವಭಾವೇನ ಭಾರತ॥</div>
  <div>
    <p>ಭಗವದ್ಗೀತಾ ೧೫-೧೯</p>
  </div>
  <div>
    <p>ಎಲೈ ಭಾರತನೆ, ಪುರುಷೋತ್ತಮನಾದ ನನ್ನನ್ನು ಯಾವ ನರನು ಅಸಂಮೂಢನಾಗಿ ಹೀಗೆ ತಿಳಿದುಕೊಳ್ಳುತ್ತಾನೆಯೋ, ಅಂಥವನು ಸರ್ವಜ್ಞನಾಗಿಬಿಡುತ್ತಾನೆ. ಮತ್ತು ಅಂಥವನು ನನ್ನನ್ನು ಸರ್ವಭಾವದಿಂದಲೂ ಭಜಿಸಿದವನೇ ಆಗಿಬಿಡುತ್ತಾನೆ.</p>
  </div>
  <div>
    <p>ಪರಮಾತ್ಮನಿಗೆ <strong>ಪುರುಷೋತ್ತಮ</strong>—ಎಂದು ಹೆಸರು. ಉತ್ತಮ ಪುರುಷನೇ ಪುರುಷೋತ್ತಮನು. ಉತ್ತಮನೆಂದರೆ ಶ್ರೇಷ್ಠ, ವಿಲಕ್ಷಣನು ಎಂದರ್ಥ. ಯಾವುದಕ್ಕಿಂತ ಉತ್ತಮನು? ಕ್ಷರ ಮತ್ತು ಅಕ್ಷರಗಳಿಗಿಂತ. <strong>ಕ್ಷರ</strong>ವೆಂದರೆ ನಾಶವಾಗುವ ಸ್ವಭಾವವುಳ್ಳ ಈ ವ್ಯಾಕೃತ ಪ್ರಪಂಚ. <strong>ಅಕ್ಷರ</strong>ವೆಂದರೆ ಅವ್ಯಾಕೃತವೆಂಬ ಬೀಜಶಕ್ತಿ.</p>
  </div>
  <div>
    <p>ಉಪನಿಷತ್ತುಗಳಲ್ಲಿ ಪರಬ್ರಹ್ಮವನ್ನು <strong>ಕ್ಷರ ಅಕ್ಷರ</strong>ಗಳೆರಡಕ್ಕಿಂತಲೂ ವಿಲಕ್ಷಣವೆಂದು ತಿಳಿಸುತ್ತಾರೆ. ವ್ಯಾಕೃತ, ಕ್ಷರ, ನಾಮರೂಪ ಪ್ರಪಂಚ, ವ್ಯಕ್ತ , ಸ್ಥೂಲ, ಕಾರ್ಯ—ಇವೆಲ್ಲವೂ ಪರ್ಯಾಯಪದಗಳು; ಅವ್ಯಾಕೃತ, ಅಕ್ಷರ, ಬೀಜ, ಸೂಕ್ಷ್ಮ , ಕಾರಣ—ಇವೂ ಪರ್ಯಾಯಪದಗಳು. ಇವೆರಡನ್ನೂ ಮೀರಿರುವ ತತ್ತ್ವವೇ ಪರಬ್ರಹ್ಮವು. ಪರಮಾತ್ಮನು ಕ್ಷರವೂ ಅಲ್ಲ, ಅಕ್ಷರವೂ ಅಲ್ಲ. ಈ ಕ್ಷರಾಕ್ಷರಗಳೆರಡಕ್ಕೂ ಆಸ್ಪದನಾದವನೇ ಪರಮಾತ್ಮ. ಇದೇ ಪುರುಷೋತ್ತಮನ ಸ್ವರೂಪ. ಉಪಾಧಿರಹಿತವಾದ ಇದನ್ನೇ ತನ್ನ ಸ್ವರೂಪವೆಂದು ತಿಳಿದವನು <strong>ಸರ್ವಜ್ಞ</strong>ನಾಗಿಬಿಡುತ್ತಾನೆ. ಅವನು ಸರ್ವಾತ್ಮನೂ ಆಗಿಬಿಡುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿರಂಶಾಯ ವಾಸುದೇವಾಯ ನಮಃ॥</div>
  <div>ನಾತ್ಮಾನಂ ಪ್ರದಹೇದಗ್ನಿಃ ನಿರಂಶಂ ನಿರುಪಾಧಿಕಮ್।<br/>ನೈನಂ ಛಿಂದಂತಿ ಶಸ್ತ್ರಾಣಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನಿರಂಶನೂ ನಿರುಪಾಧಿಕನೂ ಆಗಿರುವ ಈ ಆತ್ಮನನ್ನು ಅಗ್ನಿಯು ಸುಡಲಾರದು, ಶಸ್ತ್ರಗಳು ಕತ್ತರಿಸಲೂ ಆರವು.</p>
  </div>
  <div>
    <p>ಜೂನ್ ೪</p>
  </div>
  <div>
    <p>೧೫೬. ಆತ್ಮನ ಮಹಿಮೆಯಿದು</p>
  </div>
  <div>ನೈನಂ ಛಿಂದಂತಿ ಶಸ್ತ್ರಾಣಿ ನೈನಂ ದಹತಿ ಪಾವಕಃ।<br/>ನ ಚೈನಂ ಕ್ಲೇದಯಂತ್ಯಾಪೋ ನ ಶೋಷಯತಿ ಮಾರುತಃ॥</div>
  <div>
    <p>ಭಗವದ್ಗೀತಾ ೨-೨೩</p>
  </div>
  <div><p>ಈ ಆತ್ಮನನ್ನು ಶಸ್ತ್ರಗಳು ಕತ್ತರಿಸಲಾರವು, ಬೆಂಕಿಯು ಸುಡಲಾರದು, ನೀರು ಒದ್ದೆಮಾಡಲಾರದು, ಗಾಳಿಯು ಒಣಗಿಸಲಾರದು.</p>ಈ ಶ್ಲೋಕದಲ್ಲಿ ಆತ್ಮನ ನಿಜವಾದ ಸ್ವರೂಪವನ್ನು ಅತ್ಯಂತ ಸುಂದರವಾಗಿ ತಿಳಿಸಲಾಗಿರುತ್ತದೆ. ಆತ್ಮನೆಂದರೆ ಒಬ್ಬ ವ್ಯಕ್ತಿಯಲ್ಲ, ಒಬ್ಬ ದೇವತೆಯೂ ಅಲ್ಲ , ಪರಿಪೂರ್ಣಸ್ವರೂಪನೇ ಆತ್ಮನು. ಶಸ್ತ್ರಗಳು ಈ ಆತ್ಮನನ್ನು ಕತ್ತರಿಸಲು ಸಾಧ್ಯವಿಲ್ಲ. ಅವಯವಗಳನ್ನುಳ್ಳ ವಸ್ತುಗಳನ್ನಾದರೆ ಚಾಕು, ಚೂರಿ, ಕತ್ತರಿ, ಖಡ್ಗಗಳು ಕತ್ತರಿಸಿ ತುಂಡು ತುಂಡಾಗಿ ಮಾಡಿಬಿಡುತ್ತವೆ. ಆದರೆ ನಿರವಯವನಾದ ಆತ್ಮನನ್ನು ಶಸ್ತ್ರಗಳು ಕತ್ತರಿಸಲಾರವು. ಬೆಂಕಿಯೂ ಆತ್ಮನನ್ನು ಸುಡಲಾರದು. ಅವಯವಗಳಿಲ್ಲದ ಆತ್ಮನನ್ನು ಹೇಗೆ ತಾನೆ ಬೆಂಕಿಯಾದರೂ ಸುಟ್ಟೀತು! ನೀರು ಕೂಡ ಆತ್ಮನನ್ನು ತೋಯಿಸಲಾರದು. ಏಕೆಂದರೆ ಆತ್ಮನು ನಿರವಯವ ಸ್ವರೂಪನಾಗಿರುತ್ತಾನೆ. ಇನ್ನು ಗಾಳಿಯೂ ಕೂಡ ಈ ಪ್ರತ್ಯಗಾತ್ಮನನ್ನು ಒಣಗಿಸಲಾರದು.</div>
  <div>
    <p>ಹೀಗೆ ನಿರವಯವನೂ ನಿರಂಶನೂ ಆಕಾಶದಂತೆ ಸರ್ವಗತನೂ ಆಗಿರುವ ಆತ್ಮನನ್ನೇ ತಾನೆಂದು ತಿಳಿದವನಿಗೆ ಜನ್ಮಮರಣಗಳ ಸಂಬಂಧವಾಗಲೀ, ಶೋಕಮೋಹಗಳ ಅಂಟಾಗಲೀ, ಮಾನಾಪಮಾನಗಳ ಸೋಂಕಾಗಲೀ, ಸುಖದುಃಖಗಳ ಲೇಪವಾಗಲೀ ಇರಲಾರವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವರ್ಣಧರ್ಮರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ವರ್ಣಾನಾಂ ಬ್ರಾಹ್ಮಣಾದೀನಾಂ ಸ್ವಭಾವಮನುಸೃತ್ಯ ಹಿ।<br/>ವಿಹಿತಾನಿ ಸ್ವಕರ್ಮಾಣಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p> ಬ್ರಾಹ್ಮಣಾದಿ ವರ್ಣದವರಿಗೆ ಅವರವರ ಗುಣಸ್ವಭಾವಕ್ಕನುಗುಣವಾಗಿ ಕರ್ಮಗಳನ್ನು ಶಾಸ್ತ್ರಗಳಲ್ಲಿ ವಿಧಿಸಿದೆ.</p>
  </div>
  <div>
    <p>ಜೂನ್ ೫</p>
  </div>
  <div>
    <p>೧೫೭. ವರ್ಣಗಳಿಗೆ ಸ್ವಭಾವವಿದು</p>
  </div>
  <div>ಬ್ರಾಹ್ಮಣಕ್ಷತ್ರಿಯವಿಶಾಂ ಶೂದ್ರಾಣಾಂ ಚ ಪರಂತಪ।<br/>ಕರ್ಮಾಣಿ ಪ್ರವಿಭಕ್ತಾನಿ ಸ್ವಭಾವಪ್ರಭವೈರ್ಗುಣೈಃ॥</div>
  <div>
    <p>ಭಗವದ್ಗೀತಾ ೧೮-೪೧</p>
  </div>
  <div><p>ಎಲೈ ಪರಂತಪನೆ, ಬ್ರಾಹ್ಮಣ ಕ್ಷತ್ರಿಯ ವೈಶ್ಯರಿಗೂ ಮತ್ತು ಶೂದ್ರರಿಗೂ ಅವರವರ ಸ್ವಭಾವಕ್ಕೆ ತಕ್ಕಂತೆ ಅವರವರ ಗುಣಗಳಿಗೆ ತಕ್ಕಂತೆ ಕರ್ಮಗಳು ಭಿನ್ನಭಿನ್ನವಾಗಿರುತ್ತವೆ.</p>ಬ್ರಾಹ್ಮಣ ಕ್ಷತ್ರಿಯ ವೈಶ್ಯ ಮತ್ತು ಶೂದ್ರರೆಂದು ಮನುಷ್ಯರನ್ನು ನಾಲ್ಕು (ವರ್ಣ) ಗುಂಪಾಗಿ ವಿಂಗಡಿಸಲಾಗಿದೆ. ಇಲ್ಲಿ ಒಬ್ಬನು ಹೆಚ್ಚೆಂದಾಗಲಿ ಮತ್ತೊಬ್ಬನು ಕಡಿಮೆಯೆಂದಾಗಲಿ ಎಣಿಸಬಾರದು. ಸಾಮಾಜಿಕ ವ್ಯವಸ್ಥೆಯ ದೃಷ್ಟಿಯಿಂದ ಒಬ್ಬೊಬ್ಬರಿಗೂ ಒಂದೊಂದು ಕರ್ತವ್ಯ, ಸ್ಥಾನ ಮಾನ ಹಾಗೂ ಜವಾಬ್ದಾರಿಯಿರುತ್ತವೆ. ಎಲ್ಲರೂ ಒಟ್ಟಾಗಿ ಸೇರಿಕೊಂಡು ಸಮನ್ವಯಭಾವದಿಂದ ತಮ್ಮ ತಮ್ಮ ಕರ್ತವ್ಯಗಳನ್ನು ಮಾಡುತ್ತಿದ್ದರೆ ಅಂಥ ಸಮಾಜವು ಆರೋಗ್ಯವಾಗಿರುತ್ತದೆ. ಅಂಥ ಸಮಾಜದಲ್ಲಿ ಯಾವಾಗಲೂ ಶಾಂತಿ, ಸೌಹಾರ್ದತೆ, ಪ್ರೀತಿ, ವಿಶ್ವಾಸ, ಸಂತೋಷಗಳು ನೆಲೆಸಿರುತ್ತವೆ.</div>
  <div>
    <p>ಈ ನಾಲ್ಕೂ ವರ್ಣಗಳ ಮನುಷ್ಯರಲ್ಲಿ ಸ್ವಾಭಾವಿಕವಾಗಿಯೇ ಕೆಲವು ಸಾಮರ್ಥ್ಯಗಳು ಇರುತ್ತವೆ. ದೇಹದ ಸಾಮರ್ಥ್ಯ, ಇಂದ್ರಿಯಗಳ ಪಟುತ್ವ, ಮಾನಸಿಕ ಸ್ಥಿತಿ, ಬೌದ್ಧಿಕವಾದ ವಿಚಾರಕ್ರಮ—ಇವುಗಳನ್ನೆಲ್ಲ ಅನುಸರಿಸಿ ಇವರಿವರಿಗೆ ಭಿನ್ನ ಭಿನ್ನವಾದ ಕರ್ಮಗಳನ್ನು ಶಾಸ್ತ್ರಗಳಲ್ಲಿ ವಿಧಿಸಿರುತ್ತಾರೆ. ಅದರಂತೆಯೇ ಎಲ್ಲರೂ ಹೊಂದಿಕೊಂಡು ನಡೆಯುವುದರಿಂದ ಜಗತ್ತಿನಲ್ಲಿ ಶಾಂತಿಯೂ ಆನಂದವೂ ಪರಸ್ಪರ ಪ್ರೀತಿಯೂ ನೆಲೆಸುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಏಕಾಂತೇ ಶಾಂತಚಿತ್ತೋಽಸೌ ಆತ್ಮಾನಂ ಚಿಂತಯೇತ್ ಸದಾ।<br/>ಯೋಗಿನೋ ಲಕ್ಷಣಂ ಹ್ಯೇತತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಏಕಾಂತದಲ್ಲಿ ಇದ್ದುಕೊಂಡು ಯೋಗಿಯಾದವನು ಸದಾ ಆತ್ಮನನ್ನೇ ಧ್ಯಾನಮಾಡಬೇಕು. ಇದು ಯೋಗಿಯ ಲಕ್ಷಣವು.</p>
  </div>
  <div>
    <p>ಜೂನ್ ೬</p>
  </div>
  <div>
    <p>೧೫೮. ಸಂನ್ಯಾಸಿಗೆ ಆರು ಉಪದೇಶಗಳು</p>
  </div>
  <div>ಯೋಗೀ ಯುಂಜೀತ ಸತತಮ್ ಆತ್ಮಾನಂ ರಹಸಿ ಸ್ಥಿತಃ।<br/>ಏಕಾಕೀ ಯತಚಿತ್ತಾತ್ಮಾ ನಿರಾಶೀರಪರಿಗ್ರಹಃ॥</div>
  <div>
    <p>ಭಗವದ್ಗೀತಾ ೬-೧೦</p>
  </div>
  <div>
    <p>ಯೋಗಿಯಾದವನು (ಸಂನ್ಯಾಸಿಯಾದ ಸಾಧಕನು) ಯಾವಾಗಲೂ ಏಕಾಂತದಲ್ಲಿ ವಾಸಮಾಡುತ್ತಾ, ತನ್ನ ಮನಸ್ಸನ್ನು ಆತ್ಮನಲ್ಲಿಯೇ ನಿಲ್ಲಿಸುವ ಪ್ರಯತ್ನವನ್ನು ಮಾಡಬೇಕು. ಇಂಥ ಯೋಗಿಯು ಏಕಾಕಿಯಾಗಿದ್ದು ದೇಹವನ್ನೂ ಮನಸ್ಸನ್ನೂ ಸ್ವಾಧೀನಮಾಡಿಕೊಂಡವನಾಗಿ, ಆಶಾರಹಿತನಾಗಿ ಅಪರಿಗ್ರಹನಾಗಿ ಸದಾ ಆತ್ಮನನ್ನೇ ಧ್ಯಾನಿಸಬೇಕು.</p>
    <p>ಈ ಶ್ಲೋಕದಲ್ಲಿ ಆದರ್ಶ ಧ್ಯಾನಯೋಗಿಯಾದ <strong>ಸಂನ್ಯಾಸಿಯೋಗಿ</strong>ಯ ಆರು ಲಕ್ಷಣಗಳನ್ನು ತಿಳಿಸಲಾಗಿರುತ್ತದೆ.</p>
  </div>
  <div>೧.</div>
  <div><strong>ಏಕಾಂತದಲ್ಲಿ ವಾಸಮಾಡಬೇಕು</strong>. ಜನಜಂಗುಳಿಯನ್ನು ಬಿಟ್ಟು ಶಾಂತವಾದ, ಶುಭ್ರವಾದ ಸ್ಥಳದಲ್ಲಿ ಧ್ಯಾನಮಾಡಬೇಕು.</div>
  <div>೨.</div>
  <div>ಯಾವಾಗಲೂ ಮನಸ್ಸನ್ನು ಅಂತರ್ಮುಖವಾಗಿಸಿಕೊಂಡು ಅನಾತ್ಮಚಿಂತನೆಯನ್ನು ಕೈಬಿಟ್ಟು <strong>ಆತ್ಮನನ್ನೇ ಧ್ಯಾನಮಾಡುತ್ತಿರಬೇಕು</strong>.</div>
  <div>೩.</div>
  <div>ಸಾಧ್ಯವಾದಷ್ಟೂ ಯೋಗಿಯು <strong>ಏಕಾಕಿ</strong>ಯಾಗಿಯೇ ಇರಬೇಕು. ವೇದಾಂತಸಂಸ್ಕಾರವಿಲ್ಲದ ಜನಗಳ ಸಂಗದಿಂದ ದೂರವಿರಬೇಕು.</div>
  <div>೪.</div>
  <div>ದೇಹವನ್ನು ಆರೋಗ್ಯವಾಗಿಯೂ <strong>ಮನಸ್ಸನ್ನು ಶಾಂತವಾಗಿಯೂ</strong> ಇರುವಂತೆ ಸದಾ ಕಾಪಾಡಿಕೊಳ್ಳಬೇಕು.</div>
  <div>೫.</div>
  <div>ಧನ ಕೀರ್ತಿ ಅಧಿಕಾರಾದಿಗಳಲ್ಲಿ ಆಶೆಯಿಲ್ಲದವನಾಗಿರಬೇಕು.</div>
  <div>೬.</div>
  <div><strong>ಪರಿಗ್ರಹ</strong> (ನನ್ನದು ಎಂಬ ಬುದ್ಧಿ) <strong>ರಹಿತನಾಗಿರಬೇಕು</strong>.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶ್ರದ್ಧೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಅಧ್ಯಾತ್ಮಸಾಧಕಶ್ಚೇತ್ ಸ್ಯಾತ್ ಶ್ರದ್ಧಾವಾನ್ ಸತತಂ ಭವೇತ್।<br/>ಶ್ರದ್ಧಾಲುರ್ಲಭತೇ ಮೋಕ್ಷಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಧ್ಯಾತ್ಮಸಾಧಕನಾಗಿರುವವನು ಸದಾ ಶ್ರದ್ಧಾವಂತನಾಗಿರಬೇಕು; ಏಕೆಂದರೆ ಶ್ರದ್ಧಾಳುವಾದವನಿಗೇ ಮೋಕ್ಷವು ದೊರಕುತ್ತದೆ.</p>
  </div>
  <div>
    <p>ಜೂನ್ ೭</p>
  </div>
  <div>
    <p>೧೫೯. ಸಾಧಕರು ಶ್ರದ್ಧಾಳುಗಳಾಗಬೇಕು</p>
  </div>
  <div>ಅಶ್ರದ್ದಧಾನಾಃ ಪುರುಷಾ ಧರ್ಮಸ್ಯಾಸ್ಯ ಪರಂತಪ।<br/>ಅಪ್ರಾಪ್ಯ ಮಾಂ ನಿವರ್ತಂತೇ ಮೃತ್ಯುಸಂಸಾರವರ್ತ್ಮನಿ॥</div>
  <div>
    <p>ಭಗವದ್ಗೀತಾ ೯-೩</p>
  </div>
  <div>
    <p>ಎಲೈ ಪರಂತಪನೆ, ಈ ಆತ್ಮಜ್ಞಾನದಲ್ಲಿ ಶ್ರದ್ಧಾರಹಿತರಾದ ಪುರುಷರು ನನ್ನನ್ನು ಹೊಂದದೆ, ಮೃತ್ಯುಸಂಸಾರಮಾರ್ಗದಲ್ಲಿಯೇ ಬಿದ್ದಿರುತ್ತಾರೆ.</p>
  </div>
  <div>
    <p>ಮಾನವನು ಸಹಜವಾಗಿಯೇ ಶ್ರದ್ಧಾವಂತನಾದ ಪ್ರಾಣಿ, ಶ್ರದ್ಧೆಯಿಂದಲೇ ಮಾನವನ ಸಕಲ ವ್ಯವಹಾರಗಳೂ ನಡೆಯುತ್ತಿವೆ. ದುಡ್ಡುಕಾಸು, ಊಟತಿಂಡಿ, ಕ್ರಯವಿಕ್ರಯ, ಮದುವೆಮುಂಜಿ, ಮನೆಮಠ— ಈ ಎಲ್ಲ ವ್ಯವಹಾರಗಳಲ್ಲಿಯೂ ಮಾನವನಿಗೆ ಶ್ರದ್ಧೆಯೇ ಬಂಡವಾಳ;ಅಲ್ಲವೆ? ಶ್ರದ್ಧೆಯಿಲ್ಲದೆ ಹೋದರೆ ಮಾನವನು ಬದುಕಲೂ ಸಾಧ್ಯವಿಲ್ಲ.</p>
  </div>
  <div>
    <p>ಅದೇ ರೀತಿಯಲ್ಲಿ ‘ಜ್ಞಾನದಿಂದ ಮೋಕ್ಷವು ದೊರಕುತ್ತದೆ’ ಎಂಬ ಶಾಸ್ತ್ರವಾಕ್ಯದಲ್ಲಿಯೂ ಶ್ರದ್ಧೆಯು ಬೇಕೇ ಬೇಕು. ಧರ್ಮಮಾರ್ಗ ಮತ್ತು ಜ್ಞಾನಮಾರ್ಗಗಳೆರಡೂ ವೇದಗಳಲ್ಲಿ ಪ್ರತಿಪಾದಿತವಾಗಿರುತ್ತವೆ. ಇವುಗಳನ್ನು ಕಣ್ಣುಗಳಿಂದ ನೋಡಿ ಅರಿಯಲು ಸಾಧ್ಯವಾಗದು. ಈ ಧರ್ಮ, ಜ್ಞಾನ, ಮೋಕ್ಷ ವಿಷಯಗಳಲ್ಲಿ ಸಾಧಕರು ಶ್ರದ್ಧಾವಂತರಾಗಬೇಕು. ಇಲ್ಲವಾದರೆ ಅಂಥ ಮಾನವರ ಜೀವನವು ಪಶುಸಮಾನವಾದೀತಲ್ಲವೆ? “<strong>ಶ್ರದ್ಧಾ ಹಿ ಪರಮಾ ಗತಿಃ</strong>”. ಇಲ್ಲಿ <strong>ಶ್ರದ್ಧೆ</strong> ಎಂದರೆ ಬರೀ ಮೂಢನಂಬಿಕೆಯಲ್ಲ. ಮತ್ತೇನೆಂದರೆ ಗುರುಹಿರಿಯರಲ್ಲಿ ಹಾಗೂ ಶಾಸ್ತ್ರವಾಕ್ಯಗಳಲ್ಲಿ ಇರುವ ಗೌರವಯುಕ್ತವಾದ ವಿಶ್ವಾಸ. ಶ್ರದ್ಧೆ ಇಲ್ಲದ ನಾಸ್ತಿಕರಿಗೆ ಆತ್ಮಜ್ಞಾನವಾಗಲೀ ಮೋಕ್ಷವಾಗಲೀ ಲಭಿಸದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿಶ್ವತೋಮುಖಾಯ ವಾಸುದೇವಾಯ ನಮಃ॥</div>
  <div>ದಿವ್ಯಂ ಭವ್ಯಂ ತಥಾ ಧೀರಮ್ ಅದ್ಭುತಂ ಸರ್ವತೋಮುಖಮ್।<br/>ವಿಶ್ವರೂಪಧರಂ ಕಾಂತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದಿವ್ಯನೂ ಭವ್ಯನೂ ಧೀರನೂ ಅದ್ಭುತನೂ ಸರ್ವತೋಮುಖನೂ ಕಾಂತನೂ ಆಗಿರುವ ವಿಶ್ವರೂಪನನ್ನು ಸಾಧಕನು ಧ್ಯಾನಮಾಡಬೇಕು.</p>
  </div>
  <div>
    <p>ಜೂನ್ ೮</p>
  </div>
  <div>
    <p>೧೬೦. ವಿಶ್ವರೂಪದರ್ಶನವಿದು</p>
  </div>
  <div>ದಿವ್ಯಮಾಲ್ಯಾಂಬರಧರಂ ದಿವ್ಯಗಂಧಾನುಲೇಪನಮ್।<br/>ಸರ್ವಾಶ್ಚರ್ಯಮಯಂ ದೇವಮ್ ಅನಂತಂ ವಿಶ್ವತೋಮುಖಮ್॥</div>
  <div>
    <p>ಭಗವದ್ಗೀತಾ ೧೧-೧೧</p>
  </div>
  <div>
    <p>ದಿವ್ಯವಾದ ಮಾಲೆಗಳಿಂದಲೂ ದಿವ್ಯವಾದ ವಸ್ತ್ರಗಳಿಂದಲೂ ಕೂಡಿರುವಂಥ, ದಿವ್ಯವಾದ ಗಂಧದಿಂದ ಲೇಪಿತನಾಗಿರುವಂಥ, ವಿಶ್ವತೋಮುಖನಾಗಿರುವಂಥ, ಎಲ್ಲರಿಗೂ ಆಶ್ಚರ್ಯಕರನಾಗಿರುವಂಥ, ಅನಂತನಾದ ದೇವನನ್ನು, ಶ್ರೀಕೃಷ್ಣಪರಮಾತ್ಮನು ಅರ್ಜುನನಿಗೆ ತೋರಿಸಿದನು; ಅರ್ಜುನನು ಇಂಥ ವಿಶ್ವರೂಪವನ್ನು ನೋಡಿದನು.</p>
  </div>
  <div>ಶ್ರೀಕೃಷ್ಣನು ರಣರಂಗದ ಮಧ್ಯೆ ಅರ್ಜುನನಿಗೆ ತೋರಿಸಿದ ಅದ್ಭುತವಾದ <strong>ವಿಶ್ವರೂಪ</strong>ದಲ್ಲಿ ಇದು ಒಂದಂಶಮಾತ್ರ. ಅದು ಹೀಗಿತ್ತು:</div>
  <div/>
  <div>
    <p>ವಿಶ್ವರೂಪವು ಅನಂತವಾಗಿತ್ತು. ಆ ರೂಪಕ್ಕೆ ಆದಿಯಾಗಲಿ ಅಂತವಾಗಲಿ ಕಾಣಿಸುತ್ತಿರಲಿಲ್ಲ. ದಿವ್ಯವಾಗಿತ್ತು, ಎಂದರೆ ತೇಜೋಮಯವಾಗಿತ್ತು. ದಿವ್ಯವಾದ ಎಂದರೆ ತೇಜೋಮಯವಾದ ಮಾಲೆಗಳಿಂದಲೂ ಉಡುಪುಗಳಿಂದಲೂ ಆ ವಿಶ್ವರೂಪವು ಕಂಗೊಳಿಸುತ್ತಿತ್ತು. ದಿವ್ಯವಾದ ಗಂಧದಿಂದ ಲೇಪಿಸಲ್ಪಟ್ಟಂತೆ ತೋರುತ್ತಿತ್ತು. ಎಲ್ಲೆಲ್ಲಿಯೂ ಮುಖಗಳಿಂದ ಕೂಡಿಕೊಂಡು, ನೋಡುವವರಿಗೆಲ್ಲ ಇದು ಪರಮಾಶ್ಚರ್ಯಕರವಾಗಿತ್ತು. ಶ್ರೀಕೃಷ್ಣನು ಸಾಮಾನ್ಯಮಾನವನಂತೆ ಕಂಡರೂ, ನಿಜವಾಗಿ ಅವನು ಸರ್ವಾತ್ಮಕನೂ ಸರ್ವಜ್ಞನೂ ಸರ್ವಶಕ್ತನೂ ಆದ ಪರಮಾತ್ಮನೇ ಎಂಬುದು ಇದರಿಂದ ತಿಳಿಯುತ್ತದೆಯಲ್ಲವೆ? ಹೀಗೆ ಪರಮಾತ್ಮನನ್ನು ಉಪಾಸನೆಮಾಡಿದವರಿಗೆ ಅವರ ಸಕಲ ಇಷ್ಟಾರ್ಥಗಳೂ ಸಿದ್ಧಿಸುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅಹಿಂಸಾವ್ರತಾಯ ವಾಸುದೇವಾಯ ನಮಃ॥</div>
  <div>ಅಹಿಂಸಾ ಧರ್ಮನಿರತಾಃ ಸರ್ವಭೂತದಯಾಪರಾಃ।<br/>ಈಶ್ವರಸ್ಯ ಪ್ರಿಯಾ ಹ್ಯೇತೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಹಿಂಸಾವ್ರತನಿಷ್ಠರೂ ಸರ್ವಭೂತದಯಾಪರರೂ ಆದವರು ಭಗವಂತನಿಗೆ ಅತ್ಯಂತಪ್ರಿಯರಾದ ಭಕ್ತರಾಗುತ್ತಾರೆ.</p>
  </div>
  <div>
    <p>ಜೂನ್ ೯</p>
  </div>
  <div>
    <p>೧೬೧. ಇಂಥವರು ಭಗವಂತನಿಗೆ ಪ್ರಿಯರು</p>
  </div>
  <div>ಯೇ ತು ಧರ್ಮ್ಯಾಮೃತಮಿದಂ ಯಥೋಕ್ತಂ ಪರ್ಯುಪಾಸತೇ।<br/>ಶ್ರದ್ದಧಾನಾ ಮತ್ಪರಮಾಃ ಭಕ್ತಾಸ್ತೇಽತೀವ ಮೇ ಪ್ರಿಯಾಃ॥</div>
  <div>
    <p>ಭಗವದ್ಗೀತಾ ೧೨-೨೦</p>
  </div>
  <div>
    <p>ಯಾರು ಈ ಮೇಲೆ ಹೇಳಿರುವಂತೆ ಸಾಧನಗಳನ್ನು ಮಾಡು ತ್ತಾರೆಯೋ, ಶ್ರದ್ಧೆಯಿಂದ ಭಗವಂತನನ್ನು ಆರಾಧನೆಮಾಡುತ್ತಾರೆಯೋ ಅಂಥವರು ಭಗವಂತನಿಗೆ ಅತ್ಯಂತಪ್ರಿಯರಾಗುತ್ತಾರೆ.</p>
    <p>ಮಾನವರು ಭಗವದ್ಭಕ್ತರಾಗಿ ಭಗವಂತನಿಗೆ ಪ್ರಿಯರಾಗಬೇಕಾದರೆ ಭಗವದ್ಗೀತೆಯಲ್ಲಿ ೧೨-೧೩ ರಿಂದ ೧೯ರ ವರೆಗಿನ ೭ ಶ್ಲೋಕಗಳಲ್ಲಿ ತಿಳಿಸಿರುವಂತೆ ಸಾಧನಗಳನ್ನು ಶ್ರದ್ಧೆಯಿಂದ ಅನುಷ್ಠಾನಮಾಡಬೇಕು.</p>
    <p>ಯಾರನ್ನೂ ದ್ವೇಷಿಸದಿರುವುದು, ಎಲ್ಲರಲ್ಲಿಯೂ ಕರುಣೆ ತೋರು ವುದು, ಅಹಂಕಾರ ಮಮಕಾರವಿಲ್ಲದಿರುವಿಕೆ, ಸದಾ ಸಂತುಷ್ಟನಾಗಿರು ವಿಕೆ, ಸುಖದುಃಖಗಳಲ್ಲಿ ಸಮಭಾವನೆ, ಕ್ಷಮಾಗುಣ, ಮಾನಾಪಮಾನಗಳಲ್ಲಿ ಸಮತ್ವ, ಅನಿತ್ಯವಸ್ತುಗಳಲ್ಲಿ ಆಸಕ್ತಿಯಿಲ್ಲದಿರುವಿಕೆ, ನಿಂದಾಸ್ತುತಿಗಳಲ್ಲಿ ಸಮಭಾವ, ಸಂತುಷ್ಟಿಭಾವನೆ, ಸ್ಥಿರಮತಿತ್ವ, ಭಗವಂತನಲ್ಲಿ ಭಕ್ತಿ —ಈ ಸದ್ಗುಣಗಳು ಯಾವ ಸಾಧಕರಲ್ಲಿ ಸಹಜವಾಗಿ ಇರುತ್ತವೆಯೋ ಅಂಥವರೇ ಭಗವಂತನಿಗೆ ಪ್ರಿಯರಾದ ನಿಜವಾದ ಭಕ್ತರು.</p>
    <p>ಹೊರಗಿನ ಲಾಂಛನಗಳಿಗಿಂತಲೂ ಒಳಗಿನ ಮಾನಸಿಕ ಸಮತ್ವವು ಮುಖ್ಯವಾದದ್ದು. ಯಾರನ್ನೂ ದ್ವೇಷಿಸದೆ ಎಲ್ಲರನ್ನೂ ಪ್ರೀತಿಸುವ, ರಾಗದ್ವೇಷಗಳನ್ನು ಬಿಟ್ಟು ಎಲ್ಲರಲ್ಲಿಯೂ ಭಗವಂತನನ್ನೇ ಕಾಣುವ ಇಂಥ ಭಕ್ತರು ಭಗವಂತನಿಗೆ ಅತ್ಯಂತ ಪ್ರಿಯರಾಗಿರುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಲೋಕಸಂಗ್ರಹತತ್ಪರಾಯ ವಾಸುದೇವಾಯ ನಮಃ॥</div>
  <div>ವಿದ್ವಾನಪಿ ಕರೋತ್ಯೇವ ಲೋಕಸಂಗ್ರಹಹೇತುತಃ।<br/>ಆಸಂಗರಹಿತಃ ಕರ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನಿಯಾಗಿದ್ದರೂ ಅವನು ಲೋಕಸಂಗ್ರಹಕ್ಕಾಗಿ, ಆದರೆ, ಆಸಂಗರಹಿತನಾಗಿ ಕರ್ಮಗಳನ್ನು ಮಾಡುತ್ತಲೇ ಇರುನೆ.</p>
  </div>
  <div>
    <p>ಜೂನ್ ೧೦</p>
  </div>
  <div>
    <p>೧೬೨. ಜ್ಞಾನಿಗಳ ಕರ್ಮಾಭಾಸ</p>
  </div>
  <div>ಸಕ್ತಾಃ ಕರ್ಮಣ್ಯವಿದ್ವಾಂಸಃ ಯಥಾ ಕುರ್ವಂತಿ ಭಾರತ।<br/>ಕುರ್ಯಾದ್ವಿದ್ವಾಂಸ್ತಥಾಽಸಕ್ತಃ ಚಿಕೀರ್ಷುಲೊರ್©ಕಸಂಗ್ರಹಮ್॥</div>
  <div>
    <p>ಭಗವದ್ಗೀತಾ ೩-೨೫</p>
  </div>
  <div>
    <p>ಎಲೈ ಭಾರತನೆ, ಅಜ್ಞಾನಿಗಳು ಆಸಕ್ತಿಯಿಂದ ಹೇಗೆ ಕರ್ಮಗಳನ್ನು ಮಾಡುತ್ತಾರೆಯೋ, ಅದರಂತೆಯೇ ಜ್ಞಾನಿಯಾದವನು ಕೂಡ ಆಸಂಗ ರಹಿತನಾಗಿ ಲೋಕಸಂಗ್ರಹಕ್ಕಾಗಿ ಕರ್ಮಗಳನ್ನು ಮಾಡುತ್ತಿರಬೇಕು.</p>
    <p>ಆತ್ಮಜ್ಞಾನವಿಲ್ಲದವರೇ ಅಜ್ಞಾನಿಗಳು. ಇವರಿಗೆ ಬೇಕಾದದ್ದೇ ಫಲಗಳು. ಫಲಕ್ಕಾಗಿಯೇ ಅಲ್ಲವೆ, ಎಲ್ಲರೂ ದುಡಿಯುತ್ತಿರುವುದು? ಆಯಾ ಶಾಸ್ತ್ರೋಕ್ತ ಕಾಮ್ಯಕರ್ಮಗಳನ್ನು ಮಾಡುತ್ತಾ ಅವುಗಳಿಂದ ಫಲಗಳನ್ನು ಹೊಂದುತ್ತಾ , ಅಷ್ಟರಿಂದಲೇ ಸಂತುಷ್ಟರಾಗಿರುವವರು ಅಜ್ಞಾನಿಗಳು. ಕರ್ಮಗಳಲ್ಲಿಯೂ, ಕರ್ಮಫಲಗಳಲ್ಲಿಯೂ, ಫಲಾನುಭೋಗಗಳಲ್ಲಿಯೂ ಆಸಕ್ತರಾದವರೇ ಅಜ್ಞಾನಿಗಳು. ಇವರು ಫಲಪ್ರಾಪ್ತಿಗಾಗಿ ಶ್ರದ್ಧೆಯಿಂದ ಕರ್ಮಗಳನ್ನು ಮಾಡುತ್ತಾರಲ್ಲವೆ?</p>
    <p>ಇದೇ ರೀತಿಯಲ್ಲಿ ಜ್ಞಾನಿಗಳೂ ಕರ್ಮಗಳನ್ನು ಮಾಡುತ್ತಾರೆ. ಆದರೆ ಇವರಿಗೆ ಕರ್ಮಗಳಲ್ಲಾಗಲಿ, ಕರ್ಮಫಲಗಳಲ್ಲಾಗಲಿ, ಕರ್ಮಫಲಭೋಗಗಳಲ್ಲಾಗಲಿ ಸಂಗವು ಇರುವುದಿಲ್ಲ. ಹಾಗಾದರೆ ಇಂಥ ಜ್ಞಾನಿಗಳು ಕರ್ಮಗಳನ್ನು ಏಕೆ ಮಾಡುತ್ತಾರೆ? ಎಂದರೆ, ಲೋಕಸಂಗ್ರಹಕ್ಕಾಗಿ. ಜನಗಳಿಗೆ ಸನ್ಮಾರ್ಗದರ್ಶನ ಮಾಡುವುದಕ್ಕಾಗಿ ಜ್ಞಾನಿಗಳಾಗಿದ್ದರೂ, ಕರ್ಮಗಳನ್ನು ಮಾಡುತ್ತಾರೆ. ಕಾರುಣ್ಯಸಿಂಧುಗಳಾದ ಜ್ಞಾನಿಗಳಿಗೆ ಇದು ಸಹಜವೇ ಆಗಿರುತ್ತದೆ. ಇದು ಆತ್ಮಜ್ಞಾನಿಗಳ ಕರ್ಮಾಭಾಸ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><span class="en">f</span>ಓಂ ವೇದಸಾರಾಯ ವಾಸುದೇವಾಯ ನಮಃ॥</div>
  <div>ಶಾಸ್ತ್ರಸಾರಂ ವೇದಸಾರಂ ಸೂತ್ರಸಾರಂ ಪರಂ ಮತಮ್।<br/>ಕ್ಷೇತ್ರಕ್ಷೇತ್ರಜ್ಞವಿಜ್ಞಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕ್ಷೇತ್ರಕ್ಷೇತ್ರಜ್ಞರ ವಿವೇಕಜ್ಞಾನವೆಂಬುದು ಸಕಲಶಾಸ್ತ್ರಗಳ, ಸರ್ವವೇದಗಳ ಹಾಗೂ ಬ್ರಹ್ಮಸೂತ್ರದರ್ಶನದ ಸಾರವಾಗಿರುತ್ತದೆ.</p>
  </div>
  <div>
    <p>ಜೂನ್ ೧೧</p>
  </div>
  <div>
    <p>೧೬೩. ಆತ್ಮಜ್ಞಾನಮಾಹಾತ್ಮ್ಯಮ್</p>
  </div>
  <div>ಋಷಿಭಿರ್ಬಹುಧಾ ಗೀತಂ ಛಂದೋಭಿರ್ವಿವಿಧೈಃ ಪೃಥಕ್।<br/>ಬ್ರಹ್ಮಸೂತ್ರಪದೈಶ್ಚೈವ ಹೇತುಮದ್ಭಿರ್ವಿನಿಶ್ಚಿತೈಃ॥</div>
  <div>
    <p>ಭಗವದ್ಗೀತಾ ೧೩-೪</p>
  </div>
  <div>
    <p>ಕ್ಷೇತ್ರಕ್ಷೇತ್ರಜ್ಞರ ಯಾಥಾತ್ಮ್ಯವು ಋಷಿಗಳಿಂದ ಬಹಳವಾಗಿ ಹೊಗಳಲ್ಪಟ್ಟಿರುತ್ತದೆ, ವೇದಗಳಿಂದಲೂ ಇದು ಸ್ತುತಿಸಲ್ಪಟ್ಟಿರುತ್ತದೆ. ಮತ್ತು ಬ್ರಹ್ಮಸೂತ್ರಗಳಿಂದಲೂ ಕ್ಷೇತ್ರಕ್ಷೇತ್ರಜ್ಞರ ಯಾಥಾತ್ಮ್ಯವು ಯುಕ್ತಿಗಳಿಂದ ತಿಳಿಸಲ್ಪಟ್ಟಿರುತ್ತದೆ.</p>
  </div>
  <div>
    <p>ಕ್ಷೇತ್ರವೆಂದರೆ ಅನಾತ್ಮವಾದ ದೇಹೇಂದ್ರಿಯಾದಿಗಳು. ಕ್ಷೇತ್ರಜ್ಞನೆಂದರೆ ಕ್ಷೇತ್ರವನ್ನು ಅರಿಯುವ ಚೇತನವಾದ ಆತ್ಮ. ಕ್ಷೇತ್ರಕ್ಷೇತ್ರಜ್ಞರಿಗೇ ಅನಾತ್ಮ ಆತ್ಮಾ ಎಂದೂ ಹೆಸರು. ಅನಾತ್ಮರೂಪವಾದ ಕ್ಷೇತ್ರವನ್ನು ತಾನೆಂದು ತಿಳಿದಿರುವುದೇ ಅಜ್ಞಾನವು. ಕ್ಷೇತ್ರವನ್ನು ಅವಿದ್ಯಾಕಲ್ಪಿತವಾದ ಅನಾತ್ಮವೆಂದೂ, ತನ್ನನ್ನು ಚಿನ್ಮಾತ್ರನೆಂದೂ ತಿಳಿಯುವುದೇ ಜ್ಞಾನವು. ಇದಕ್ಕೇ <strong>ಕ್ಷೇತ್ರ ಕ್ಷೇತ್ರಜ್ಞ</strong> <strong>ಯಾಥಾತ್ಮ್ಯಜ್ಞಾನ</strong> ಎಂದು ಹೆಸರು.</p>
  </div>
  <div>
    <p>ಇದನ್ನೇ ವಸಿಷ್ಠಕಶ್ಯಪಾದಿ ಮಹರ್ಷಿಗಳು ಉಪದೇಶಿಸಿರುತ್ತಾರೆ. ಇದನ್ನೇ ವೇದವೇದಾಂತಗಳೂ ಸಾರುತ್ತಿವೆ. ಬಾದರಾಯಣಾಚಾರ್ಯರು ಬ್ರಹ್ಮಸೂತ್ರಗಳಲ್ಲಿಯೂ ಇದನ್ನೇ ಯುಕ್ತಿಯಿಂದ ಪ್ರತಿಪಾದನೆ ಮಾಡಿರು ತ್ತಾರೆ. ಆತ್ಮಾನಾತ್ಮ ವಿವೇಕವೇ ಆತ್ಮಜ್ಞಾನ. ಆತ್ಮಜ್ಞಾನವೇ ಸಕಲಶಾಸ್ತ್ರಗಳ ಸಾರ. ಅವಿದ್ಯಾಕಲ್ಪಿತವಾದ ಕ್ಷೇತ್ರವು ಅನಾತ್ಮವೆಂದೂ ಸಚ್ಚಿದಾನಂದಸ್ವರೂಪನೂ ಸಾಕ್ಷಿಯೂ ಆದ ಕ್ಷೇತ್ರಜ್ಞನೇ ತಾನೆಂದೂ ತಿಳಿದವನೇ ಆತ್ಮಜ್ಞಾನಿಯು. ಇವನೇ ಸಮ್ಯಗ್ದರ್ಶಿಯು. ಆತ್ಮಜ್ಞಾನದಿಂದಲೇ ಮುಕ್ತಿಯು. ಇದೇ ಮಾನವಜನ್ಮದ ಹೆಗ್ಗುರಿಯು. ಇದೇ ಆತ್ಮಜ್ಞಾನದ ಮಹಿಮೆಯು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕೃತಕೃತ್ಯಪುಂಗವಾಯ ವಾಸುದೇವಾಯ ನಮಃ॥</div>
  <div>ಕರ್ತವ್ಯಾಸಂಭವೇ ಚೈವ ಲೋಕಕಲ್ಯಾಣಹೇತುಕಃ।<br/>ಜ್ಞಾನೀ ತು ಕೃತಕೃತ್ಯೋಽಸೌ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕೃತಕೃತ್ಯನಾದ ಜ್ಞಾನಿಗೆ ಕರ್ತವ್ಯವೆಂಬುದು ಇಲ್ಲದಿದ್ದರೂ, ಲೋಕಕಲ್ಯಾಣಕ್ಕಾಗಿ ಕರ್ಮಗಳನ್ನು ಮಾಡುತ್ತಿರಬಹುದು.</p>
  </div>
  <div>
    <p>ಜೂನ್ ೧೨</p>
  </div>
  <div>
    <p>೧೬೪. ಜ್ಞಾನಿಯ ಲೋಕಕಲ್ಯಾಣ</p>
  </div>
  <div>ನ ಮೇ ಪಾರ್ಥಾಸ್ತಿ ಕರ್ತವ್ಯಂ ತ್ರಿಷು ಲೋಕೇಷು ಕಿಂಚನ।<br/>ನಾನವಾಪ್ತಮವಾಪ್ತವ್ಯಂ ವರ್ತ ಏವ ಚ ಕರ್ಮಣಿ॥</div>
  <div>
    <p>ಭಗವದ್ಗೀತಾ ೩-೨೨</p>
  </div>
  <div><p>ಎಲೈ ಪಾರ್ಥನೆ, ನನಗೆ ಮೂರೂ ಲೋಕಗಳಲ್ಲಿಯೂ ಕರ್ತವ್ಯವೆಂಬುದು ಯಾವುದೂ ಇಲ್ಲ. ನನಗೆ ಅನವಾಪ್ತವಾದದ್ದೂ ಯಾವುದೂ ಇಲ್ಲ, ಮತ್ತು ಆಪ್ತವ್ಯವಾದದ್ದೂ ಏನೂ ಇರುವುದಿಲ್ಲ. ಆದರೂ ನಾನು ಮಾತ್ರ ಕರ್ಮಗಳನ್ನು ಮಾಡುತ್ತಲೇ ಇರುತ್ತೇನೆ.</p>ಈ ಮಾತುಗಳನ್ನು ಆಡಿರುವವನು ಯಾರು? <strong>ಭಗವಂತ</strong>! ಶ್ರೀಕೃಷ್ಣನ ಈ ಮಾತುಗಳ ಅರ್ಥವನ್ನು ಸರಿಯಾಗಿ ತಿಳಿದುಕೊಳ್ಳಬೇಕು. <strong>ಗೀತಾಚಾರ್ಯನಾದ ಜಗದ್ಗುರುವಾದ</strong> <strong>ಶ್ರೀಕೃಷ್ಣಪರಮಾತ್ಮನ ಧೀರವಾಣಿಯಿದು!</strong> ನಿತ್ಯತೃಪ್ತನೂ ಸರ್ವಾಂತರ್ಯಾಮಿಯೂ ಪರಿಪೂರ್ಣನೂ ಆಪ್ತಕಾಮನೂ ಅಕಾಮನೂ ಆಗಿರುವ ಭಗವಂತನಿಗೆ ಮಾಡಬೇಕಾದ ಕರ್ತವ್ಯರೂಪವಾದ ಕರ್ಮಗಳು ಉಂಟೇ? ಖಂಡಿತಾ ಇಲ್ಲ.</div>
  <div>
    <p>ಇನ್ನು ಶ್ರೀಕೃಷ್ಣನಿಗೆ ಸಿಕ್ಕದಿರುವ, ಲಭ್ಯವಾಗದಿರುವ ಯಾವುದಾದರೂ ಫಲಗಳುಂಟೆ? ಅಥವಾ ಹೊಂದಬೇಕಾಗಿರುವ, ಪಡೆದುಕೊಳ್ಳಬೇಕಾಗಿರುವ ಫಲಗಳಾದರೂ ಇವೆಯೆ? ಇಲ್ಲ. ಹೀಗಿದ್ದರೂ ಶ್ರೀಕೃಷ್ಣನು ಕರ್ಮಗಳನ್ನು ಮಾಡದೇ ಸುಮ್ಮನೆ ಕ್ಷಣಮಾತ್ರವಾದರೂ ಕೂತಿದ್ದಾನೆಯೆ? ಅದೂ ಇಲ್ಲ. ಹಾಗಾದರೆ ಇದರ ರಹಸ್ಯವೇನು? ಅದೇ ಲೋಕಾನುಗ್ರಹ. “<strong>ಪರೋಪಕಾರಾಯ ಸತಾಂ ವಿಭೂತಯಃ</strong>”. ಲೋಕಕಲ್ಯಾಣಕ್ಕಾಗಿಯೇ ಜ್ಞಾನಿಗಳ ಸಕಲ ವ್ಯವಹಾರಗಳೂ ನಡೆಯುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಂಶಯವಿದೂರಾಯ ವಾಸುದೇವಾಯ ನಮಃ॥</div>
  <div>ಅಜ್ಞಾನೀ ಸಂಶಯಜ್ಞಾನೀ ಉಭಾವಪಿ ವಿನಶ್ಯತಃ।<br/>ಪಾಪಿಷ್ಠಃ ಸಂಶಯೋ ನೂನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಜ್ಞಾನಿಯೂ ಮತ್ತು ಸಂಶಯಜ್ಞಾನಿಯೂ ವಿನಾಶವಾಗಿಬಿಡುತ್ತಾರೆ. ಸಂಶಯವೆಂಬುದು ಪಾಪಿಷ್ಠವಾದದ್ದು.</p>
  </div>
  <div>
    <p>ಜೂನ್ ೧೩</p>
  </div>
  <div>
    <p>೧೬೫. ಸಂಶಯವಿರಬಾರದು</p>
  </div>
  <div>ಅಜ್ಞಶ್ಚಾಶ್ರದ್ದಧಾನಶ್ಚ ಸಂಶಯಾತ್ಮಾ ವಿನಶ್ಯತಿ।<br/>ನಾಯಂ ಲೋಕೋಽಸ್ತಿ ನ ಪರೋ ನ ಸುಖಂ ಸಂಶಯಾತ್ಮನಃ॥</div>
  <div>
    <p>ಭಗವದ್ಗೀತಾ ೪-೪೦</p>
  </div>
  <div>
    <p>ಅಜ್ಞನೂ, ಶ್ರದ್ಧಾರಹಿತನೂ ಮತ್ತು ಸಂಶಯಾತ್ಮನೂ ವಿನಾಶವಾಗಿಬಿಡುತ್ತಾರೆ. ಸಂಶಯವುಳ್ಳವನಿಗೆ ಈ ಲೋಕವೂ ಇಲ್ಲ, ಪರಲೋಕವೂ ಇಲ್ಲ ; ಮತ್ತು ಸುಖವಂತೂ ಇಲ್ಲವೇ ಇಲ್ಲ.</p>
  </div>
  <div>
    <p>ಅಜ್ಞನೆಂದರೆ ಆತ್ಮನನ್ನು ಸರಿಯಾಗಿ ತಿಳಿಯದವನು. ಶಾಸ್ತ್ರಾಚಾರ್ಯರಿಂದ ತನ್ನ ಸ್ವರೂಪವನ್ನು ತಿಳಿಯದವನೇ ಅಜ್ಞನು. ಈ ಮಾನವಜನ್ಮದಲ್ಲಿ ಅಜ್ಞಾನವೇ ದೊಡ್ಡ ಶತ್ರು. ಅಜ್ಞಾನದಿಂದ ದುಃಖಗಳು ಪ್ರಾಪ್ತವಾಗುತ್ತವೆ. ನಿತ್ಯಶುದ್ಧ ನಿತ್ಯಬುದ್ಧ ನಿತ್ಯಮುಕ್ತನೇ ತಾನೆಂದು ತಿಳಿಯದ ಅಜ್ಞನು ಮತ್ತೆ ಮತ್ತೆ ಜನ್ಮಮರಣಚಕ್ರದಲ್ಲಿಯೇ ಸಿಕ್ಕಿಕೊಂಡು ಸಂಕಟಪಡುತ್ತಾನೆ.</p>
  </div>
  <div>
    <p>ಅಶ್ರದ್ದಧಾನನೆಂದರೆ ಶಾಸ್ತ್ರದಲ್ಲಾಗಲಿ ಗುರೂಪದೇಶದಲ್ಲಾಗಲಿ ನಂಬಿಕೆಯಿಲ್ಲದವನು. ಗುರುಹಿರಿಯರ ಮಾತಿನಲ್ಲಿ ವಿಶ್ವಾಸವಿಡದವನೂ ಹಾಳಾಗಿ ಹೋಗುತ್ತಾನೆ. ಇನ್ನು ಸಂಶಯಾತ್ಮನೆಂದರೆ, ಯಾವಾಗಲೂ ಸಂಶಯಪಡುವ ಸ್ವಭಾವದವನು. ಇವನಿಗೆ ಪ್ರತಿದಿನದ ವ್ಯವಹಾರಗಳಲ್ಲೂ ಸಂಶಯ, ಆತ್ಮಸ್ವರೂಪದ ಅರಿವಿನಲ್ಲಿಯೂ ಸಂಶಯವೇ. ಇಂಥವನೂ ಎಡಬಿಡಂಗಿಯಾಗಿ ನಾಶವಾಗಿಬಿಡುತ್ತಾನೆ. ಸಂಶಯಾತ್ಮನಂತೂ ಹಾಳಾಗಿ ಹೋಗಿಬಿಡುತ್ತಾನೆ. <strong>ಪಾಪಿಷ್ಠೋ ಹಿ ಸಂಶಯಾತ್ಮಾ</strong> ಎಂದು ಶ್ರೀಶಂಕರರ ಭಾಷ್ಯ. ಆದ್ದರಿಂದ ಸಾಧಕನು ಶ್ರದ್ಧಾಳುವಾಗಿ ವೇದಾಂತಶಾಸ್ತ್ರ ಮತ್ತು ಗುರುಗಳಿಂದ ಆತ್ಮನನ್ನು ಸರಿಯಾಗಿ ತಿಳಿದು ಮುಕ್ತನಾಗಬೇಕು ಎಂಬುದೇ ಗೀತಾಚಾರ್ಯನ ಆಶಯವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><strong>॥</strong> ಓಮ್ ಆಕಾಶೋಪಮಾಯ ವಾಸುದೇವಾಯ ನಮಃ॥</div>
  <div>ನಿರ್ಲಿಪ್ತಂ ವ್ಯಾಪಕಂ ಬ್ರಹ್ಮ ಸರ್ವಭೂತಾಶ್ರಯಂ ತಥಾ।<br/>ಆಕಾಶವತ್ ಸ್ವತಃಶುದ್ಧಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆಕಾಶದಂತೆ ಪರಬ್ರಹ್ಮವು ನಿರ್ಲಿಪ್ತವೂ ವ್ಯಾಪಕವೂ ಸರ್ವಾಶ್ರಯವೂ ಸ್ವತಃಶುದ್ಧವೂ ಆಗಿರುತ್ತದೆ.</p>
  </div>
  <div>
    <p>ಜೂನ್ ೧೪</p>
  </div>
  <div>
    <p>೧೬೬. ಆತ್ಮನು ನಿರ್ಲಿಪ್ತನು</p>
  </div>
  <div>ಯಥಾಽಽಕಾಶಸ್ಥಿತೋ ನಿತ್ಯಂ ವಾಯುಃ ಸರ್ವತ್ರಗೋ ಮಹಾನ್।<br/>ತಥಾ ಸರ್ವಾಣಿ ಭೂತಾನಿ ಮತ್ಸ್ಥಾನೀತ್ಯುಪಧಾರಯ॥</div>
  <div>
    <p>ಭಗವದ್ಗೀತಾ ೯-೬</p>
  </div>
  <div><p>ಸರ್ವವ್ಯಾಪಕವಾದ ವಾಯುವು ಹೇಗೆ ಆಕಾಶದಲ್ಲೇ ಇರುತ್ತದೆಯೋ ಹಾಗೆಯೇ ಎಲ್ಲಾ ಪ್ರಾಣಿಗಳೂ ನನ್ನಲ್ಲಿಯೇ ನೆಲೆಗೊಂಡಿರುತ್ತವೆ.</p>ಈ ಮಾತನ್ನು ಶ್ರೀಕೃಷ್ಣಭಗವಂತನು ಅರ್ಜುನನಿಗೆ ಸಾರಿಸಾರಿ ಧೈರ್ಯವಾಗಿ ಹೇಳುತ್ತಿದ್ದಾನೆ. ಭಗವಂತನಿಂದಲೇ ಈ ವಿಶ್ವವೆಲ್ಲವೂ ವ್ಯಾಪ್ತವಾಗಿರುತ್ತದೆ. ಆದರೆ ಭಗವಂತನು ಮಾತ್ರ ಕಣ್ಣಿಗೆ ಗೋಚರಿಸದ ಸೂಕ್ಷ್ಮಾತಿಸೂಕ್ಷ್ಮನಾಗಿರುತ್ತಾನೆ. ಪರಮಾತ್ಮನಲ್ಲಿ ಈ ವಿಶ್ವವೆಲ್ಲವೂ ಅಡಕವಾಗಿ ತೋರುತ್ತಿದ್ದರೂ, ಆ ಭಗವಂತನು ಮಾತ್ರ ಯಾವುದಕ್ಕೂ ಅಂಟಿಕೊಂಡಿರುವುದಿಲ್ಲ. ಭಗವಂತನು ಸರ್ವಜ್ಞನೂ ಸರ್ವಶಕ್ತನೂ ಸರ್ವಾತ್ಮನೂ ಸರ್ವಜಗತ್ಕಾರಣನೂ ಆಗಿದ್ದರೂ ತಾನು ಸ್ವತಃ ಸರ್ವಥಾ ನಿರ್ಲಿಪ್ತನೇ ಆಗಿರುತ್ತಾನೆ.</div>
  <div>
    <p>ಇದಕ್ಕೊಂದು ಸುಂದರವಾದ ದೃಷ್ಟಾಂತವನ್ನು ಇಲ್ಲಿ ಕೊಡಲಾಗಿದೆ. ಅದೇ ಆಕಾಶ ಮತ್ತು ವಾಯುಗಳ ದೃಷ್ಟಾಂತ. ಆಕಾಶದಲ್ಲಿ ವಾಯುವು ತುಂಬಿರುತ್ತದೆ. ವಾಯುಮಂಡಲವಿರುವುದೇ ಮಹಾಕಾಶದಲ್ಲಿ. ಆಕಾಶವು ಸರ್ವಕ್ಕೂ ಅವಕಾಶವನ್ನು ಕೊಡುತ್ತಿದ್ದರೂ ತಾನು ಮಾತ್ರ ಯಾವುದಕ್ಕೂ ಅಂಟಿಕೊಂಡಿರುವುದಿಲ್ಲವಷ್ಟೆ? ಹಾಗೆಯೇ ಸರ್ವಭೂತಗಳಿಗೂ ಆಸ್ಪದನಾದ ಭಗವಂತನಿಗೆ ಯಾವ ವಸ್ತುಗಳ ಅಂಟೂ ಸ್ವಲ್ಪವೂ ಇರಲಾರದು. ಆತ್ಮನು ವ್ಯಾಪಕನೂ ಅಸಂಗಿಯೂ ಆಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><strong>॥</strong> ಓಂ ಮುನಿಪುಂಗವಾಯ ವಾಸುದೇವಾಯ ನಮಃ॥</div>
  <div>ಆತ್ಮಜ್ಞಾನಂ ಮಹಾಜ್ಞಾನಂ ಮೋಕ್ಷಸಿದ್ಧಿಕರಂ ಪರಮ್।<br/>ಮುನಿಭಿಃ ಸರ್ವದಾ ಸೇವ್ಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನವೇ ಮಹಾಜ್ಞಾನವು, ಮೋಕ್ಷಸಿದ್ಧಿಯನ್ನು ಉಂಟುಮಾಡುವಂಥಹುದು, ಮುನಿಗಳಿಂದ ಸೇವಿಸಲ್ಪಟ್ಟಿರುವಂಥಹುದು.</p>
  </div>
  <div>
    <p>ಜೂನ್ ೧೫</p>
  </div>
  <div>
    <p>೧೬೭. ಮುನಿಗಳ ಆಸ್ತಿಯಿದು</p>
  </div>
  <div>ಪರಂ ಭೂಯಃ ಪ್ರವಕ್ಷ್ಯಾಮಿ ಜ್ಞಾನಾನಾಂ ಜ್ಞಾನಮುತ್ತಮಮ್।<br/>ಯಜ್ಜ್ಞಾತ್ವಾ ಮುನಯಃ ಸರ್ವೇ ಪರಾಂ ಸಿದ್ಧಿಮಿತೋ ಗತಾಃ॥</div>
  <div>
    <p>ಭಗವದ್ಗೀತಾ ೧೪-೧</p>
  </div>
  <div>
    <p>ಎಲೈ ಅರ್ಜುನನೆ, ಎಲ್ಲಾ ಜ್ಞಾನಗಳಿಗಿಂತಲೂ ಉತ್ತಮವಾದ, ಶ್ರೇಷ್ಠವಾದ ಆತ್ಮಜ್ಞಾನವನ್ನು ನಾನು ನಿನಗೆ ಈಗ ಮತ್ತೆ ಹೇಳುತ್ತೇನೆ. ಈ ಆತ್ಮಜ್ಞಾನದಿಂದಲೇ ಎಲ್ಲಾ ಮುನಿಗಳೂ ಮೋಕ್ಷವೆಂಬ ಪರಮಸಿದ್ಧಿಯನ್ನು ಪಡೆದು ಕೃತಾರ್ಥರಾಗಿರುತ್ತಾರೆ.</p>
    <p>ಆತ್ಮಜ್ಞಾನವೆಂದರೆ ಬ್ರಹ್ಮಜ್ಞಾನವೆಂದರ್ಥ. ಈ ವಿಶಾಲ ಜಗತ್ತಿನಲ್ಲಿ ನೂರಾರು, ಸಹಸ್ರಾರು, ಲಕ್ಷೋಪಲಕ್ಷರೂಪವಾದ ವಿದ್ಯೆಗಳಿರುತ್ತವೆ. ಎಲ್ಲ ವಿದ್ಯೆಗಳೂ ಶ್ರೇಷ್ಠವಾದವುಗಳೇ, ಮಂಗಳಕರವಾದವುಗಳೇ ಹೌದು. ಏಕೆಂದರೆ ಜ್ಞಾನವೆಂಬುದೇ ಪವಿತ್ರವಾದದ್ದು.</p>
    <p>ಆದರೆ ಆತ್ಮಜ್ಞಾನವು ಮಾತ್ರ ಪರಮಪವಿತ್ರವೂ ಪರಮಮಂಗಳಕರವೂ ಪರಮಶ್ರೇಷ್ಠವೂ ಆದದ್ದು. ಸಕಲವಿದ್ಯೆಗಳಿಗೂ ಸಾರವಾದದ್ದೇ ಆತ್ಮಜ್ಞಾನವು. ಇಡೀ ವಿಶ್ವಕ್ಕೆ ಕಾರಣನೂ ಸ್ವರೂಪವೂ ಆದವನೇ ಆತ್ಮನು. ಸರ್ವಕ್ಕೂ ಸಾರವಾದವನೇ ಆತ್ಮನು. ಆತ್ಮಜ್ಞಾನವೇ ಸರ್ವಶ್ರೇಷ್ಠ.</p>
    <p>ಈ ಜ್ಞಾನದಿಂದಾಗುವ ಫಲವೆಂದರೆ ಮೋಕ್ಷವೇ. ಮಹರ್ಷಿಗಳು, ತಪಸ್ವಿಗಳು, ಮುನಿಗಳು, ಸಂನ್ಯಾಸಿಗಳು, ಮಹಾತ್ಮರು ಈ ಆತ್ಮಜ್ಞಾನದ ಬಲದಿಂದಲೇ ಮೋಕ್ಷವನ್ನು ಹೊಂದಿ ಕೃತಾರ್ಥರಾಗಿರುತ್ತಾರೆ. ಈ ಸಂಸಾರಬಂಧನದಿಂದ ಮುಕ್ತರಾಗಬೇಕಾದರೆ ಆತ್ಮಜ್ಞಾನದಿಂದಲೇ ಸಾಧ್ಯ. ಬ್ರಹ್ಮಾತ್ಮಜ್ಞಾನದಿಂದಲೇ ಮುಕ್ತಿ ಎಂಬುದೇ ಸಕಲಶಾಸ್ತ್ರಗಳ ಸಂದೇಶವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿವೇಕೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಕರ್ಮಯೋಗಂ ಪ್ರಕುರ್ವಂತಿ ಸಾಧಕಾ ಯೇ ವಿವೇಕಿನಃ।<br/>ಕರ್ಮಯೋಗಾತ್ ಚಿತ್ತಶುದ್ಧಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವಿವೇಕಿಗಳಾದ ಸಾಧಕರು ಕರ್ಮಯೋಗವನ್ನು ಮಾಡುತ್ತಾರೆ. ಕರ್ಮಯೋಗದಿಂದ ಚಿತ್ತಶುದ್ಧಿಯುಂಟಾಗುತ್ತದೆ.</p>
  </div>
  <div>
    <p>ಜೂನ್ ೧೬</p>
  </div>
  <div>
    <p>೧೬೮. ಇವರೇ ಬುದ್ಧಿವಂತರು</p>
  </div>
  <div>ಕಾಯೇನ ಮನಸಾ ಬುದ್ಧ್ಯಾ ಕೇವಲೈರಿಂದ್ರಿಯೈರಪಿ।<br/>ಯೋಗಿನಃ ಕರ್ಮ ಕುರ್ವಂತಿ ಸಂಗಂ ತ್ಯಕ್ತ್ವಾಽಽತ್ಮಶುದ್ಧಯೇ॥</div>
  <div>
    <p>ಭಗವದ್ಗೀತಾ ೫-೧೧</p>
  </div>
  <div><p>ಕರ್ಮಯೋಗಿಗಳು ಚಿತ್ತಶುದ್ಧಿಗಾಗಿ ಶರೀರದಿಂದಲೂ ಮನಸ್ಸಿನಿಂದಲೂ ಇಂದ್ರಿಯಗಳಿಂದಲೂ ಕರ್ಮಯೋಗವನ್ನು ಮಾಡುತ್ತಾರೆ.</p>ಫಲಪ್ರಾಪ್ತಿಗಾಗಿ ಅಹಂಕಾರಭಾವನೆಯಿಂದ ಕರ್ಮವನ್ನು ಮಾಡುವವರು ಕೇವಲಕರ್ಮಿಗಳು. ಆದರೆ ಫಲಾಸಕ್ತಿರಹಿತರಾಗಿ ಅಹಂಕಾರ ಮಮಕಾರರಹಿತರಾಗಿ ಸಮತ್ವಬುದ್ಧಿಯಿಂದ ಕೂಡಿದವರಾಗಿ ಭಗವತ್ ಅರ್ಪಣಬುದ್ಧಿಯಿಂದ ಭಗವಂತನಿಗೆ ಸಂಬಂಧಪಡಿಸಿ ಚಿತ್ತಶುದ್ಧಿಗಾಗಿ ಕರ್ಮಗಳನ್ನು ಮಾಡುವವರು <strong>ಕರ್ಮಯೋಗಿ</strong>ಗಳೆನಿಸುತ್ತಾರೆ. ತಮಗೂ ಭಗವಂತನಿಗೂ, ಕರ್ಮಕ್ಕೂ ಭಗವಂತನಿಗೂ ಯೋಗ (ಸಂಬಂಧ)ವಿದ್ದರೆ ಅದು <strong>ಕರ್ಮಯೋಗ</strong>ವಾಗುತ್ತದೆ.</div>
  <div>
    <p>ಇಂಥ <strong>ಕರ್ಮಯೋಗಿ</strong>ಗಳು ದೇಹದಿಂದಲೂ ಇಂದ್ರಿಯಗಳಿಂದಲೂ ಮನಸ್ಸಿನಿಂದಲೂ ಮಾಡುತ್ತಿರುವ ಎಲ್ಲ ಕರ್ಮಗಳನ್ನೂ ಭಗವಂತನಿಗೇ ಸಂಬಂಧಿಸಿ ಮಾಡುತ್ತಾರೆ. ಇವರಿಗೆ “ಈ ಕರ್ಮವನ್ನು ನಾನು ಮಾಡುತ್ತಿದ್ದೇನೆ” ಎಂಬ ಅಹಂಕಾರವು ಇರುವುದಿಲ್ಲ. <strong>ಕರ್ಮವು ಬಂಧಕವಲ್ಲ, ಕರ್ಮಸಂಗವು ಬಂಧಕ</strong>. ಕರ್ಮಗಳನ್ನು ಮಾಡುವಾಗ ಉಂಟಾಗುವ ಆಯಾಸವು ಸಮಾನವೇ ಆಗಿದ್ದರೂ ಕರ್ಮಯೋಗದಿಂದ ಚಿತ್ತಶುದ್ಧಿಯು ಉಂಟಾಗಿ ಅನಂತರ ಜ್ಞಾನಪ್ರಾಪ್ತಿಗೆ ಯೋಗ್ಯತೆಯು ಉಂಟಾಗುತ್ತದೆ. ಆದ್ದರಿಂದ ಕರ್ಮಿಗಳಿಗಿಂತ <strong>ಕರ್ಮಯೋಗಿಗಳೇ ಬುದ್ಧಿವಂತರು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಾತ್ತ್ವಿಕಕರ್ಮವತೇ ವಾಸುದೇವಾಯ ನಮಃ॥</div>
  <div>ರಾಗದ್ವೇಷಫಲಾಸಂಗರಹಿತಂ ನಿಯತಂ ಶುಭಮ್।<br/>ಸಾತ್ತ್ವಿಕಂ ಕರ್ಮ ತತ್ ಪ್ರೋಕ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ರಾಗದ್ವೇಷಗಳಿಲ್ಲದೇ, ಫಲಾಸಕ್ತಿಯಿಲ್ಲದೇ ಮಾಡುವ ನಿತ್ಯಕರ್ಮಕ್ಕೇ <strong>ಸಾತ್ತ್ವಿಕಕರ್ಮ</strong> ಎಂದು ಹೆಸರು.</p>
  </div>
  <div>
    <p>ಜೂನ್ ೧೭</p>
  </div>
  <div>
    <p>೧೬೯. ಸಾತ್ತ್ವಿಕಕರ್ಮವಿದು</p>
  </div>
  <div>ನಿಯತಂ ಸಂಗರಹಿತಮ್ ಅರಾಗದ್ವೇಷತಃ ಕೃತಮ್।<br/>ಅಫಲಪ್ರೇಪು<strong>್ಸ</strong>ನಾ ಕರ್ಮ ಯತ್ ತತ್ ಸಾತ್ತ್ವಿಕಮುಚ್ಯತೇ॥</div>
  <div>
    <p>ಭಗವದ್ಗೀತಾ ೧೮-೨೩</p>
  </div>
  <div>
    <p>ಸಂಗವಿಲ್ಲದೆ, ರಾಗದ್ವೇಷಗಳಿಲ್ಲದೆ, ಫಲಗಳನ್ನೂ ನಿರೀಕ್ಷಿಸದೆ ಮಾಡಲ್ಪಡುವ ನಿತ್ಯಕರ್ಮಗಳಿಗೆ <strong>ಸಾತ್ತ್ವಿಕಕರ್ಮ</strong>ಗಳೆಂದು ಹೆಸರು.</p>
    <p>ಕರ್ಮಗಳನ್ನು ಮಾಡುವುದೇನೂ ದೊಡ್ಡಸ್ತಿಕೆಯಲ್ಲ. ಏಕೆಂದರೆ ಪ್ರತಿಯೊಬ್ಬನೂ ಕರ್ಮಗಳನ್ನು ಮಾಡಿಯೇ ಮಾಡುತ್ತಾನೆ. ಆದರೆ ಆ ಕರ್ಮಗಳು <strong>ಸಾತ್ತ್ವಿಕ</strong>ವಾಗಿದ್ದರೆ ಮಾತ್ರ ಆಗ ವಿಶೇಷ. <strong>ಸಾತ್ತ್ವಿಕ</strong>ಕರ್ಮಗಳನ್ನು ಮಾಡುವವನೇ ಬುದ್ಧಿವಂತನೆನಿಸಿಕೊಳ್ಳುತ್ತಾನೆ.</p>
    <p>ಸರಿ, ಹಾಗಾದರೆ ಸಾತ್ತ್ವಿಕಕರ್ಮಗಳ ಲಕ್ಷಣಗಳೇನು? ಎಂದರೆ, ಅವುಗಳನ್ನು ಗೀತಾಚಾರ್ಯನು ಇಲ್ಲಿ ಉಪದೇಶಿಸುತ್ತಿದ್ದಾನೆ. <strong>ಸಾತ್ತ್ವಿಕ</strong> ಕರ್ಮಗಳ <strong>ನಾಲ್ಕು ಲಕ್ಷಣಗಳನ್ನು </strong>ಇಲ್ಲಿ ತಿಳಿಸಲಾಗಿದೆ.</p>
  </div>
  <div>೧.</div>
  <div>ರಾಗದ್ವೇಷಗಳನ್ನು ಬಿಟ್ಟು ಕರ್ಮಗಳನ್ನು ಮಾಡಬೇಕು.</div>
  <div>೨.</div>
  <div>ಸಂಗವಿಲ್ಲದೇ ಕರ್ಮಗಳನ್ನು ಮಾಡಬೇಕು.</div>
  <div>೩.</div>
  <div>ಫಲಗಳನ್ನು ಬಯಸದೇ ಕರ್ಮಗಳನ್ನು ಮಾಡಬೇಕು.</div>
  <div>೪.</div>
  <div>ಸ್ವಧರ್ಮರೂಪವಾದ ನಿತ್ಯಕರ್ಮಗಳನ್ನೇ ಮಾಡಬೇಕು.</div>
  <div>
    <p>ಈ ನಾಲ್ಕು ಲಕ್ಷಣಗಳಿಂದ ಕೂಡಿರುವ ಕರ್ಮಗಳು <strong>ಸಾತ್ತ್ವಿಕ</strong>ವೆನಿಸುತ್ತವೆ.</p>
    <p>ಅಧ್ಯಾತ್ಮಸಾಧಕರು ಇಂಥ ಸಾತ್ತ್ವಿಕಕರ್ಮಗಳನ್ನೇ ಮಾಡುತ್ತಿದ್ದರೆ ಅದರಿಂದ ಅಂತಃಕರಣವೂ ಶುದ್ಧವಾಗಿ ಅನಂತರ ಸಾತ್ತ್ವಿಕವಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣವ್ಯಾಪ್ತಿವಿದೇ ವಾಸುದೇವಾಯ ನಮಃ॥</div>
  <div>ಸತ್ತ್ವಾದಿಗುಣಸಂಯುಕ್ತಂ ಸರ್ವಂ ವಸ್ತು ಚರಾಚರಮ್।<br/>ಗುಣಾತೀತಂ ಪರಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸ್ಥಾವರಜಂಗಮರೂಪವಾದ ಎಲ್ಲಾ ವಸ್ತುಗಳೂ ಸತ್ತ್ವಾದಿ ಗುಣಗಳಿಂದ ಕೂಡಿಯೇ ಇರುತ್ತವೆ. ಪರಬ್ರಹ್ಮವು ಮಾತ್ರ ಗುಣಾತೀತವಾಗಿರುತ್ತದೆ.</p>
  </div>
  <div>
    <p>ಜೂನ್ ೧೮</p>
  </div>
  <div>
    <p>೧೭೦. ಪ್ರಕೃತಿಯ ಪ್ರಭಾವ!</p>
  </div>
  <div>ನ ತದಸ್ತಿ ಪೃಥಿವ್ಯಾಂ ವಾ ದಿವಿ ದೇವೇಷು ವಾ ಪುನಃ।<br/>ಸತ್ತ್ವಂ ಪ್ರಕೃತಿಜೈರ್ಮುಕ್ತಂ ಯದೇಭಿಃ ಸ್ಯಾತ್ತ್ರಿಭಿರ್ಗುಣೈಃ॥</div>
  <div>
    <p>ಭಗವದ್ಗೀತಾ ೧೮-೪೦</p>
  </div>
  <div><p>ಪ್ರಕೃತಿಯಿಂದ ಹುಟ್ಟಿರುವ ಮೂರು ಗುಣಗಳ ಸಂಬಂಧವಿಲ್ಲದ ಪದಾರ್ಥವೆಂಬುದು ಭೂಲೋಕದಲ್ಲಾಗಲಿ ಸ್ವರ್ಗಲೋಕದಲ್ಲಾಗಲಿ ಯಾವುದೊಂದೂ ಇರುವುದಿಲ್ಲ.</p>ಪ್ರಕೃತಿಯೆಂದರೆ ಮೂಲಕಾರಣವಾದ ಪ್ರಧಾನವು. ಇದಕ್ಕೇ ಅವ್ಯಾಕೃತ, ಅವ್ಯಕ್ತ, ಬೀಜ, ಕಾರಣ—ಎಂದೆಲ್ಲ ಹೆಸರುಗಳು. ಇದರಿಂದ ಹುಟ್ಟಿದವುಗಳೇ ಮೂರು ಗುಣಗಳು. ಅವೇ ಸತ್ತ್ವಗುಣ, ರಜೋಗುಣ ಮತ್ತು ತಮೋಗುಣಗಳು. ಈ ಮೂರುಗುಣಗಳೇ ಪ್ರಪಂಚವಾಗಿ ತೋರುತ್ತಿವೆ. ಶರೀರ ಇಂದ್ರಿಯ ಮನೋಬುದ್ಧಿಗಳಾಗಿಯೂ, ಪಂಚ ಜ್ಞಾನೇಂದ್ರಿಯ ಪಂಚ ಕರ್ಮೇಂದ್ರಿಯಗಳಾಗಿಯೂ, ಶಬ್ದಸ್ಪರ್ಶರೂಪರಸಗಂಧಗಳಾಗಿಯೂ ಈ ಮೂರು ಗುಣಗಳು ತೋರುತ್ತಿವೆ.</div>
  <div>
    <p>ಹದಿನಾಲ್ಕು ಲೋಕಗಳಲ್ಲಿರುವ ಯಾವುದೇ ವಸ್ತುವಾಗಿದ್ದರೂ ಅದೆಲ್ಲವೂ ತ್ರಿಗುಣಗಳ ಕಾರ್ಯವೇ ಆಗಿರುತ್ತದೆ. ದೇವತೆಗಳಾಗಲಿ ಮಾನವರಾಗಲಿ ರಾಕ್ಷಸರಾಗಲಿ—ಎಲ್ಲರೂ ತ್ರಿಗುಣಗಳಿಗೆ ಅಧೀನರಾಗಿಯೇ ಇರುತ್ತಾರೆ. ಸ್ಥಾವರ ಜಂಗಮ ಪ್ರಪಂಚವೆಲ್ಲವೂ ತ್ರಿಗುಣಗಳಿಂದಲೇ ವ್ಯಾಪ್ತವಾಗಿದೆ. ತಾರತಮ್ಯದಿಂದ ಈ ಗುಣಗಳು ಎಲ್ಲ ರಲ್ಲಿಯೂ ಇದ್ದೇ ಇರುತ್ತವೆ. ಇದು <strong>ಪ್ರಕೃತಿಯ ಪ್ರಭಾವ</strong>. ಆದರೆ ಚೈತನ್ಯ ಘನಸ್ವರೂಪವಾದ ಪರಬ್ರಹ್ಮವು ಮಾತ್ರ ತ್ರಿಗುಣಾತೀತವಾಗಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನಿಲಕ್ಷಣವಿದೇ ವಾಸುದೇವಾಯ ನಮಃ॥</div>
  <div>ತ್ಯಕ್ತಕಾಮಃ ತ್ಯಕ್ತಕರ್ಮಾ ಸದಾ ಶಾಂತಃ ಸದಾತ್ಮನಿ।<br/>ವಿಚ್ಛಿನ್ನಸಂಶಯೋ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜ್ಞಾನಿಯು ಕಾಮಗಳನ್ನೂ ಕರ್ಮಗಳನ್ನೂ ಬಿಟ್ಟು, ಸದಾ ಆತ್ಮರತನಾಗಿರುತ್ತಾನೆ. ಇವನಿಗೆ ಯಾವ ಸಂಶಯಗಳೂ ಇರುವುದಿಲ್ಲ.</p>
  </div>
  <div>
    <p>ಜೂನ್ ೧೯</p>
  </div>
  <div>
    <p>೧೭೧. ಜ್ಞಾನಿಯ ಆರು ಲಕ್ಷಣಗಳು</p>
  </div>
  <div>ನ ದ್ವೇಷ್ಟ್ಯಕುಶಲಂ ಕರ್ಮ ಕುಶಲೇ ನಾನುಷಜ್ಜತೇ।<br/>ತ್ಯಾಗೀ ಸತ್ತ್ವಸಮಾವಿಷ್ಟಃ ಮೇಧಾವೀ ಛಿನ್ನಸಂಶಯಃ॥</div>
  <div>
    <p>ಭಗವದ್ಗೀತಾ ೧೮-೧೦</p>
  </div>
  <div>
    <p>ಜ್ಞಾನಿಯು ಕಾಮ್ಯಕರ್ಮವನ್ನು ದ್ವೇಷಿಸುವುದಿಲ್ಲ, ನಿತ್ಯಕರ್ಮದಲ್ಲಿ ಸಂಗವುಳ್ಳವನೂ ಆಗಿರುವುದಿಲ್ಲ. ಜ್ಞಾನಿಯು ತ್ಯಾಗಿಯೂ ಸತ್ತ್ವಗುಣಸಂಪನ್ನನೂ ಮೇಧಾವಿಯೂ ಛಿನ್ನಸಂಶಯನೂ ಆಗಿರುತ್ತಾನೆ.</p>
    <p>ಧೀರನಾದ ಆತ್ಮಜ್ಞಾನಿಯ ಆರು ಲಕ್ಷಣಗಳನ್ನು ಇಲ್ಲಿ ತಿಳಿಸಿದೆ.</p>
  </div>
  <div>೧.</div>
  <div>ಕಾಮ್ಯಕರ್ಮಗಳೆಂದರೆ ಶರೀರೋತ್ಪತ್ತಿಯ ಮೂಲಕ ಪುನರ್ಜನ್ಮಕ್ಕೆ ಕಾರಣವಾಗಿರುವ ಕರ್ಮಗಳು. ಆದ್ದರಿಂದಲೇ ಅವುಗಳಿಗೆ <strong>ಅಕುಶಲ</strong> ಎಂದು ಹೆಸರು. <strong>ಇವುಗಳನ್ನು ದ್ವೇಷಿಸದಿರುವವನೇ ಜ್ಞಾನಿಯು</strong>.</div>
  <div>೨.</div>
  <div><strong>ಕುಶಲ</strong>ವೆಂದರೆ ನಿತ್ಯಕರ್ಮಗಳು. ಚಿತ್ತಶುದ್ಧಿದ್ವಾರಾ ಮುಕ್ತಿಗೆ ಸಾಧನಗಳಿವು. <strong>ಜ್ಞಾನಿಯು ಇವುಗಳನ್ನು ಪ್ರೀತಿಸುವುದೂ ಇಲ</strong>್ಲ.</div>
  <div>೩.</div>
  <div><strong>ತ್ಯಾಗಿ</strong>ಯಾಗಿರುತ್ತಾನೆ. ಆತ್ಮಾನಂದಸಾಗರದಲ್ಲಿಯೇ ಮುಳುಗಿರುವವನಿಗೆ ಅನಾತ್ಮಭೋಗಗಳಲ್ಲಿ ಆಸಕ್ತಿಯಿರುವುದಿಲ್ಲ.</div>
  <div>೪.</div>
  <div><strong>ಸತ್ತ್ವಗುಣ</strong>ದಲ್ಲಿಯೇ ಇರುತ್ತಾನೆ. ಆತ್ಮಜ್ಞಾನಿಯು ಕಾಮಕ್ರೋಧಾದಿದೋಷಗಳಿಂದ ದೂರವಿದ್ದು ಸದಾ ಶಾಂತನಾಗಿರುತ್ತಾನೆ.</div>
  <div>೫.</div>
  <div><strong>ಮೇಧಾವಿ</strong>ಯೂ ಆಗಿರುತ್ತಾನೆ. <strong>ಮೇಧಾ</strong> ಎಂದರೆ ಆತ್ಮಜ್ಞಾನ. ಇವನು ಸಹಜವಾಗಿ ಆತ್ಮನಿಷ್ಠನೇ ಆಗಿರುತ್ತಾನೆ.</div>
  <div>೬.</div>
  <div><strong>ಛಿನ್ನಸಂಶಯ</strong>ನೂ ಆಗಿರುವವನೇ ಆತ್ಮಜ್ಞಾನಿಯು. ಧೀರನಿವನು.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ತಮೋಗುಣರಹಿತಾಯ ವಾಸುದೇವಾಯ ನಮಃ॥</div>
  <div>ಅಜ್ಞಾನಜೋ ಮಹಾನ್ ದೋಷಃ ಶತ್ರುರೇಷಸ್ತಮೋಗುಣಃ।<br/>ಪ್ರಮಾದಂ ಜನಯತ್ಯೇಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಜ್ಞಾನದಿಂದ ಹುಟ್ಟಿದ ಈ ತಮೋಗುಣವು ಸಾಧಕರಿಗೆ ಶತ್ರುವಾಗಿರುತ್ತದೆ. ಇದು ಪ್ರಮಾದವನ್ನು ಉಂಟುಮಾಡುತ್ತದೆ.</p>
  </div>
  <div>
    <p>ಜೂನ್ ೨೦</p>
  </div>
  <div>
    <p>೧೭೨. ಇದು, ತಮೋಗುಣವು</p>
  </div>
  <div>ತಮಸ್ತ್ವಜ್ಞಾನಜಂ ವಿದ್ಧಿ ಮೋಹನಂ ಸರ್ವದೇಹಿನಾಮ್।<br/>ಪ್ರಮಾದಾಲಸ್ಯನಿದ್ರಾಭಿಃ ತನ್ನಿಬಧ್ನಾತಿ ಭಾರತ॥</div>
  <div>
    <p>ಭಗವದ್ಗೀತಾ ೧೪-೮</p>
  </div>
  <div>
    <p>ಎಲೈ ಭಾರತನೆ, ಅಜ್ಞಾನದಿಂದ ಹುಟ್ಟಿದ ದೋಷವೇ ತಮೋಗುಣವು. ತಮೋಗುಣವೆಂಬುದು ಎಲ್ಲ ಜೀವಿಗಳಿಗೂ ಮೋಹವನ್ನುಂಟುಮಾಡುತ್ತದೆ. ಪ್ರಮಾದ, ಆಲಸ್ಯ, ನಿದ್ರೆಗಳೆಂಬ ದೋಷಗಳಿಂದ <strong>ತಮೋಗುಣ</strong>ವು ಅಜ್ಞಾನಿಗಳನ್ನು ಕಟ್ಟಿಹಾಕುತ್ತದೆ.</p>
    <p>ಸತ್ತ್ವಗುಣವಾಗಲಿ ರಜೋಗುಣವಾಗಲಿ ತಮೋಗುಣವಾಗಲಿ ಇತರರ ಕಣ್ಣುಗಳಿಗೆ ಕಾಣುವ ವಸ್ತುಗಳಲ್ಲ. ಅವುಗಳ ಫಲಗಳು ತೋರಿಕೊಂಡಾಗ ಮಾತ್ರ ಅದರಿಂದ ಆಯಾ ಗುಣಗಳನ್ನು ಊಹಿಸಿಕೊಳ್ಳಬೇಕು.</p>
    <p>ಪ್ರಕೃತದಲ್ಲಿ, ತಮೋಗುಣವೆಂದರೆ ಅಜ್ಞಾನದ ಕಾರ್ಯ. ತಮೋಗುಣವು ಸರ್ವಜೀವಿಗಳನ್ನೂ ಮೋಹಕೂಪದಲ್ಲಿ ಕೆಡವಿರುತ್ತದೆ. ಹೊರಗೆ ಕಾಣುವ ಮೂರು ಗುರುತುಗಳಿಂದ ಒಳಗಿನ ತಮೋಗುಣವನ್ನು ಗುರುತಿಸಬೇಕು. ತಮೋಗುಣದ ಆ ಮೂರು ಕಾರ್ಯಗಳಿವು:</p>
  </div>
  <div>೧.</div>
  <div><strong>ಪ್ರಮಾದ</strong>: ಏಕಾಗ್ರತೆಯಿಲ್ಲದಿರುವುದು, ಮರೆತುಬಿಡುವಿಕೆ. ಆಡಿದ ಮಾತನ್ನು ಮರೆಯುವುದೂ <strong>ಪ್ರಮಾದವೇ</strong>.</div>
  <div>೨.</div>
  <div><strong>ಆಲಸ್ಯ</strong>: ಸೋಮಾರಿತನ, ನಿಧಾನವಾಗಿ ಕೆಲಸಗಳನ್ನು ಮಾಡುವ ಸ್ವಭಾವ, ಚುರುಕಿಲ್ಲದಿರುವಿಕೆ.</div>
  <div>೩.</div>
  <div><strong>ನಿದ್ರಾ</strong>: ಹೆಚ್ಚುಸಮಯ ಸದಾ ಮಲಗಿಕೊಂಡೇ ಇರುವುದು.<p>ಸಾಧಕರು ಈ ತಮೋಗುಣವನ್ನು ಗೆಲ್ಲಬೇಕು.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮುಕ್ತಿಸಾಧನವಿದೇ ವಾಸುದೇವಾಯ ನಮಃ॥</div>
  <div>ಕ್ಷೇತ್ರಜ್ಞಂ ಪರಮಂ ಬ್ರಹ್ಮ ಕ್ಷೇತ್ರಂ ಯೇ ಕಲ್ಪಿತಂ ವಿದುಃ।<br/>ಮೋಕ್ಷಮೇವ ಹಿ ಗಚ್ಛಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕ್ಷೇತ್ರಜ್ಞನನ್ನು ಪರಬ್ರಹ್ಮವೆಂದೂ ಕ್ಷೇತ್ರವನ್ನು ಅವಿದ್ಯಾಕಲ್ಪಿತವೆಂದೂ ತಿಳಿದವರು ಮೋಕ್ಷವನ್ನೇ ಹೊಂದುತ್ತಾರೆ.</p>
  </div>
  <div>
    <p>ಜೂನ್ ೨೧</p>
  </div>
  <div>
    <p>೧೭೩. ಮುಕ್ತಿಗೆ ಸಾಧನವಿದು</p>
  </div>
  <div>ಕ್ಷೇತ್ರಕ್ಷೇತ್ರಜ್ಞಯೋರೇವಮ್ ಅಂತರಂ ಜ್ಞಾನಚಕ್ಷುಷಾ।<br/>ಭೂತಪ್ರಕೃತಿಮೋಕ್ಷಂ ಚ ಯೇ ವಿದುರ್ಯಾಂತಿ ತೇ ಪರಮ್॥</div>
  <div>
    <p>ಭಗವದ್ಗೀತಾ ೧೩-೩೪</p>
  </div>
  <div><p>ಯಾರು ಜ್ಞಾನಚಕ್ಷುಸ್ಸಿನಿಂದ ಕ್ಷೇತ್ರಕ್ಷೇತ್ರಜ್ಞರ ಸ್ವರೂಪವನ್ನೂ ಭೂತಪ್ರಕೃತಿಮೋಕ್ಷವನ್ನೂ , ತಿಳಿಯುತ್ತಾರೆಯೋ, ಅಂಥವರು ಪರಬ್ರಹ್ಮವನ್ನೇ ಹೊಂದಿಬಿಡುತ್ತಾರೆ.</p>ಜ್ಞಾನವೇ ನಿಜವಾದ ಕಣ್ಣು. ಇಲ್ಲಿ ಜ್ಞಾನವೆಂದರೆ ವಿವೇಕಜ್ಞಾನ, ಆತ್ಮಜ್ಞಾನ, ಸ್ವರೂಪಜ್ಞಾನ. ಇದರಿಂದಲೇ ಸಾಧಕರು ಜ್ಞಾನಿಗಳೆನಿಸುತ್ತಾರೆ. ಜ್ಞಾನದಿಂದ ಕ್ಷೇತ್ರವನ್ನು ಹುಸಿತೋರಿಕೆಯೆಂದೂ ಕ್ಷೇತ್ರಜ್ಞನನ್ನು ಅಸಂಸಾರಿಯಾದ ಪರಬ್ರಹ್ಮವೆಂದೂ ಜ್ಞಾನಿಗಳು ತಿಳಿಯುತ್ತಾರೆ. ಪಂಚಭೂತಗಳೂ ಶರೀರಾದಿ ಉಪಾಧಿಗಳೂ ಪ್ರಕೃತಿಯ ಕಾರ್ಯವೇ ಆಗಿರುತ್ತವೆ.</div>
  <div>
    <p>ಜ್ಞಾನದ ಬಲದಿಂದಲೇ ಭೂತಪ್ರಕೃತಿಮೋಕ್ಷವೂ ಉಂಟಾಗುತ್ತದೆ. ಪಂಚಭೂತಗಳಿಗೂ ಕಾರಣವಾದದ್ದು ಪ್ರಕೃತಿಯು. ಈ ಪ್ರಕೃತಿಯನ್ನು ಅಂದರೆ ದೇಹಾದಿಗಳನ್ನು ತಾನೆಂದು ತಿಳಿದಿರುವುದೇ ಅಜ್ಞಾನವು. ಈ ಪ್ರಕೃತಿಯು ತಾನಲ್ಲವೆಂದೂ, ಪ್ರಕೃತಿಯು ಅವಿದ್ಯಾಕಲ್ಪಿತವೆಂದೂ ತಿಳಿಯುವುದೇ ಜ್ಞಾನವು. ಇದೇ ಭೂತಪ್ರಕೃತಿಮೋಕ್ಷವು. ಹೀಗೆ ತಿಳಿದವನೇ ಬ್ರಹ್ಮಜ್ಞಾನಿಯೆನಿಸುತ್ತಾನೆ. ಶಾಸ್ತ್ರಾಚಾರ್ಯರ ಉಪದೇಶದ ಶ್ರವಣದಿಂದ ಹಾಗೂ ಸ್ವತಃ ಮನನದ ಬಲದಿಂದ ತತ್ತ್ವಜಿಜ್ಞಾಸುಸಾಧಕರುಗಳು ಈ ಮೇಲೆ ತಿಳಿಸಿರುವಂತೆ ಸರಿಯಾಗಿ ತಿಳಿದುಕೊಂಡರೆ ಅಂಥವರು ಪರಮಪುರುಷಾರ್ಥವೆಂಬ ಮೋಕ್ಷವನ್ನೇ ಹೊಂದಿಬಿಡುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯಜ್ಞಸ್ವರೂಪವಿದೇ ವಾಸುದೇವಾಯ ನಮಃ॥</div>
  <div>ಋತ್ವಿಗ್ಭ್ಯೋ ಜಾಯತೇ ಯಜ್ಞಃ ಯಜ್ಞಾತ್ ವೃಷ್ಟಿಃ ತತಃ ಫಲಮ್।<br/>ಅನ್ನಾದ್ ಭವಂತಿ ಭೂತಾನಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವೈದಿಕ ಋತ್ವಿಜರಿಂದ ಯಜ್ಞವೂ, ಯಜ್ಞದಿಂದ ಮಳೆಯೂ, ಮಳೆಯಿಂದ ಅನ್ನವೂ, ಅನ್ನದಿಂದ ಪ್ರಾಣಿಗಳೂ ಹುಟ್ಟುತ್ತವೆ.</p>
  </div>
  <div>
    <p>ಜೂನ್ ೨೨</p>
  </div>
  <div>
    <p>೧೭೪. ಯಜ್ಞದ ಫಲವಿದು</p>
  </div>
  <div>ಅನ್ನಾದ್ ಭವಂತಿ ಭೂತಾನಿ ಪರ್ಜನ್ಯಾದನ್ನಸಂಭವಃ।<br/>ಯಜ್ಞಾದ್ಭವತಿ ಪರ್ಜನ್ಯೋ ಯಜ್ಞಃ ಕರ್ಮಸಮುದ್ಭವಃ॥</div>
  <div>
    <p>ಭಗವದ್ಗೀತಾ ೩-೧೪</p>
  </div>
  <div>
    <p>ಅನ್ನದಿಂದ ಭೂತಗಳು ಹುಟ್ಟುತ್ತವೆ, ಮಳೆಯಿಂದ ಅನ್ನವು ಬೆಳೆಯುತ್ತದೆ, ಯಜ್ಞದಿಂದ ಮಳೆಯು ಉಂಟಾಗುತ್ತದೆ. ವೈದಿಕ ಋತ್ವಿಜರ ಶಾಸ್ತ್ರೋಕ್ತ ವ್ಯಾಪಾರದಿಂದ ಯಜ್ಞವು ಸಿದ್ಧವಾಗುತ್ತದೆ.</p>
  </div>
  <div>
    <p>ಎಲ್ಲ ಪ್ರಾಣಿಗಳೂ ಅನ್ನದಿಂದಲೇ ಹುಟ್ಟಿ ಅನ್ನದಲ್ಲಿಯೇ ಬದುಕಿರುತ್ತವೆ. ‘ಅನ್ನಗತಪ್ರಾಣ’ ಎನ್ನುತ್ತಾರಲ್ಲವೆ? ಅನ್ನ ತಿನ್ನದೇ ಹೋದರೆ ಯಾವ ಪ್ರಾಣಿಯೂ ಬದುಕಲಾರದು. ಈ ಅನ್ನವು ಭೂಮಿಯಲ್ಲಿ ಹುಟ್ಟಬೇಕಾದರೆ ಅದಕ್ಕೆ ಮಳೆಯ ನೀರು ಬೇಕು. ಮಳೆಯೇ ಬಾರದಿದ್ದರೆ ಯಾವ ಬೆಳೆಯೂ ಭೂಮಿಯಲ್ಲಿ ಹುಟ್ಟಲಾರದಷ್ಟೆ? ‘ಯಥಾ ವೃಷ್ಟಿಃ ತಥಾ ಸಸ್ಯಮ್’ ಎಂದು ಪ್ರಸಿದ್ಧವಾಗಿದೆಯಲ್ಲವೆ?</p>
  </div>
  <div>
    <p>ಆರೋಗ್ಯಕರವಾದ ಸಕಾಲಿಕ ಮಳೆಯು ಬರುವುದು ಹೇಗೆ? ಯಜ್ಞಯಾಗಾದಿರೂಪವಾದ ದೇವತಾರಾಧನೆಯಿಂದ. ನೀರಿಗೆ ಅಭಿಮಾನಿ ದೇವತೆಗಳಿದ್ದಾರೆ. ಸ್ವರ್ಗಲೋಕವಾಸಿಗಳಾದ ಆ ದೇವತೆಗಳನ್ನು ಯಜ್ಞ ದಿಂದ, ಸ್ತುತಿಗಳಿಂದ ಸಂತೋಷಗೊಳಿಸಿದಾಗ ಆ ದೇವತೆಗಳು ಸುವೃಷ್ಟಿ ಯನ್ನು ಸುರಿಸುತ್ತಾರೆ. ಆ ದೇವತೆಗಳನ್ನು ಕುರಿತು ಯಜ್ಞಮಾಡುವುದು ಹೇಗೆ? ಎಂದರೆ ವೇದೋಕ್ತಮಂತ್ರಜಪ, ಪಾರಾಯಣ, ಪೂಜಾ, ತರ್ಪಣ, ಹೋಮಾನುಷ್ಠಾನದಿಂದ; ಹೋತೃ, ಅಧ್ವರ್ಯು, ಉದ್ಗಾತೃಗಳ ಸಹಾಯದಿಂದ ಯಜ್ಞಾದಿಗಳು ನೆರವೇರಬೇಕಲ್ಲವೆ? ಅಂತೂ ವೇದಯಜ್ಞಸಮೃದ್ಧಿಯಿಂದಲೇ ಲೋಕದಲ್ಲಿ ಅನ್ನಸಮೃದ್ಧಿಯು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕರ್ಮಬಂಧನಾತೀತಾಯ ವಾಸುದೇವಾಯ ನಮಃ॥</div>
  <div>ಯದೃಚ್ಛಾಲಾಭಸಂತುಷ್ಟಂ ದ್ವಂದ್ವಾತೀತಂ ವಿಮತ್ಸರಮ್।<br/>ಕರ್ಮಾಣಿ ನೈವ ಬಧ್ನಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯದೃಚ್ಛಾಲಾಭಸಂತುಷ್ಟನೂ ದ್ವಂದ್ವಾತೀತನೂ ವಿಮತ್ಸರನೂ ಸಮನೂ ಆದ ವಿವೇಕಿಯನ್ನು ಕರ್ಮಗಳು ಬಂಧಿಸಲಾರವು.</p>
  </div>
  <div>
    <p>ಜೂನ್ ೨೩</p>
  </div>
  <div>
    <p>೧೭೫. ಇವನಿಗೆ ಕರ್ಮಗಳು ಬಂಧಕವಲ್ಲ</p>
  </div>
  <div>ಯದೃಚ್ಛಾಲಾಭಸಂತುಷ್ಟೋ ದ್ವಂದ್ವಾತೀತೋ ವಿಮತ್ಸರಃ।<br/>ಸಮಃ ಸಿದ್ಧಾವಸಿದ್ಧೌ ಚ ಕೃತ್ವಾಪಿ ನ ನಿಬಧ್ಯತೇ॥</div>
  <div>
    <p>ಭಗವದ್ಗೀತಾ ೪-೨೨</p>
  </div>
  <div>
    <p>ತಾನೇ ತಾನಾಗಿ ಸಿಕ್ಕಿದಷ್ಟರಲ್ಲಿ ಸಂತೋಷಪಡುವವನಾಗಿ, ದ್ವಂದ್ವಾತೀತನಾಗಿ, ಮಾತ್ಸರ್ಯವಿಲ್ಲದವನಾಗಿ, ಫಲಾಫಲಗಳಲ್ಲಿ ಸಮನಾಗಿರುವ ವಿವೇಕಿಯು ಯಾವ ಕರ್ಮಗಳನ್ನೇ ಮಾಡಿದರೂ ಅವುಗಳು ಅವನಿಗೆ ಬಂಧಕವಾಗುವುದಿಲ್ಲ.</p>
    <p>ಕರ್ಮಗಳೆಂದರೇ <strong>ಬಂಧಕ</strong>. ಕರ್ಮಗಳನ್ನು ಮಾಡಿದರೇ ಸಾಕು, ಅವುಗಳು ನಮ್ಮನ್ನು ಕಟ್ಟಿಹಾಕಿಬಿಡುತ್ತವೆ. ಆದರೆ ಈ ನಾಲ್ಕು ಲಕ್ಷಣಗಳನ್ನುಳ್ಳ ಇಂಥವನನ್ನು ಮಾತ್ರ ಅಂಥ ಕರ್ಮಗಳೂ ಬಂಧಿಸಲಾರವು. ಸರಿ, ಆ ನಾಲ್ಕು ಲಕ್ಷಣಗಳನ್ನುಳ್ಳ ಅಂಥವನು ಯಾರು? ಎಂದರೆ,</p>
  </div>
  <div>
    <p><strong>ಯದೃಚ್ಛಾಲಾಭಸಂತುಷ್ಟಃ</strong>–ಯಾವ ಫಲಗಳನ್ನೂ ತಾನು ಬಯಸದಿರುವವನು; ಆದರೆ ತಾನೇತಾನಾಗಿ ಬಂದದ್ದರಿಂದ ಸಂತೋಷಪಡುವವನು.</p>
  </div>
  <div>
    <p><strong>ದ್ವಂದ್ವಾತೀತಃ</strong>–ದ್ವಂದ್ವಗಳನ್ನು ಮೀರಿದವನು. ದ್ವಂದ್ವಗಳೆಂದರೆ ಪರಸ್ಪರ ವಿರುದ್ಧವಾದ ಎರಡೆರಡು ಗುಣಗಳು; ರಾಗದ್ವೇಷ, ಮಾನ ಅಪಮಾನ, ಸುಖದುಃಖಾದಿಗಳು. ಇವುಗಳನ್ನು ಮೀರಿರುವವನು.</p>
  </div>
  <div>
    <p><strong>ವಿಮತ್ಸರಃ</strong>–ಮಾತ್ಸರ್ಯವಿಲ್ಲದವನು. ಯಾರನ್ನೂ ದ್ವೇಷಿಸದಿರುವವನು.</p>
  </div>
  <div><strong>ಸಿದ್ಧೌ ಅಸಿದ್ಧೌ ಚ ಸಮಃ</strong>—ಕರ್ಮಗಳಿಗೆ ಫಲಗಳು ಬಂದರೂ ಬಾರದಿದ್ದರೂ ಸಮಚಿತ್ತವುಳ್ಳವನಾಗಿರುವವನು.</div>
  <div>
    <p>ಇಂಥವನನ್ನು ಕರ್ಮಗಳು ಬಂಧಿಸಲಾರವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಮಾರ್ಗವಿದೇ ವಾಸುದೇವಾಯ ನಮಃ॥</div>
  <div>ಸಾಂಖ್ಯಮಾರ್ಗೋ ಯೋಗಮಾರ್ಗಃ ಮುಕ್ತಿಮಾರ್ಗಾವುಭಾವಪಿ।<br/>ಉಭಾಭ್ಯಾಮಪಿ ಮೋಕ್ಷಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾಂಖ್ಯಮಾರ್ಗ ಯೋಗಮಾರ್ಗಗಳೆರಡೂ ಮುಕ್ತಿಗೆ ಸಾಧನಗಳಾಗಿರುತ್ತವೆ. ಎರಡರಿಂದಲೂ ಮೋಕ್ಷವು ದೊರಕುತ್ತದೆ.</p>
  </div>
  <div>
    <p>ಜೂನ್ ೨೪</p>
  </div>
  <div>
    <p>೧೭೬. ಇವೆರಡೂ ಮುಕ್ತಿಗೆ ಸಾಧನಗಳೇ</p>
  </div>
  <div>ಯತ್ಸಾಂಖ್ಯೈಃ ಪ್ರಾಪ್ಯತೇ ಸ್ಥಾನಂ ತದ್ಯೋಗೈರಪಿ ಗಮ್ಯತೇ।<br/>ಏಕಂ ಸಾಂಖ್ಯಂ ಚ ಯೋಗಂ ಚ ಯಃ ಪಶ್ಯತಿ ಸ ಪಶ್ಯತಿ॥</div>
  <div>
    <p>ಭಗವದ್ಗೀತಾ ೫-೫</p>
  </div>
  <div><p>ಸಾಂಖ್ಯರಿಂದ ಯಾವ ಫಲವು ಹೊಂದಲ್ಪಡುತ್ತದೆಯೋ ಯೋಗಿಗಳಿಂದಲೂ ಅದೇ ಫಲವು ಹೊಂದಲ್ಪಡುತ್ತದೆ. ಹೀಗೆ ಸಾಂಖ್ಯವನ್ನೂ ಯೋಗವನ್ನೂ ಒಂದೇ ಎಂದು ತಿಳಿದವನೇ ಜ್ಞಾನಿಯು.</p><strong>ಸಾಂಖ್ಯ</strong>ರೆಂದರೆ ಜ್ಞಾನನಿಷ್ಠರಾದ ಸಂನ್ಯಾಸಿಗಳು. <strong>ಯೋಗಿ</strong>ಗಳೆಂದರೆ ಕರ್ಮಯೋಗಿಗಳಾದ ಸಾಧಕರು. ವಿಚಾರಪರರಾಗಿ, ವಿವೇಕದ ಬಲದಿಂದ ಆತ್ಮಸ್ವರೂಪವನ್ನು ನೇರವಾಗಿ ತಿಳಿದು ಆತ್ಮನಿಷ್ಠರಾದವರೇ ಸಾಂಖ್ಯರು. ಇವರ ಮಾರ್ಗ <strong>ಶುಕಮಾರ್ಗ, ಸಾಕ್ಷಾನ್ಮಾರ್ಗ</strong> ಹಾಗೂ <strong>ರಾಜಮಾರ್ಗ</strong>. ಇವರಿಗೆ ದೊರಕುವ ಫಲವೆಂದರೆ ಮೋಕ್ಷವೇ.</div>
  <div>
    <p>ಇನ್ನು <strong>ಯೋಗಿ</strong>ಗಳೆಂದರೆ ಕರ್ಮಯೋಗವನ್ನು ಮಾಡುತ್ತಾ ಚಿತ್ತಶುದ್ಧಿಯನ್ನು ಪಡೆದು ಅನಂತರ ಆತ್ಮಜ್ಞಾನಕ್ಕಾಗಿ ಪ್ರಯತ್ನಿಸುತ್ತಿರುವ ಸಾಧಕರು. ಇವರಿಗೆ ತಾನೇ ಬ್ರಹ್ಮವೆಂಬ ವಿವೇಕಜ್ಞಾನವು ಇನ್ನೂ ಉಂಟಾಗಿಲ್ಲ. ಇವರಿಗೆ ಇನ್ನೂ ವಿವೇಕದ ಆಳ ಅರ್ಥವಾಗಿಲ್ಲ , ಆದರೂ ಅದನ್ನು ಹೊಂದಲು ಪ್ರಯತ್ನಿಸುತ್ತಿರುವ ಅಧ್ಯಾತ್ಮಸಾಧಕರೇ ಆಗಿದ್ದಾರೆ. ಆದರೆ ಇವರಿಗೂ ಕೊನೆಯಲ್ಲಿ ದೊರಕುವ ಫಲವೆಂದರೆ ಮುಕ್ತಿಯೇ. <strong>ಸಾಂಖ್ಯರು</strong> ನೇರವಾಗಿಯೂ <strong>ಕರ್ಮಯೋಗಿಗಳು</strong> ಪರಂಪರೆಯಿಂದಲೂ ಮೋಕ್ಷವನ್ನೇ ಹೊಂದುತ್ತಾರೆ. ಹೀಗೆ ಸಾಂಖ್ಯಮಾರ್ಗ ಯೋಗಮಾರ್ಗಗಳೆರಡೂ ಮೋಕ್ಷಪ್ರಾಪ್ತಿಗೆ ಸಾಧನವೆಂದು ತಿಳಿದವನೇ ವಿವೇಕಿಯೆನಿಸುತ್ತಾನೆ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಜಗತ್ ಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಆತ್ಮೈವೇದಂ ಜಗತ್ ಸರ್ವಂ ಬ್ರಹ್ಮೈವಾತ್ಮಾ ಚಿದಾತ್ಮಕಃ।<br/>ಜ್ಞಾನಿನಾಂ ನಿಶ್ಚಿತಾ ಬುದ್ಧಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮನೇ ಈ ಜಗತ್ತಾಗಿದ್ದಾನೆ, ಆತ್ಮನಾದ ನಾನು ಬ್ರಹ್ಮವೇ ಆಗಿದ್ದೇನೆ ಎಂಬಿದು ಜ್ಞಾನಿಗಳ ನಿಶ್ಚಿತವಾದ ತಿಳುವಳಿಕೆಯು.</p>
  </div>
  <div>
    <p>ಜೂನ್ ೨೫</p>
  </div>
  <div>
    <p>೧೭೭. ಇವರು ಬುಧರು</p>
  </div>
  <div>ಅಹಂ ಸರ್ವಸ್ಯ ಪ್ರಭವೋ ಮತ್ತಃ ಸರ್ವಂ ಪ್ರವರ್ತತೇ।<br/>ಇತಿ ಮತ್ವಾ ಭಜಂತೇ ಮಾಂ ಬುಧಾ ಭಾವಸಮನ್ವಿತಾಃ॥</div>
  <div>
    <p>ಭಗವದ್ಗೀತಾ ೧೦-೮</p>
  </div>
  <div><p>ಅರ್ಜುನನೆ, ನಾನೇ ಈ ಜಗತ್ತಿಗೆಲ್ಲ ಕಾರಣನೆಂದೂ, ನನ್ನಿಂದಲೇ ಎಲ್ಲವೂ ನಡೆಯುತ್ತಿದೆಯೆಂದೂ ಸರಿಯಾಗಿ ವಿವೇಕದಿಂದ ತಿಳಿದುಕೊಂಡು <strong>ಬುಧರು</strong> ನನ್ನನ್ನು ಭಜಿಸುತ್ತಾರೆ.</p>ಈ ಮಾತನ್ನು ಭಗವಂತನು ಅರ್ಜುನನಿಗೆ ಹೇಳಿರುತ್ತಾನೆ. ಭಗವಂತನನ್ನು ಅಜ್ಞಾನಿಗಳೂ ಆರಾಧಿಸುತ್ತಾರೆ, ಜ್ಞಾನಿಗಳೂ ಆರಾಧಿಸುತ್ತಾರೆ. ಆದರೆ ಅವರಿಬ್ಬರಿಗೂ ಭಗವಂತನ ಸ್ವರೂಪದ ಅರಿವಿನಲ್ಲಿ ವ್ಯತ್ಯಾಸವಿರುತ್ತದೆ. ಅಜ್ಞಾನಿಗಳು ಸಕಾಮರಾಗಿ ತಮ್ಮ ತಮ್ಮ ಫಲಗಳನ್ನು ಹೊಂದುವುದಕ್ಕಾಗಿ ಭಗವಂತನನ್ನು ಆರಾಧಿಸುತ್ತಾರೆ. ಆಯಾ ಫಲಗಳು ತಮಗೆ ಸಿದ್ಧಿಸಿದ ಕೂಡಲೇ ಅಜ್ಞಾನಿಗಳು ಆ ಭಗವಂತನನ್ನು ಮರೆತೇ ಬಿಡುತ್ತಾರೆ.</div>
  <div>
    <p>ಆದರೆ ಜ್ಞಾನಿಗಳು ಹಾಗಲ್ಲ. ಜ್ಞಾನಿಗಳ ದೃಷ್ಟಿಯಿಂದ ಭಗವಂತನೆಂದರೆ ಒಬ್ಬ ವ್ಯಕ್ತಿಯಲ್ಲ, ಒಬ್ಬ ದೇವತೆಯೂ ಅಲ್ಲ. ಮತ್ತೇನೆಂದರೆ ತಮ್ಮ ಸ್ವರೂಪವೇ ಆಗಿರುವ ಸಚ್ಚಿದಾನಂದತತ್ತ್ವ. ಈ ವಿಶ್ವಕ್ಕೆಲ್ಲ ಕಾರಣವಾಗಿರುವ, ಈ ಜಗತ್ತಿನ ಸಕಲವ್ಯಾಪಾರಗಳಿಗೂ ಆಸ್ಪದವಾಗಿರುವ, ಸರ್ವಭೂತಗಳಿಗೂ ಪ್ರತ್ಯಗಾತ್ಮನಾಗಿರುವವನೇ ಭಗವಂತನೆಂದೂ, ಆ ಭಗವಂತನು ತನಗೂ ಸ್ವರೂಪವೆಂದೂ ಬ್ರಹ್ಮಜ್ಞಾನಿಗಳು ನಿಶ್ಚಿತವಾಗಿ ತಿಳಿದಿರುತ್ತಾರೆ. ಜ್ಞಾನಿಗಳ ತಿಳುವಳಿಕೆಯೇ ಸರಿಯಾದದ್ದು. ಭಗವಂತನನ್ನು ತಮ್ಮ ಆತ್ಮನೆಂದು ತಿಳಿದಿರುವ ಜ್ಞಾನಿಗಳೇ <strong>ಬುಧರು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯಜ್ಞಸ್ವರೂಪವಿದೇ ವಾಸುದೇವಾಯ ನಮಃ॥</div>
  <div>ಅರ್ಪಣಂ ಹವಿರಗ್ನಿಶ್ಚ ಹೋತಾ ಋತ್ವಿಕ್ ವಿಧಿಃ ಫಲಮ್।<br/>ಸರ್ವಂ ಬ್ರಹ್ಮೈವ ವಿದುಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅರ್ಪಣ, ಹವಿಸ್ಸು, ಅಗ್ನಿ, ಹೋತೃ, ಋತ್ವಿಜರು, ಕರ್ಮ, ಸ್ವರ್ಗಲೋಕವೆಂಬ ಫಲ—ಇದೆಲ್ಲವೂ ಬ್ರಹ್ಮಜ್ಞಾನಿಗೆ ಬ್ರಹ್ಮವೇ ಆಗಿರುತ್ತದೆ.</p>
  </div>
  <div>
    <p>ಜೂನ್ ೨೬</p>
  </div>
  <div>
    <p>೧೭೮. ಎಲ್ಲವೂ ಬ್ರಹ್ಮವೇ</p>
  </div>
  <div>ಬ್ರಹ್ಮಾರ್ಪಣಂ ಬ್ರಹ್ಮ ಹವಿಃ ಬ್ರಹ್ಮಾಗ್ನೌ ಬ್ರಹ್ಮಣಾ ಹುತಮ್।<br/>ಬ್ರಹ್ಮೈವ ತೇನ ಗಂತವ್ಯಂ ಬ್ರಹ್ಮಕರ್ಮಸಮಾಧಿನಾ॥</div>
  <div>
    <p>ಭಗವದ್ಗೀತಾ ೪-೨೪</p>
  </div>
  <div><p>ಬ್ರಹ್ಮಜ್ಞಾನಿಯ ದೃಷ್ಟಿಯಿಂದ ಅರ್ಪಣವೂ ಬ್ರಹ್ಮವೇ, ಹವಿಸ್ಸೂ ಬ್ರಹ್ಮವೇ; ಬ್ರಹ್ಮವೆಂಬ ಬೆಂಕಿಯಲ್ಲಿ ಬ್ರಹ್ಮದಿಂದಲೇ ಹೋಮವು ಮಾಡಲ್ಪಡುತ್ತದೆ. ಬ್ರಹ್ಮವೆಂಬ ಅಗ್ನಿಹೋತ್ರಕರ್ಮದಿಂದ ಬ್ರಹ್ಮವೆಂಬ ಲೋಕವೇ ಹೊಂದಲ್ಪಡುತ್ತದೆ.</p>ಈ ಶ್ಲೋಕದಲ್ಲಿ ಬ್ರಹ್ಮಜ್ಞಾನದ ಮಹಿಮೆಯನ್ನು ವರ್ಣಿಸಲಾಗಿರುತ್ತದೆ. ಯಜ್ಞಯಾಗಾದಿಗಳನ್ನು ಮಾಡುವಾಗ ಅಜ್ಞರಿಗೆ ಅರ್ಪಣ, ಹವಿಸ್ಸು, ಅಗ್ನಿ, ಹೋಮ, ಮಂತ್ರ, ಯಜಮಾನ, ಋತ್ವಿಜರು, ಸ್ವರ್ಗಲೋಕ—ಇವೆಲ್ಲವೂ ತಮಗಿಂತ ಭಿನ್ನಭಿನ್ನವಾಗಿರುತ್ತವೆ. ತಾನೇ ಬೇರೆ, ಈ ಅರ್ಪಣಾದಿದ್ರವ್ಯಗಳೇ ಬೇರೆ—ಎಂದೇ ಅಜ್ಞಾನಿಗಳು ತಿಳಿದಿರುತ್ತಾರೆ.</div>
  <div>
    <p>ಆದರೆ ಬ್ರಹ್ಮಜ್ಞಾನಿಗಳ ದೃಷ್ಟಿಯಿಂದ ಎಲ್ಲವೂ ಪರಬ್ರಹ್ಮಸ್ವರೂಪವೇ ಆಗಿರುತ್ತದೆ. ತುಪ್ಪವನ್ನು ಅಗ್ನಿಕುಂಡದಲ್ಲಿ ಸಮರ್ಪಿಸುವ ಸಾಧನವೇ <strong>ಅರ್ಪಣ</strong>ವು; ಇದು ಬ್ರಹ್ಮವೇ. ತುಪ್ಪ, ಸಮಿತ್ತು ಮುಂತಾದವುಗಳೇ <strong>ಹವಿಸ್ಸು</strong>; ಇದೂ ಬ್ರಹ್ಮವೇ. ಅಗ್ನಿಯೂ ಹೋಮಕ್ರಿಯೆಯೂ ಬ್ರಹ್ಮಜ್ಞಾನಿಗೆ ಬ್ರಹ್ಮವೇ ಆಗಿರುತ್ತದೆ. ಈ ಅಗ್ನಿಹೋತ್ರದಿಂದ ದೊರಕಬಹುದಾದ ಸ್ವರ್ಗಲೋಕವೂ ಬ್ರಹ್ಮವೇ ಆಗಿರುತ್ತದೆ. ಸಕ್ಕರೆಯ ಗಣಪತಿಯಲ್ಲಿ ಕೈ, ಕಾಲು, ಸೊಂಡಿಲು, ಕಬ್ಬು, ಕಡಬು, ಸರ್ಪ—ಎಲ್ಲವೂ ಸಕ್ಕರೆಯೇ ಆಗಿರುವಂತೆ ಜ್ಞಾನಿಯ ದೃಷ್ಟಿಯಿಂದ <strong>ಎಲ್ಲವೂ ಬ್ರಹ್ಮವೇ</strong> ಆಗಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನಭಾಸ್ಕರಾಯ ವಾಸುದೇವಾಯ ನಮಃ॥</div>
  <div>ಅಜ್ಞಾನನಾಶನಂ ಯೇಷಾಮ್ ಆತ್ಮವಿದ್ಯಾಪ್ರಭಾವತಃ।<br/>ನಿತ್ಯಪ್ರಕಾಶರೂಪಾಸ್ತೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾರ ಅಜ್ಞಾನವು ಆತ್ಮವಿದ್ಯೆಯಿಂದ ನಾಶವಾಗಿಬಿಟ್ಟಿದೆಯೋ, ಅಂಥವರು ಸದಾ ಪ್ರಕಾಶಸ್ವರೂಪರೇ ಆಗಿರುತ್ತಾರೆ.</p>
  </div>
  <div>
    <p>ಜೂನ್ ೨೭</p>
  </div>
  <div>
    <p>೧೭೯. ಜ್ಞಾನಸೂರ್ಯರಿವರು!</p>
  </div>
  <div>ಜ್ಞಾನೇನ ತು ತದಜ್ಞಾನಂ ಯೇಷಾಂ ನಾಶಿತಮಾತ್ಮನಃ।<br/>ತೇಷಾಮಾದಿತ್ಯವತ್ ಜ್ಞಾನಂ ಪ್ರಕಾಶಯತಿ ತತ್ಪರಮ್॥</div>
  <div>
    <p>ಭಗವದ್ಗೀತಾ ೫-೧೬</p>
  </div>
  <div>
    <p>ಯಾರ ಅಜ್ಞಾನವು ಆತ್ಮಜ್ಞಾನದಿಂದ ಪೂರ್ಣವಾಗಿ ನಾಶವಾಗಿಬಿಟ್ಟಿರುತ್ತದೆಯೋ, ಅಂಥವರಿಗೆ ಸೂರ್ಯನಂತೆ ಜ್ಞಾನವು ಸದಾ ಪ್ರತ್ಯಗಾತ್ಮ ಸ್ವರೂಪವನ್ನು ಬೆಳಗುತ್ತಿರುತ್ತದೆ.</p>
  </div>
  <div>
    <p>ಅಜ್ಞಾನವೆಂದರೆ ತಪ್ಪುತಿಳುವಳಿಕೆಯು. ದೇಹವೇ ತಾನೆಂದು ತಿಳಿದು ದೇಹಾದಿಗಳ ಧರ್ಮಗಳನ್ನು ತನ್ನಮೇಲೆ ಆರೋಪಿಸಿಕೊಳ್ಳುವುದೇ ಅಜ್ಞಾನ. ಅಜ್ಞಾನದಿಂದಲೇ ದುಃಖ, ಅಜ್ಞಾನದಿಂದಲೇ ಸಂಸಾರಬಂಧನ.</p>
  </div>
  <div>ಈ ಅಜ್ಞಾನವನ್ನು ಕಳೆಯುವ ಒಂದೇ ಒಂದು ವಸ್ತುವೆಂದರೆ ಜ್ಞಾನವು. ಜ್ಞಾನದಿಂದಲೇ ಅಜ್ಞಾನವು ತೊಲಗಬೇಕು. ಯಾವ ವಿವೇಕಿಗಳು ಆತ್ಮಜ್ಞಾನವನ್ನು ಹೊಂದಿರುತ್ತಾರೆಯೋ, ಅಂಥವರಿಗೆ ಈ ಅಜ್ಞಾನವು ಪೂರಾ ನಾಶವಾಗಿಬಿಟ್ಟಿರುತ್ತದೆ. ಪೂರ್ಣಬೆಳಕು ಬಂದಮೇಲೆ ಅಲ್ಲಿ ಪುನಃ ಕತ್ತಲೆಯು ಇರಲಾರದಷ್ಟೆ?</div>
  <div>
    <p>ಸೂರ್ಯನು ಪ್ರಕಾಶಸ್ವರೂಪನಾಗಿದ್ದು ಎಲ್ಲವನ್ನೂ ಬೆಳಗುವಂತೆ ಆತ್ಮಜ್ಞಾನವೂ ಸದಾ ಪ್ರಕಾಶಸ್ವರೂಪವಾಗಿದ್ದುಕೊಂಡೇ ಪ್ರತ್ಯಗಾತ್ಮನ ಸ್ವರೂಪವನ್ನು ಬೆಳಗುತ್ತಿರುತ್ತದೆ. ಒಮ್ಮೆ ಜ್ಞಾನವುಂಟಾದ ಬಳಿಕ ಪುನಃ ಪುನಃ ಜ್ಞಾನವು ಬರಬೇಕಾಗಿಲ್ಲ. ಒಮ್ಮೆ ಉಂಟಾದ ಜ್ಞಾನವೇ ಸದಾ ಆತ್ಮಸ್ವರೂಪವನ್ನು ಬೆಳಗುತ್ತಲೇ ಇರುತ್ತದೆ. ಒಮ್ಮೆ ಆತ್ಮಜ್ಞಾನಿಯಾದನೆಂದರೆ ಅವನಿಗೆ ಮತ್ತೆ ಅಜ್ಞಾನವು ಬಂದೊದಗಲಾರದು. ಆತ್ಮಜ್ಞಾನಿಯು ಆತ್ಮನಿಷ್ಠನೇ ಆಗಿಬಿಟ್ಟಿರುತ್ತಾನೆ. ಆತ್ಮನಿಷ್ಠರೇ ಜ್ಞಾನಸೂರ್ಯರು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ನೀತಿಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ದಂಡೋ ನೀತಿಸ್ತಥಾ ಮೌನಂ ಜ್ಞಾನಂ ಬುದ್ಧಿಸ್ತಥಾ ಸ್ಮೃತಿಃ।<br/>ಸರ್ವಮ್ ಈಶವಿಭೂತಿಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದಂಡ, ನೀತಿ, ಮೌನ, ಜ್ಞಾನ, ಬುದ್ಧಿ, ಸ್ಮೃತಿ—ಎಲ್ಲವೂ ಈಶ್ವರನ ವಿಭೂತಿಗಳೇ ಆಗಿರುತ್ತದೆ.</p>
  </div>
  <div>
    <p>ಜೂನ್ ೨೮</p>
  </div>
  <div>
    <p>೧೮೦. ಈ ನಾಲ್ಕೂ ಭಗವದ್ವಿಭೂತಿಗಳೇ</p>
  </div>
  <div>ದಂಡೋ ದಮಯತಾಮಸ್ಮಿ ನೀತಿರಸ್ಮಿ ಜಿಗೀಷತಾಮ್।<br/>ಮೌನಂ ಚೈವಾಸ್ಮಿ ಗುಹ್ಯಾನಾಂ ಜ್ಞಾನಂ ಜ್ಞಾನವತಾಮಹಮ್॥</div>
  <div>
    <p>ಭಗವದ್ಗೀತಾ ೧೦-೩೮</p>
  </div>
  <div>
    <p>ಎಲೈ ಅರ್ಜುನನೆ, ದಮನಮಾಡುವವರಲ್ಲಿ ನಾನು <strong>ದಂಡ</strong>ವಾಗಿರುತ್ತೇನೆ. ಗೆಲ್ಲಲು ಬಯಸುವವರಲ್ಲಿ ನಾನು <strong>ನೀತಿ</strong>ಯಾಗಿರುತ್ತೇನೆ. ಅತ್ಯಂತ ಗೋಪ್ಯಗಳಲ್ಲಿ ನಾನು <strong>ಮೌನ</strong>ವಾಗಿರುತ್ತೇನೆ. ಜ್ಞಾನವಂತರಲ್ಲಿ ನಾನು <strong>ಜ್ಞಾನ</strong>ವಾಗಿರುತ್ತೇನೆ.</p>
    <p>ಭಗವಂತನ ನಾಲ್ಕು ವಿಭೂತಿಗಳನ್ನು ಇಲ್ಲಿ ತಿಳಿಸಲಾಗಿದೆ.</p>
  </div>
  <div>
    <p><strong>ದಂಡ</strong>: ದಮನಮಾಡುವವರಲ್ಲಿ ಇರಬೇಕಾದ ಸಾಮರ್ಥ್ಯವೆಂದರೆ <strong>ದಂಡ</strong>. ದಂಡವೆಂದರೆ ಭೀತಿಹೇತುವಾದ ಅಧಿಕಾರದ ಬಲ. ದಂಡದಿಂದಲೇ ದುಷ್ಟರನ್ನು ನಿಗ್ರಹಮಾಡಬಹುದು.</p>
  </div>
  <div>
    <p><strong>ನೀತಿ</strong>: ಧರ್ಮಮಾರ್ಗ. ವಾದದಲ್ಲಿ ಹಾಗೂ ಯುದ್ಧದಲ್ಲಿ ಗೆಲ್ಲಬೇಕಾದರೆ ಅಲ್ಲಿ ಬೇಕಾದ ಯೋಗ್ಯತೆಯೆಂದರೆ <strong>ನೀತಿಯು</strong>. ಸತ್ಯ, ಧರ್ಮ, ಆರ್ಜವ, ನ್ಯಾಯಗಳೇ <strong>ನೀತಿಯು</strong>.</p>
  </div>
  <div>
    <p><strong>ಮೌನ</strong>: ಮಾತನಾಡದಿರುವಿಕೆ. <strong>ಮೌನ</strong>ದಿಂದ ರಹಸ್ಯವಿಷಯಗಳನ್ನು ರಹಸ್ಯವಾಗಿ ಇಡಬಹುದು. <strong>ಮೌನ</strong>ದಿಂದ ರಹಸ್ಯಗಳು ಬಯಲಾಗುವುದಿಲ್ಲ. <strong>ಮೌನ</strong>ದಿಂದ ಜಗಳವೂ ಇಲ್ಲ. ಗೋಪ್ಯಗಳ ರಹಸ್ಯವೇ <strong>ಮೌನ</strong>.</p>
  </div>
  <div>
    <p><strong>ಜ್ಞಾನ</strong>: ತಿಳುವಳಿಕೆ. ಜ್ಞಾನವಂತರಿಗೇ ಗೌರವ, ಜ್ಞಾನವಂತರಿಗೇ ಪ್ರಶಸ್ತಿ ಏಕೆ? ಜ್ಞಾನವುಳ್ಳವರಾದ್ದರಿಂದ. ಜ್ಞಾನವೇ ಜ್ಞಾನವಂತರ ಆಸ್ತಿ.</p>
  </div>
  <div>
    <p>ಈ ನಾಲ್ಕೂ ಸಂಪತ್ತುಗಳು ಭಗವಂತನ ವಿಭೂತಿಗಳೇ ಆಗಿರುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜಿತಶತ್ರವೇ ವಾಸುದೇವಾಯ ನಮಃ॥</div>
  <div>ರಾಗದ್ವೇಷೌ ಮಹಾನ್ ಶತ್ರುಃ ಸಾಧಕಾನಾಂ ಸದಾ ಪಥಿ।<br/>ತದ್ವಶೋ ನ ಭವೇದ್ ಧೀರಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾಧಕರಿಗೆ ಅಧ್ಯಾತ್ಮಸಾಧನಮಾರ್ಗದಲ್ಲಿ ರಾಗದ್ವೇಷಗಳೇ ದೊಡ್ಡಶತ್ರುಗಳು. ಆದ್ದರಿಂದ ಧೀರನು ಅವುಗಳಿಗೆ ವಶನಾಗಬಾರದು.</p>
  </div>
  <div>
    <p>ಜೂನ್ ೨೯</p>
  </div>
  <div>
    <p>೧೮೧. ಸಾಧಕರಿಗೆ ಶತ್ರುಗಳಿವು</p>
  </div>
  <div>ಇಂದ್ರಿಯಸ್ಯೇಂದ್ರಿಯಸ್ಯಾರ್ಥೇ ರಾಗದ್ವೇಷೌ ವ್ಯವಸ್ಥಿತೌ।<br/>ತಯೋರ್ನ ವಶಮಾಗಚ್ಛೇತ್ ತೌ ಹ್ಯಸ್ಯ ಪರಿಪಂಥಿನೌ॥</div>
  <div>
    <p>ಭಗವದ್ಗೀತಾ ೩-೩೪</p>
  </div>
  <div>
    <p>ಪ್ರತಿಯೊಂದು ಇಂದ್ರಿಯದ (ಅರ್ಥ) ವಿಷಯದಲ್ಲಿಯೂ ರಾಗದ್ವೇಷಗಳು ಇದ್ದೇ ಇರುತ್ತವೆ. ಈ ರಾಗದ್ವೇಷಗಳಿಗೆ ಸಾಧಕರು ವಶರಾಗಬಾರದು. ಏಕೆಂದರೆ ಈ ರಾಗದ್ವೇಷಗಳೇ ಅಧ್ಯಾತ್ಮಸಾಧಕರಿಗೆ ಅಡ್ಡಿಮಾಡುವ ಶತ್ರುಗಳು.</p>
    <p>ಅಧ್ಯಾತ್ಮಸಾಧಕರಿಗೆ ರಹಸ್ಯಸಂದೇಶವನ್ನು ಸಾರುವ ಶ್ಲೋಕವಿದು!</p>
    <p>ರಾಗದ್ವೇಷಗಳೇ ಮಾನವರಿಗೆ ಶತ್ರುಗಳು. ರಾಗದ್ವೇಷಗಳೇ ಅಧ್ಯಾತ್ಮಸಾಧಕರಿಗೆ ಮಾರಕವಾದ ದೋಷಗಳು. ರಾಗದ್ವೇಷಗಳಿಗೆ ಅಧೀನನಾದ ಮಾನವನ ಜೀವನ ದುಃಖಮಯ. ರಾಗದ್ವೇಷಗಳನ್ನು ಉಪಾಯವಾಗಿ ವಿವೇಕದಿಂದ ಗೆದ್ದವನೇ ಧೀರ, ಇವನೇ ವಿವೇಕಿ.</p>
    <p>ಪ್ರತಿಯೊಂದು ವಿಷಯದಲ್ಲಿಯೂ ನಮಗೇ ಅರಿವಿಲ್ಲದಂತೆ ರಾಗ ಹಾಗೂ ದ್ವೇಷಗಳು ಇದ್ದೇ ಇರುತ್ತವೆ. ಕಣ್ಣಿಗೆ ರೂಪದಲ್ಲಿ, ಕಿವಿಗೆ ಶಬ್ದದಲ್ಲಿ, ನಾಲಿಗೆಗೆ ರುಚಿಯಲ್ಲಿ—ಹೀಗೆ ಪ್ರತಿಯೊಂದು ಇಂದ್ರಿಯಾರ್ಥದಲ್ಲಿಯೂ ರಾಗವೋ ದ್ವೇಷವೋ ಇದ್ದೇ ಇರುತ್ತದೆ. ತನಗೆ ಇಷ್ಟವಾದ ವಸ್ತುವಾಗಿದ್ದರೆ ಅದರಲ್ಲಿ ರಾಗ, ತನಗೆ ಅನಿಷ್ಟವಾದ ವಸ್ತುವಾಗಿದ್ದರೆ ಅದರಲ್ಲಿ ದ್ವೇಷ. ವಸ್ತುಗಳಲ್ಲಿ ರಾಗದ್ವೇಷಗಳಿರುವುದಿಲ್ಲ. ಅವುಗಳನ್ನು ನೋಡುವವರ ಮನಸ್ಸಿನಲ್ಲಿ ರಾಗದ್ವೇಷಗಳಿರುತ್ತವೆ. ಸಾಧಕರು ರಾಗದ್ವೇಷಗಳನ್ನು ಬಿಟ್ಟು ಅಧ್ಯಾತ್ಮಸಾಧನತತ್ಪರರಾಗಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜೀವನಕ್ರಮವಿದೇ ವಾಸುದೇವಾಯ ನಮಃ॥</div>
  <div>ದೇಹಸ್ಥಃ ಇಂದ್ರಿಯೈರ್ಭೋಗಾನ್ ಭುಂಜಾನೋ ವಿಷಯಾನ್ ಸದಾ।<br/>ಸುಖೀ ದುಃಖೀ ಚ ಜೀವೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜೀವನು ದೇಹದಲ್ಲಿ ಕೂತುಕೊಂಡು ಇಂದ್ರಿಯಗಳಿಂದ ವಿಷಯಗಳನ್ನು ಅನುಭವಿಸುತ್ತಾ ಸುಖಿಯೂ ದುಃಖಿಯೂ ಆಗುತ್ತಾ ಇರುತ್ತಾನೆ.</p>
  </div>
  <div>
    <p>ಜೂನ್ ೩೦</p>
  </div>
  <div>
    <p>೧೮೨. ಅಜ್ಞರ ನಿತ್ಯಜೀವನಕ್ರಮ</p>
  </div>
  <div>ಶ್ರೋತ್ರಂ ಚಕ್ಷುಃ ಸ್ಪರ್ಶನಂ ಚ ರಸನಂ ಘ್ರಾಣಮೇವ ಚ।<br/>ಅಧಿಷ್ಠಾಯ ಮನಶ್ಚಾಯಂ ವಿಷಯಾನುಪಸೇವತೇ॥</div>
  <div>
    <p>ಭಗವದ್ಗೀತಾ ೧೫-೯</p>
  </div>
  <div>ಶ್ರೋತ್ರೇಂದ್ರಿಯ, ಚಕ್ಷುರಿಂದ್ರಿಯ, ಸ್ಪರ್ಶೇಂದ್ರಿಯ, ರಸನೇಂದ್ರಿಯ ಮತ್ತು ಘ್ರಾಣೇಂದ್ರಿಯಗಳೆಂಬ ಪಂಚೇಂದ್ರಿಯಗಳನ್ನೂ ಮತ್ತು ಮನಸ್ಸೆಂಬ ಅಂತರಿಂದ್ರಿಯವನ್ನೂ ಆಶ್ರಯಿಸಿಕೊಂಡು ಈ ದೇಹದಲ್ಲಿ ವಾಸಮಾಡುತ್ತಿರುವ ಜೀವಾತ್ಮನು ತನಗೆ ಬೇಕಾಗಿರುವ ವಿಷಯಗಳನ್ನು ಅನುಭವಿಸುತ್ತಾ ಇರುತ್ತಾನೆ.</div>
  <div>ಜೀವಾತ್ಮನು ವಿಷಯಗಳನ್ನು ಅನುಭವಿಸುತ್ತಾ ಸುಖದುಃಖಗಳನ್ನು ಹೊಂದುತ್ತಿದ್ದಾನಲ್ಲವೆ? ಇದರ ಕ್ರಮವನ್ನು ಇಲ್ಲಿ ತಿಳಿಸಿರುತ್ತದೆ. ಜೀವಾತ್ಮನಿಗೆ ವಾಸಸ್ಥಾನವೇ ದೇಹ. ದೇಹವೆಂಬ ಗೃಹದಲ್ಲಿ ಜೀವಾತ್ಮನು ವಾಸಮಾಡಿಕೊಂಡಿರುತ್ತಾನೆ. ಇಂದ್ರಿಯಗಳೆಂಬ ಕರಣಗಳನ್ನು ಬಳಸಿಕೊಳ್ಳುತ್ತಾ ವಿಷಯಗಳನ್ನು ಅನುಭವಿಸುತ್ತಾ ತನ್ನ ಜೀವನವನ್ನು ಸಾಗಿಸುತ್ತಿದ್ದಾನೆ.</div>
  <div>
    <p>ಜೀವಾತ್ಮನು ಕಿವಿಗಳಿಂದ ಶಬ್ದಗಳನ್ನೂ, ಕಣ್ಣುಗಳಿಂದ ರೂಪಗಳನ್ನೂ, ಸ್ಪರ್ಶೇಂದ್ರಿಯದಿಂದ ಸ್ಪರ್ಶಗಳನ್ನೂ, ನಾಲಿಗೆಯಿಂದ ರಸಗಳನ್ನೂ, ಮೂಗಿನಿಂದ ವಾಸನೆಗಳನ್ನೂ ಅನುಭವಿಸುತ್ತಿದ್ದಾನೆ. ಮನಸ್ಸಿನ ಸಹಾಯದಿಂದ ಇಂದ್ರಿಯಗಳನ್ನು ಉಪಯೋಗಿಸುತ್ತಿದ್ದಾನೆ. ಪಂಚಭೂತಗಳ ಕಾರ್ಯವಾದ ದೇಹದಲ್ಲಿ ಕುಳಿತುಕೊಂಡು ಸುಖ, ದುಃಖ, ಭಯ, ಆಶ್ಚರ್ಯ, ಸಂತೋಷ ಮುಂತಾದ ಫಲಗಳನ್ನು ಅನುಭವಿಸುತ್ತಾ ಇದ್ದಾನೆ. ಇದು ಎಲ್ಲ ಅಜ್ಞರಾದ ಜೀವಾತ್ಮರುಗಳ ನಿತ್ಯಜೀವನಕ್ರಮವಾಗಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  
  <div>॥ ಓಂ ಸುಲಭೋಪಾಯೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಅಹಂಕಾರವಿಹೀನಶ್ಚೇತ್ ಭಗವತ್ ಸಕ್ತಮಾನಸಃ।<br/>ಪರಂ ಬ್ರಹ್ಮೈವ ಚಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಹಂಕಾರವನ್ನು ಬಿಟ್ಟು ಭಗವಂತನಲ್ಲಿಯೇ ನೆಟ್ಟ ಮನಸ್ಸುಳ್ಳವನಾಗಿಬಿಟ್ಟರೆ ಅಂಥವನು ಪರಬ್ರಹ್ಮವನ್ನೇ ಹೊಂದಿಬಿಡುತ್ತಾನೆ.</p>
  </div>
  <div>
    <p>ಜುಲೈ ೧</p>
  </div>
  <div>
    <p>೧೮೩. ಸುಲಭೋಪಾಯವಿದು</p>
  </div>
  <div>ಮನ್ಮನಾ ಭವ ಮದ್ಭಕ್ತೋ ಮದ್ಯಾಜೀ ಮಾಂ ನಮಸ್ಕುರು।<br/>ಮಾಮೇವೈಷ್ಯಸಿ ಸತ್ಯಂ ತೇ ಪ್ರತಿಜಾನೇ ಪ್ರಿಯೋಽಸಿ ಮೇ॥</div>
  <div>
    <p>ಭಗವದ್ಗೀತಾ ೧೮-೬೫</p>
  </div>
  <div>
    <p>ಎಲೈ ಅರ್ಜುನನೆ, ನನ್ನಲ್ಲಿಯೇ ಮನಸ್ಸಿಡು, ನನ್ನನ್ನೇ ಭಜಿಸು, ನನ್ನನ್ನೇ ಸೇವಿಸು, ನನ್ನನ್ನೇ ನಮಸ್ಕರಿಸು; ಹೀಗೆ ನೀನು ಮಾಡುತ್ತಿದ್ದರೆ ನೀನು ನಿಜವಾಗಿಯೂ ನನ್ನನ್ನೇ ಹೊಂದಿಬಿಡುತ್ತೀಯೆ. ನೀನು ನನಗೆ ಅತ್ಯಂತ ಪ್ರಿಯನಾದ್ದರಿಂದ ನಾನು ನಿನಗೆ ಹೀಗೆ ಆಣೆಮಾಡಿ ಹೇಳುತ್ತಿದ್ದೇನೆ. ಇದು ನನ್ನ ಸತ್ಯವಾದ ಪ್ರತಿಜ್ಞೆಯು.</p>
  </div>
  <div>
    <p>ಇದು ಭಗವಂತನ ಸತ್ಯವಾದ ಪ್ರತಿಜ್ಞೆಯು. ಭಗವಂತನನ್ನು ಸಂಪೂರ್ಣವಾಗಿ ನಂಬಿ, ಭಗವಂತನನ್ನು ಸಂಪೂರ್ಣವಾಗಿ ಆಶ್ರಯಿಸಿ, ಭಗವಂತನಿಗೇ ಸಂಪೂರ್ಣವಾಗಿ ಶರಣಾಗತರಾಗಿ, ಭಗವಂತನಿಗೇ ನಮ್ಮ ತನುಮನಧನಗಳನ್ನು ಸಂಪೂರ್ಣವಾಗಿ ಸಮರ್ಪಿಸಿ ಅಧ್ಯಾತ್ಮಸಾಧಕರಾದ ನಾವುಗಳು ಜೀವನವನ್ನು ನಡೆಸಬೇಕು.</p>
  </div>
  <div>
    <p>ಭಗವಂತನೆಂದರೆ ಒಬ್ಬ ವ್ಯಕ್ತಿಯಲ್ಲ, ಒಬ್ಬ ದೇವತೆಯೂ ಅಲ್ಲ. ಸರ್ವಪ್ರಾಣಿಗಳಿಗೂ ಪ್ರತ್ಯಗಾತ್ಮನಾಗಿರುವ ಸಚ್ಚಿದಾನಂದಸ್ವರೂಪನಾದ ಪರಬ್ರಹ್ಮವೇ ಭಗವಂತನು. ಸರ್ವಜ್ಞನೂ ಸರ್ವಶಕ್ತನೂ ಸರ್ವಾಂತರ್ಯಾಮಿಯೂ ಸರ್ವಾತ್ಮನೂ ಆದ ಭಗವಂತನಿಗೇ ಸಾಧಕರು ಸರ್ವವನ್ನೂ ಸಮರ್ಪಿಸಿದರೆ ಅಂಥವರು ಖಂಡಿತವಾಗಿಯೂ ಭಗವಂತನನ್ನೇ ಹೊಂದಿ ಕೃತಾರ್ಥರಾಗಿಬಿಡುತ್ತಾರೆ. ಹೀಗೆಂಬುದು ಭಗವಂತನ ಸತ್ಯಪ್ರತಿಜ್ಞೆಯೆಂದು ತಿಳಿದು ಸಾಧಕರು ಭಗವಂತನಿಗೆ ಸಂಪೂರ್ಣವಾಗಿ ಶರಣಾಗತರಾಗಬೇಕು. ಮೋಕ್ಷಪ್ರಾಪ್ತಿಗೆ ಸುಲಭೋಪಾಯವಿದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಉದಾಸೀನಾಯ ವಾಸುದೇವಾಯ ನಮಃ॥</div>
  <div>ಇಂದ್ರಿಯಾರ್ಥೇಷು ಯೋ ನಿತ್ಯಮ್ ಉದಾಸೀನಃ ಸ್ವಭಾವತಃ।<br/>ನಿರ್ಗುಣೋಽಯಂ ಗುಣಾತೀತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಂದ್ರಿಯಗಳ ವ್ಯಾಪಾರಗಳಲ್ಲಿ ಯಾವನು ಸ್ವಭಾವದಿಂದಲೇ ಉದಾ ಸೀನನಾಗಿದ್ದುಕೊಂಡುಗುಣಗಳಿಗೆದಾಸನಾಗಿಲ್ಲವೋ ಅವನೇ <strong>ಗುಣಾತೀತ</strong>ನು.</p>
  </div>
  <div>
    <p>ಜುಲೈ ೨</p>
  </div>
  <div>
    <p>೧೮೪. ಧೀರನಾದ ಉದಾಸೀನನಿವನು</p>
  </div>
  <div>ಉದಾಸೀನವದಾಸೀನಃ ಗುಣೈರ್ಯೋ ನ ವಿಚಾಲ್ಯತೇ।<br/>ಗುಣಾ ವರ್ತಂತ ಇತ್ಯೇವ ಯೋಽವತಿಷ್ಠತಿ ನೇಂಗತೇ॥</div>
  <div>
    <p>ಭಗವದ್ಗೀತಾ ೧೪-೨೩</p>
  </div>
  <div>
    <p>ಉದಾಸೀನನಂತೆ ಜೀವನವನ್ನು ನಡೆಸುತ್ತಾ, ಯಾವ ಧೀರನು ಗುಣಗಳಿಂದ ಅಲುಗಾಡಿಸಲ್ಪಡಲಾರನೋ, ಮತ್ತು ಯಾವ ವಿವೇಕಿಯು “ಇದೆಲ್ಲವೂ ಗುಣಗಳ ವ್ಯಾಪಾರವೇ” ಎಂದು ತಿಳಿದು ಸ್ವಾತ್ಮನಿಷ್ಠನಾಗಿರುತ್ತಾನೆಯೋ, ಅವನೇ <strong>ಗುಣಾತೀತನು</strong>.</p>
  </div>
  <div>
    <p>ಗುಣಾತೀತನ ಲಕ್ಷಣವನ್ನು ಭಗವಂತನು ತುಂಬಾ ಸೊಗಸಾಗಿ ಹಾಗೂ ತಿಳಿಯಾಗಿ ಇಲ್ಲಿ ತಿಳಿಸಿರುತ್ತಾನೆ. ಜೀವನದಲ್ಲಿ ಏರುಪೇರುಗಳು ಬಂದರೂ ಆತ್ಮಜ್ಞಾನಿಯು ತಾನು ಮಾತ್ರ ನಿರ್ವಿಕಾರನಾಗಿ ಉದಾಸೀನನಂತೆಯೇ ಇರುತ್ತಾನೆ. ಸತ್ತ್ವರಜಸ್ತಮೋಗುಣಗಳಿಂದ ತಾನು ಯಾವ ವಿಕಾರಗಳನ್ನೂ ಹೊಂದದೆ ಸದಾ ಆತ್ಮನಿಷ್ಠನಾಗಿರುತ್ತಾನೆ. ಅಜ್ಞಾನಿಗಳು ಗುಣಗಳಿಗೆ ದಾಸರಾಗಿ ಗುಣಾಧೀನರಾಗಿ ಸುಖದುಃಖಗಳಿಗೆ ವಶರಾಗಿಬಿಡುತ್ತಾರೆ, ಆದರೆ ಗುಣಗಳ ಆಟವು ಆತ್ಮಜ್ಞಾನಿಯಲ್ಲಿ ನಡೆಯುವುದಿಲ್ಲ.</p>
  </div>
  <div>
    <p>ತನ್ನ ದೇಹೇಂದ್ರಿಯಮನೋಬುದ್ಧಿಗಳಲ್ಲಿ ಏನೇ ವಿಕಾರಗಳು ಉಂಟಾದರೂ ಇವೆಲ್ಲವನ್ನೂ “ಗುಣಗಳ ವ್ಯಾಪಾರ”ವೆಂದೇ ತಿಳಿದು ತನ್ನ ಸ್ವರೂಪದಲ್ಲಿ ಸದಾ ನಿಷ್ಠನಾದವನೇ <strong>ಗುಣಾತೀತನು</strong>. ದೇಹಾದ್ಯುಪಾಧಿಗಳಲ್ಲಿ ಕೆಲವೊಮ್ಮೆ ಸತ್ತ್ವಗುಣವೂ, ಕೆಲವೊಮ್ಮೆ ರಜಸ್ತಮೋಗುಣಗಳೂ ಏಳಬಹುದು. ಆದರೆ ಆ ಗುಣಗಳಿಗೂ ತನಗೂ ಯಾವ ಸಂಬಂಧವಿಲ್ಲವೆಂದೂ ಗುಣಗಳು ಅವಿದ್ಯಾಕಲ್ಪಿತವೆಂದೂ ನಿಶ್ಚಿತವಾಗಿ ತಿಳಿದಿರುವ ಗುಣಾತೀತನು ಧೀರನಾದ ಆತ್ಮಜ್ಞಾನಿಯಾಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಚಿತ್ತಶುದ್ಧಿರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಸರ್ವಕರ್ಮಫಲತ್ಯಾಗೀ ಚಿತ್ತಶುದ್ಧಿಬಲಾತ್ ಕ್ರಮಾತ್।<br/>ಮೋಕ್ಷಮೇವಾಶ್ನುತೇ ನೂನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವಕರ್ಮಗಳ ಫಲಗಳನ್ನು ತ್ಯಾಗಮಾಡಿದರೆ ಅದರಿಂದ ಚಿತ್ತಶುದ್ಧಿಯನ್ನು ಪಡೆದು ಕ್ರಮವಾಗಿ ಸಾಧಕನು ಮೋಕ್ಷವನ್ನೇ ಹೊಂದುತ್ತಾನೆ.</p>
  </div>
  <div>
    <p>ಜುಲೈ ೩</p>
  </div>
  <div>
    <p>೧೮೫. ಚಿತ್ತಶುದ್ಧಿಗೆ ರಹಸ್ಯೋಪಾಯ</p>
  </div>
  <div>ಅಥೈತದಪ್ಯಶಕ್ತೋಽಸಿ ಕರ್ತುಂ ಮದ್ಯೋಗಮಾಶ್ರಿತಃ।<br/>ಸರ್ವಕರ್ಮಫಲತ್ಯಾಗಂ ತತಃ ಕುರು ಯತಾತ್ಮವಾನ್॥</div>
  <div/>
  <div>
    <p>ಭಗವದ್ಗೀತಾ ೧೨-೧೧</p>
  </div>
  <div><p>ಎಲೈ ಅರ್ಜುನನೆ, ಮದ್ಯೋಗವನ್ನು ಆಶ್ರಯಿಸಿದವನಾಗಿ ನನಗೋಸ್ಕರವಾಗಿ ನಿನ್ನ ಕರ್ಮಗಳೆಲ್ಲವನ್ನೂ ಮಾಡಲೂ ನೀನು ಶಕ್ತನಲ್ಲವಾದರೆ, ಆಗ ನೀನು ಯತಾತ್ಮನಾಗಿ ಸರ್ವಕರ್ಮಫಲತ್ಯಾಗ ವನ್ನಾದರೂ ಮಾಡಿ ಕೃತಾರ್ಥನಾಗು.</p>ಆತ್ಮಜ್ಞಾನಕ್ಕೆ ಸಾಧನವಾಗಿ ವಿಚಾರಮಾರ್ಗ, ಉಪಾಸನಾಮಾರ್ಗ, ಭಕ್ತಿಮಾರ್ಗ, ಕರ್ಮಯೋಗಮಾರ್ಗಗಳೆಂದು ಅನೇಕ ಉಪಾಯಗಳಿರುತ್ತವೆ. ಈ ಯಾವ ಮಾರ್ಗಗಳೂ ದಕ್ಕದ ಮಂದಾಧಿಕಾರಿಗೆ ಈ ಶ್ಲೋಕದಲ್ಲಿ ಭಗವಂತನು ತುಂಬ ಸುಲಭವಾದ <strong>ಕರ್ಮಫಲತ್ಯಾಗ</strong>ವೆಂಬ ಸಾಧನವನ್ನು ಉಪದೇಶಿಸಿರುತ್ತಾನೆ.</div>
  <div>
    <p>ಸಾಧಕನು ಕರ್ಮಗಳನ್ನು ಬಿಡಬೇಕಾಗಿಲ್ಲ, ವೈರಾಗ್ಯದಿಂದ ಮನೆಮಠಹೆಂಡತಿ ಮಕ್ಕಳುಗಳನ್ನು ಬಿಟ್ಟು ಕಾಡಿಗೆ ಹೋಗಬೇಕಾಗಿಯೂ ಇಲ್ಲ. ಮತ್ತೇನೆಂದರೆ ಕರ್ಮಫಲಗಳನ್ನು ಬಿಟ್ಟರೆ ಸಾಕು. ಕರ್ಮಗಳು ಬಂಧಕವಲ್ಲ, ಕರ್ಮಫಲಾಸಕ್ತಿಯೇ ಬಂಧಕ. ಆದ್ದರಿಂದ ತನ್ನ ಕರ್ತವ್ಯ ಕರ್ಮಗಳನ್ನೆಲ್ಲ ಚೆನ್ನಾಗಿ ಮಾಡುತ್ತಾ, ಭಗವಂತನಲ್ಲಿ ಪೂರ್ಣವಾಗಿ ನಂಬಿಕೆಯನ್ನು ಇಟ್ಟುಕೊಂಡು, ಅನಿತ್ಯವಾದ ಫಲಗಳಲ್ಲಿ ಮನಸ್ಸನ್ನು ಇಡದೆ ಶಾಂತಚಿತ್ತನಾಗಿರುವ ಸಾಧಕನಿಗೂ ಆತ್ಮಜ್ಞಾನವು ಉಂಟಾಗುತ್ತದೆ. ಇಂಥವನೂ ಅವಿದ್ಯಾಕಾಮಕರ್ಮಜನ್ಮಮರಣಬಂಧನಗಳಿಂದ ಮುಕ್ತನಾಗಿಬಿಡುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಆಸುರಭಾವರಹಿತಾಯ ವಾಸುದೇವಾಯ ನಮಃ॥</div>
  <div>ಸಮರ್ಥೋಽಹಂ ಧನಾಢ್ಯೋಽಹಂ ಮನ್ವಾನೋ ನಾಶ್ನುತೇ ಪರಮ್।<br/>ಸಾಧಕೋ ನ ಭವೇದೇವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನಾನು ಸಮರ್ಥ, ನಾನು ಧನಾಢ್ಯ ಎಂದು ತಿಳಿದವನು ಮೋಕ್ಷವನ್ನು ಹೊಂದುವುದಿಲ್ಲ. ಆದ್ದರಿಂದ ಸಾಧಕನು ಹೀಗೆ ತಿಳಿಯಬಾರದು.</p>
  </div>
  <div>
    <p>ಜುಲೈ ೪</p>
  </div>
  <div>
    <p>೧೮೬. ಸಾಧಕರು ಹೀಗಿರಬಾರದು</p>
  </div>
  <div>ಆಢ್ಯೋಽಭಿಜನವಾನಸ್ಮಿ ಕೋಽನ್ಯೋಽಸ್ತಿ ಸದೃಶೋ ಮಯಾ।<br/>ಯಕ್ಷ್ಯೇ ದಾಸ್ಯಾಮಿ ಮೋದಿಷ್ಯೇ ಇತ್ಯಜ್ಞಾನವಿಮೋಹಿತಾಃ॥</div>
  <div/>
  <div>
    <p>ಭಗವದ್ಗೀತಾ ೧೬-೧೫</p>
  </div>
  <div><p>ನಾನು ಆಢ್ಯನು, ಅಭಿಜನವುಳ್ಳವನು; ನನಗೆ ಸಮನಾದವನು ಈ ಮೂರು ಲೋಕಗಳಲ್ಲಿ ಯಾವನಿದ್ದಾನೆ? ನಾನು ಯಜ್ಞಯಾಗಾದಿಗಳನ್ನು ಮಾಡುತ್ತೇನೆ, ನಾನು ದಾನಶೂರನು, ನಾನು ಸದಾ ಸಂತೋಷವಾಗಿದ್ದೇನೆ—ಎಂದೆಲ್ಲಾ ಹೇಳುತ್ತಾ ಕಾಲಹಾಕುವವರು ಅಜ್ಞಾನದಿಂದ ಮೋಹಿತರಾಗಿರುವ ಅವಿವೇಕಿಗಳಾಗಿರುತ್ತಾರೆ. ಇವರು ಅಜ್ಞರಾದ ಅಸುರರೇ ಆಗಿರುತ್ತಾರೆ.</p>ಅಸುರರೆಂದರೆ, <strong>ಅಸುಷು ರಮಂತೇ ಇತಿ ಅಸುರಾಃ</strong>, ತಮ್ಮ ಸ್ವಾರ್ಥ ವ್ಯವಹಾರಗಳಲ್ಲಿ ಮುಳುಗಿರುವವರು. ಭಗವಂತನನ್ನು ಮರೆತು, ಮಾನವಜನ್ಮದ ಮಹತ್ತ್ವವನ್ನೂ , ಗುರಿಯನ್ನೂ ಮರೆತು ಬರೀ ವಿಷಯಭೋಗಗಳಲ್ಲಿ ಮುಳುಗಿರುವವರೇ ಅಸುರರು. ಅಸುರರ ಜೀವನಕ್ರಮವನ್ನು ಇಲ್ಲಿ ಭಗವಂತನು ಸರಳವಾಗಿ ತಿಳಿಸಿರುತ್ತಾನೆ.</div>
  <div>
    <p>ಅಸುರರಿಗೆ ಆರಾಧ್ಯದೇವತೆಯೆಂದರೆ <strong>ಅಹಂ</strong>. ನಾನು, ನನ್ನನ್ನು, ನನ್ನಿಂದ, ನನಗೆ, ನನ್ನ ದೆಸೆಯಿಂದ, ನನ್ನ, ನನ್ನಲ್ಲಿ—ಇಷ್ಟೇ ಅಸುರರ ಜೀವನಕ್ರಮ. ಯಜ್ಞ ದಾನ ತಪಸ್ಸುಗಳಲ್ಲಿಯೂ ಇವರಿಗೆ ತುಂಬಿರುವುದು ಅಹಂಕಾರವೇ. ಗುರುಹಿರಿಯರಲ್ಲಿ ಭಗವಂತನಲ್ಲಿ ಭಕ್ತಿಗೌರವಗಳಾಗಲಿ, ವಿಷಯಗಳಲ್ಲಿ ವೈರಾಗ್ಯವಾಗಲಿ ಇಲ್ಲದೆ ಅಜ್ಞಾನಸಾಗರದಲ್ಲಿ ಮುಳುಗಿರುವವರಿವರು. ಸಾಧಕರು ಎಂದೆಂದಿಗೂ ಹೀಗೆ ಅಸುರರಾಗಬಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನೈಷ್ಕರ್ಮ್ಯಸಿದ್ಧಿನಿಷ್ಠಾಯ ವಾಸುದೇವಾಯ ನಮಃ॥</div>
  <div>ದೇಹಾಭಿಮಾನರಹಿತಃ ಆತ್ಮನಿಷ್ಠೋ ಜಿತೇಂದ್ರಿಯಃ।<br/>ನೈಷ್ಕರ್ಮ್ಯಸಿದ್ಧಿಂ ಪ್ರಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇಹಾಭಿಮಾನರಹಿತನೂ ಆತ್ಮನಿಷ್ಠನೂ ಜಿತೇಂದ್ರಿಯನೂ ಆದವನು <strong>ನೈಷ್ಕರ್ಮ್ಯಸಿದ್ಧಿ</strong>ಯನ್ನು ಹೊಂದುತ್ತಾನೆ.</p>
  </div>
  <div>
    <p>ಜುಲೈ ೫</p>
  </div>
  <div>
    <p>೧೮೭. ಇಂಥವನಿಗೆ ನೈಷ್ಕರ್ಮ್ಯಸಿದ್ಧಿ</p>
  </div>
  <div>ಅಸಕ್ತಬುದ್ಧಿಃ ಸರ್ವತ್ರ ಜಿತಾತ್ಮಾ ವಿಗತಸ್ಪೃಹಃ।<br/>ನೈಷ್ಕರ್ಮ್ಯಸಿದ್ಧಿಂ ಪರಮಾಂ ಸಂನ್ಯಾಸೇನಾಧಿಗಚ್ಛತಿ॥</div>
  <div>
    <p>ಭಗವದ್ಗೀತಾ ೧೮-೪೯</p>
  </div>
  <div>
    <p>ಯಾವ ಅನಾತ್ಮಪದಾರ್ಥಗಳಲ್ಲಿಯೂ ಅಂಟಿಕೊಳ್ಳದ ಬುದ್ಧಿಯುಳ್ಳ ವನೂ, ಅಂತಃಕರಣವನ್ನು ಸ್ವಾಧೀನಮಾಡಿಕೊಂಡಿರುವವನೂ, ಭೋಗವಸ್ತುಗಳಲ್ಲಿ ಆಶೆಯಿಲ್ಲದವನೂ ಆದ ಆತ್ಮಜ್ಞಾನಿಯು ಸಮ್ಯಕ್ ದರ್ಶನವೆಂಬ ಸಂನ್ಯಾಸದಿಂದ ಪರಮವಾದ <strong>ನೈಷ್ಕರ್ಮ್ಯಸಿದ್ಧಿ</strong>ಯೆಂಬ ಮೋಕ್ಷವನ್ನು ಪಡೆದುಕೊಳ್ಳುತ್ತಾನೆ.</p>
    <p>ಮುಕ್ತಿಯನ್ನು ಹೊಂದುವ ಆತ್ಮಜ್ಞಾನಿಯ ಮೂರು ಲಕ್ಷಣಗಳನ್ನು ಇಲ್ಲಿ ಹೃದಯಂಗಮವಾಗಿ ತಿಳಿಸಿರುತ್ತದೆ:</p>
  </div>
  <div>
    <p>೧. <strong>ಅಸಕ್ತಬುದ್ಧಿಃ</strong>—ದೇಹಾದಿಗಳಲ್ಲಿಯೂ, ಪತ್ನಿ ಪುತ್ರ ಮಿತ್ರ ಗೃಹಾದಿಗಳಲ್ಲಿಯೂ ನಾನು ನನ್ನದೆಂಬ ಅಭಿಮಾನವಿಲ್ಲದವನು. ಇವುಗಳನ್ನು ಅನಾತ್ಮವೆಂದು ತಿಳಿದವನಿಗೆ ಇವುಗಳಲ್ಲಿ ರಾಗವು ಇರಲಾರದಷ್ಟೆ?</p>
  </div>
  <div>
    <p>೨. <strong>ಜಿತಾತ್ಮನು</strong>—ಜಿತವಾದ ಅಂತಃಕರಣವನ್ನು ಉಳ್ಳವನು. ಚಂಚಲವಾದ ಮನಸ್ಸನ್ನು ಶಾಂತವನ್ನಾಗಿ ಮಾಡಿಕೊಂಡು ತನ್ನ ಹತೋಟಿಯಲ್ಲಿ ಇಟ್ಟುಕೊಂಡಿರುವ ಸದಾ ಶಾಂತನಾಗಿರುವ ಧೀರನಿವನು.</p>
  </div>
  <div>
    <p>೩. <strong>ವಿಗತಸ್ಪೃಹನು</strong>—ಇಂದ್ರಿಯಗಳ ಭೋಗಗಳಲ್ಲಿ ತನ್ಮಯತೆಯನ್ನು ಹೊಂದದಿರುವವನು. ಶಬ್ದ ಸ್ಪರ್ಶ ರೂಪ ರಸ ಗಂಧಗಳೆಂಬ ಪಂಚ ವಿಷಯಗಳ ಭೋಗಗಳಲ್ಲಿ ಮುಳುಗದಿರುವ ವಿವೇಕಿಯು. ಇಂಥ ಜ್ಞಾನಿಯು ಮುಕ್ತಿಯನ್ನು ಹೊಂದುವುದರಲ್ಲಿ ಸಂಶಯವಿಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ರಾಜಸಸುಖವಿದೂರಾಯ ವಾಸುದೇವಾಯ ನಮಃ॥</div>
  <div>ಭೋಗಾದೌ ಯತ್ ಸುಖಾಭಾಸಂ ದುಃಖರೂಪಂ ತತಃ ಪರಮ್।<br/><strong>ರಾಜಸಂ </strong>ತತ್ ಸುಖಂ ಪ್ರೋಕ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭೋಗದ ಪ್ರಾರಂಭದಲ್ಲಿ ಸುಖದಂತೆ ತೋರುತ್ತಿದ್ದು ಕೊನೆಯಲ್ಲಿ ಯಾವುದು ದುಃಖವೇ ಆಗುತ್ತದೆಯೋ, ಅದು <strong>ರಾಜಸ</strong> <strong>ಸುಖವು</strong>.</p>
  </div>
  <div>
    <p>ಜುಲೈ ೬</p>
  </div>
  <div>
    <p>೧೮೮. ರಾಜಸ ಸುಖವಿದು</p>
  </div>
  <div>ವಿಷಯೇಂದ್ರಿಯಸಂಯೋಗಾತ್ ಯತ್ತದಗ್ರೇಽಮೃತೋಪಮಮ್।<br/>ಪರಿಣಾಮೇ ವಿಷಮಿವ ತತ್ಸುಖಂ ರಾಜಸಂ ಸ್ಮೃತಮ್॥</div>
  <div>
    <p>ಭಗವದ್ಗೀತಾ ೧೮-೩೮</p>
  </div>
  <div>
    <p>ವಿಷಯಗಳ ಮತ್ತು ಇಂದ್ರಿಯಗಳ ಸಂಬಂಧದಿಂದ ಉಂಟಾದ ಭೋಗದ ಯಾವ ಸುಖವು ಪ್ರಾರಂಭದಲ್ಲಿ ಅಮೃತದಂತೆ ಕಂಡು, ಅನಂತರ ಕೊನೆಯಲ್ಲಿ ವಿಷದಂತೆ ಆಗಿಬಿಡುತ್ತದೆಯೋ, ಅಂಥ ಸುಖವು <strong>ರಾಜಸ</strong>ವೆನಿಸುತ್ತದೆ.</p>
  </div>
  <div>ಯೌವನದಲ್ಲಿ ಇಂದ್ರಿಯಪಟುತ್ವವಿರುವಾಗ ಮನುಷ್ಯನು ವಿಷಯಭೋಗದಲ್ಲಿ ಮುಳುಗಿಬಿಡುತ್ತಾನೆ. ಆ ಸಂದರ್ಭದಲ್ಲಿ ವಿವೇಕವಾಗಲಿ ವಿಚಾರವಾಗಲಿ ಇರುವುದಿಲ್ಲ. ವಿಷಯಾನುಭೋಗದ ಕಾಲದಲ್ಲಿ ಏನೋ ಒಂದು ತರಹದ ಸುಖವು ಉಂಟಾದಂತೆ ಕಾಣುತ್ತದೆ. ಆತ್ಮಾನಂದವನ್ನು ಅರಿಯದೆ ಇದನ್ನೇ ಅಮೃತಸಮಾನವೆಂದು ತಿಳಿದು ಅವಿವೇಕಿಯು ಅನಾತ್ಮವಿಷಯಭೋಗಗಳಲ್ಲಿಯೇ ಮಗ್ನನಾಗಿಬಿಡುತ್ತಾನೆ.</div>
  <div/>
  <div>
    <p>ಆದರೆ ಮುಂದೆ ಕಾಲಕಳೆದಂತೆ ಆ ಭೋಗದ ಫಲವಾಗಿ ರೋಗರುಜಿನಾದಿಗಳು ತೋರಿಕೊಳ್ಳುತ್ತವೆ. ಬಲ ವೀರ್ಯ ರೂಪ ಪ್ರಜ್ಞಾ ಮೇಧಾ ಧನ ಉತ್ಸಾಹ ಶಕ್ತಿ—ಇವೆಲ್ಲವನ್ನೂ ಆ ಭೋಗವು ಈಗ ನಾಶಮಾಡಿಬಿಟ್ಟಿರುತ್ತದೆ. ಆ ಭೋಗವು ವಿಷವೆಂದು ಈಗ ಅರ್ಥವಾಗುತ್ತದೆ. ಪ್ರಾರಂಭದಲ್ಲಿ ಅಮೃತದಂತೆ ತೋರುತ್ತಿದ್ದು ಕೊನೆಯಲ್ಲಿ ವಿಷವಾಗಿ ತೋರುವ ಸುಖವೇ <strong>ರಾಜಸಸುಖವು</strong>. ವಿವೇಕಿಯಾದ ಅಧ್ಯಾತ್ಮಸಾಧಕನು ಇಂಥ <strong>ರಾಜಸ ಸುಖ</strong>ಕ್ಕೆ ಜೋಲುಬೀಳಬಾರದು. ಧೀರನಾದ ವಿವೇಕಿ ಯಾದ ಸಾಧಕನು <strong>ರಾಜಸ ಸುಖ</strong>ದಿಂದ ದೂರವಿರಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಿದ್ಧಿಪ್ರದಾಯ ವಾಸುದೇವಾಯ ನಮಃ॥</div>
  <div>ಈಶ್ವರಾರ್ಪಣಬುದ್ಧ್ಯಾ ತು ಕುರುತೇ ಕರ್ಮ ಯಃ ಸದಾ।<br/>ಚಿತ್ತಶುದ್ಧಿಮವಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವಾತನು ಈಶ್ವರಾರ್ಪಣಬುದ್ಧಿಯಿಂದ ಕರ್ಮಗಳನ್ನು ಮಾಡುತ್ತಿರುತ್ತಾನೆಯೋ, ಅಂಥವನಿಗೆ <strong>ಚಿತ್ತಶುದ್ಧಿಯು</strong> ಉಂಟಾಗುತ್ತದೆ.</p>
  </div>
  <div>
    <p>ಜುಲೈ ೭</p>
  </div>
  <div>
    <p>೧೮೯. ಚಿತ್ತಶುದ್ಧಿಗೆ ಸಾಧನವಿದು</p>
  </div>
  <div>ಅಭ್ಯಾಸೇಽಪ್ಯಸಮರ್ಥೋಽಸಿ ಮತ್ಕರ್ಮಪರಮೋ ಭವ।<br/>ಮದರ್ಥಮಪಿ ಕರ್ಮಾಣಿ ಕುರ್ವನ್ ಸಿದ್ಧಿಮವಾಪ್ಸ್ಯಸಿ॥</div>
  <div/>
  <div>
    <p>ಭಗವದ್ಗೀತಾ ೧೨-೧೦</p>
  </div>
  <div><p>ಅಭ್ಯಾಸಯೋಗವನ್ನು ಮಾಡಲು ಅಸಮರ್ಥನಾದರೆ, ಆಗ, ಎಲೈ ಅರ್ಜುನನೆ, ನನಗಾಗಿ ಕರ್ಮಗಳನ್ನು ಮಾಡು. ನನಗೋಸ್ಕರ ಕರ್ಮಗಳನ್ನು ಮಾಡುತ್ತಿದ್ದರೂ ನೀನು ಮೋಕ್ಷಸಿದ್ಧಿಯನ್ನೇ ಸುಲಭವಾಗಿ ಹೊಂದಿಬಿಡುತ್ತೀಯೆ.</p>ಮನಸ್ಸನ್ನು ಭಗವಂತನಲ್ಲಿ ಪ್ರಯತ್ನದಿಂದ ನಿಲ್ಲಿಸುವುದೇ ಅಭ್ಯಾಸಯೋಗವು. ಪ್ರಯತ್ನಶೀಲರಾದ ಸಾಧಕರಿಗೆ ಇದು ಅಸಾಧ್ಯವೇನಲ್ಲ. ಆದರೆ ಸರ್ವೇಸಾಧಾರಣವಾಗಿ ಎಲ್ಲ ಸಾಧಕರಿಗೂ ಅಭ್ಯಾಸಯೋಗವು ಸುಲಭವೂ ಅಲ್ಲ. ಹಾಗಾದರೆ ಅಂಥವರಿಗೆ ಮೋಕ್ಷಪ್ರಾಪ್ತಿಗೆ ದಾರಿಯೇನು? ಎಂದರೆ, ಇಲ್ಲಿದೆ, ಅತ್ಯಂತ ಸುಲಭೋಪಾಯ:</div>
  <div>
    <p>ಅದೇ, ಈಶ್ವರಾರ್ಥಕರ್ಮಾನುಷ್ಠಾನಮಾರ್ಗ. ಕರ್ಮಗಳನ್ನು ಎಲ್ಲರೂ ಮಾಡಿಯೇ ಮಾಡುತ್ತಾರಲ್ಲವೆ? ಸಾಧಕರೂ ಜಪ, ಧ್ಯಾನ, ಪೂಜೆ, ಪಾರಾಯಣಾದಿ ಏನಾದರೂ ಕರ್ಮಗಳನ್ನು ಮಾಡಿಯೇಮಾಡುತ್ತಾರೆ. ಈ ಆಧ್ಯಾತ್ಮಿಕ ಕರ್ಮಗಳನ್ನೆಲ್ಲ <strong>‘ನಾರಾಯಣಾಯೇತಿ ಸಮರ್ಪಯಾಮಿ’</strong> ಎಂಬ ಭಾವನೆಯಿಂದ ಮಾಡಿಬಿಟ್ಟರೆ ಅದರಿಂದ ಅದೆಂಥ ಒಳ್ಳೆಯ ಫಲ! ಸತ್ತ್ವಶುದ್ಧಿಯಾಗುತ್ತದೆ. ಚಿತ್ತಶುದ್ಧಿಯಾಯಿತೆಂದರೆ ಅಂಥ ಸಾಧಕನು ಉದ್ಧಾರವಾದಂತೆಯೇ! ಚಿತ್ತಶುದ್ಧಿಯಿಂದಲೇ ಮುಂದೆ ಆತ್ಮಜ್ಞಾನವೂ ಲಭಿಸಿ ಮೋಕ್ಷಸಿದ್ಧಿಯೂ ಆಗುತ್ತದೆಯಲ್ಲವೆ!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮೋಕ್ಷಮಾರ್ಗವಿದೇ ವಾಸುದೇವಾಯ ನಮಃ॥</div>
  <div>ಧ್ಯಾನಯೋಗೇನ ಕೇಚಿತ್ತು ಸಾಂಖ್ಯಯೋಗೇನ ಚಾಪರೇ।<br/>ಮೋಕ್ಷಮೇವಾಪ್ನುವಂತ್ಯೇತೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕೆಲವರು ಧ್ಯಾನಯೋಗದಿಂದಲೂ ಮತ್ತೆ ಕೆಲವರು ಸಾಂಖ್ಯಯೋಗದಿಂದಲೂ ಮೋಕ್ಷವನ್ನೇ ಹೊಂದುತ್ತಾರೆ.</p>
  </div>
  <div>
    <p>ಜುಲೈ ೮</p>
  </div>
  <div>
    <p>೧೯೦. ಈ ಮೂರೂ, ಮೋಕ್ಷಮಾರ್ಗಗಳೇ</p>
  </div>
  <div>ಧ್ಯಾನೇನಾತ್ಮನಿ ಪಶ್ಯಂತಿ ಕೇಚಿದಾತ್ಮಾನಮಾತ್ಮನಾ।<br/>ಅನ್ಯೇ ಸಾಂಖ್ಯೇನ ಯೋಗೇನ ಕರ್ಮಯೋಗೇನ ಚಾಪರೇ॥</div>
  <div>
    <p>ಭಗವದ್ಗೀತಾ ೧೩-೨೪</p>
  </div>
  <div>
    <p>ಕೆಲವರು ಸಾಧಕರು ಧ್ಯಾನಯೋಗದಿಂದ ಬುದ್ಧಿಯಲ್ಲಿ ಆತ್ಮನಿಂದ ಆತ್ಮನನ್ನು ಕಾಣುತ್ತಾರೆ. ಮತ್ತೆ ಕೆಲವರು ಸಾಂಖ್ಯಯೋಗದಿಂದಲೂ ಇನ್ನೂ ಕೆಲವರು ಕರ್ಮಯೋಗದಿಂದಲೂ ಆತ್ಮನನ್ನು ಕಾಣುತ್ತಾರೆ.</p>
    <p>ಈ ಶ್ಲೋಕದಲ್ಲಿ ಆತ್ಮಜ್ಞಾನಕ್ಕೆ ಮೂರು ಸಾಧನಗಳನ್ನು ತಿಳಿಸಿದೆ:</p>
    <p>೧. <strong>ಧ್ಯಾನಯೋಗದಿಂದ ಆತ್ಮಜ್ಞಾನ</strong>: ಧ್ಯಾನಯೋಗವೆಂದರೆ ಹೊರಗಿನ ಅನಾತ್ಮವಿಷಯಗಳಿಂದ ಮನಸ್ಸನ್ನು ಒಳಮುಖವಾಗಿ ಮಾಡಿಕೊಂಡು ಆತ್ಮನನ್ನೇ ಚಿಂತನೆಮಾಡುವ ಸಾಧನಕ್ರಮ. ಶುದ್ಧವಾದ ಮನಸ್ಸಿನಿಂದ ಪ್ರತ್ಯಗಾತ್ಮನನ್ನೇ ಧ್ಯಾನಮಾಡುವವರಿಗೆ ಆತ್ಮಜ್ಞಾನವು ಉಂಟಾಗುತ್ತದೆ.</p>
    <p>೨. <strong>ಸಾಂಖ್ಯಯೋಗದಿಂದ ಆತ್ಮಜ್ಞಾನ</strong>: ಸಾಂಖ್ಯಯೋಗವೆಂದರೆ ವಿಚಾರಮಾರ್ಗ. ಸತ್ತ್ವರಜಸ್ತಮೋಗುಣಗಳಿಗೂ ಮತ್ತು ಶರೀರೇಂದ್ರಿಯ ಮನೋಬುದ್ಧಿ ವ್ಯಾಪಾರಗಳಿಗೂ ತಾನು ಸಾಕ್ಷಿಸ್ವರೂಪನಾಗಿದ್ದೇನೆಂಬ <strong>ವಿವೇಕಮಾರ್ಗವೇ</strong> ಸಾಂಖ್ಯಯೋಗವು. ಇದರಿಂದಲೂ ಜ್ಞಾನಪ್ರಾಪ್ತಿ.</p>
    <p>೩. <strong>ಕರ್ಮಯೋಗದಿಂದಲೂ ಆತ್ಮಜ್ಞಾನ</strong>: ಕರ್ಮಯೋಗವೆಂದರೆ ಭಗವದರ್ಪಣಬುದ್ಧಿಯಿಂದಲೂ ಸಮತ್ವಬುದ್ಧಿಯಿಂದಲೂ ಫಲಾಪೇಕ್ಷೆಯಿಲ್ಲದೇ ಕರ್ಮಗಳನ್ನು ಸಂಗರಹಿತನಾಗಿ ಮಾಡುವುದು. ಚಿತ್ತಶುದ್ಧಿದ್ವಾರಾ ಕರ್ಮಯೋಗದಿಂದಲೂ ಆತ್ಮಜ್ಞಾನವು ಉಂಟಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಭಕ್ತವೈವಿಧ್ಯವಿದೇ ವಾಸುದೇವಾಯ ನಮಃ॥</div>
  <div>ಆರ್ತಾ ಜಿಜ್ಞಾಸವಶ್ಚೈವ ಹ್ಯರ್ಥಿನೋ ಜ್ಞಾನಿನಸ್ತಥಾ।<br/>ಭಕ್ತಾ ಏವ ಹಿ ಚತ್ವಾರಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆರ್ತರು, ಜಿಜ್ಞಾಸುಗಳು, ಅರ್ಥಾಥಿರ್ಗಳು ಮತ್ತು ಜ್ಞಾನಿಗಳೆಂಬ ಈ ನಾಲ್ಕು ವಿಧದ ಜನಗಳೂ ಭಗವಂತನ ಭಕ್ತರೇ ಆಗಿರುತ್ತಾರೆ.</p>
  </div>
  <div>
    <p>ಜುಲೈ ೯</p>
  </div>
  <div>
    <p>೧೯೧. ಈ ನಾಲ್ವರೂ ಭಕ್ತರೇ</p>
  </div>
  <div>ಚತುರ್ವಿಧಾ ಭಜಂತೇ ಮಾಂ ಜನಾಃ ಸುಕೃತಿನೋಽಜುರ್ನ।<br/>ಆರ್ತೋ ಜಿಜ್ಞಾಸುರರ್ಥಾಥಿರ್© ಜ್ಞಾನೀ ಚ ಭರತರ್ಷಭ॥</div>
  <div>
    <p>ಭಗವದ್ಗೀತಾ ೭-೧೬</p>
  </div>
  <div>
    <p>ಅರ್ಜುನನೆ, ನನ್ನನ್ನು ಭಕ್ತಿಯಿಂದ ಆರಾಧಿಸುವ ಸುಕೃತಿಗಳು ನಾಲ್ಕು ವಿಧವಾಗಿ ಇರುತ್ತಾರೆ. ಅವರೇ ಆರ್ತರು, ಜಿಜ್ಞಾಸುಗಳು, ಅರ್ಥಾಥಿರ್ಗಳು ಮತ್ತು ಜ್ಞಾನಿಗಳು.</p>
    <p>ಭಗವಂತನನ್ನು ಆರಾಧಿಸುವ ಭಕ್ತರುಗಳು ಈ ಲೋಕದಲ್ಲಿ ಕೋಟಿಗಟ್ಟಲೆ ಇರಬಹುದು. ಆದರೆ ಇಂಥ ಭಕ್ತರೆಲ್ಲರನ್ನೂ ಕೇವಲ ನಾಲ್ಕು ವಿಭಾಗವನ್ನಾಗಿ ಮಾಡಬಹುದು.</p>
  </div>
  <div>೧.</div>
  <div><strong>ಆರ್ತರು:</strong> ತಮ್ಮ ಕಷ್ಟಪರಿಹಾರಕ್ಕಾಗಿ ಭಗವಂತನನ್ನು ಆರಾಧಿಸುವವರು. ರೋಗರುಜಿನಗಳಿಂದ ಕಷ್ಟನಷ್ಟದಾರಿದ್ರ್ಯಗಳಿಂದ ತಮ್ಮನ್ನು ರಕ್ಷಿಸಿಕೊಳ್ಳುವುದಕ್ಕಾಗಿ ಭಗವಂತನನ್ನು ಭಜಿಸುವವರಿವರು.</div>
  <div>೨.</div>
  <div><strong>ಜಿಜ್ಞಾಸುಗಳು:</strong><strong>ಜ್ಞಾತುಮ್ ಇಚ್ಛವಃ.</strong> ತಮ್ಮ ಸ್ವರೂಪವೇ ಆಗಿರುವ ಭಗವಂತನನ್ನು ತಿಳಿದುಕೊಳ್ಳಲು ಬಯಸುವವರು.</div>
  <div>೩.</div>
  <div><strong>ಅರ್ಥಾಥಿರ್ಗಳು:</strong> ತಮ್ಮ ಇಷ್ಟಾರ್ಥಗಳಾದ ಧನ ಕನಕಾದಿಗಳನ್ನೂ, ಆಯುರಾರೋಗ್ಯಾದಿ ಸಂಪತ್ತನ್ನೂ ಬಯಸುವ ಸಾಧಕರು.</div>
  <div>೪.</div>
  <div><strong>ಜ್ಞಾನಿಗಳು:</strong> ತಮ್ಮ ಸ್ವರೂಪನೇ ಭಗವಂತನು ಎಂಬುದನ್ನು ಅನುಭವದಿಂದ ಅರ್ಥಮಾಡಿಕೊಂಡಿರುವ ಬ್ರಹ್ಮಜ್ಞಾನಿಗಳು. ಜ್ಞಾನಿಗಳು ಆತ್ಮಸ್ವರೂಪನಾದ ಭಗವಂತನನ್ನು ಪ್ರೀತಿಯಿಂದ ಭಜಿಸುತ್ತಾರೆ.</div>
  <div>
    <p>ಈ ನಾಲ್ಕುವಿಧ ಭಕ್ತರೂ ಪುಣ್ಯವಂತರೇ ಆಗಿರುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪಾಪಸಂಬಂಧರಹಿತಾಯ ವಾಸುದೇವಾಯ ನಮಃ॥</div>
  <div>ಕರ್ತೃತ್ವಂ ಯಸ್ಯ ನಾಸ್ತ್ಯೇವ ಚಾಧ್ಯಾಸೋ ನೈವ ವಿದ್ಯತೇ।<br/>ನೈವ ತಸ್ಯ ಭವೇತ್ ಪಾಪಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವನಿಗೆ ಕರ್ತೃತ್ವವು ಇಲ್ಲವೇ ಇಲ್ಲವೋ, ಅಧ್ಯಾಸವೂ ಇಲ್ಲವೇ ಇಲ್ಲವೋ, ಅಂಥವನಿಗೆ ಪಾಪವೆಂಬುದೂ ಇಲ್ಲವೇ ಇಲ್ಲ.</p>
  </div>
  <div>
    <p>ಜುಲೈ ೧೦</p>
  </div>
  <div>
    <p>೧೯೨. ಇಂಥವನಿಗೆ ಪಾಪವೆಂಬುದೇ ಇಲ್ಲ</p>
  </div>
  <div>ಯಸ್ಯ ನಾಹಂಕೃತೋ ಭಾವೋ ಬುದ್ಧಿರ್ಯಸ್ಯ ನ ಲಿಪ್ಯತೇ।<br/>ಹತ್ವಾಽಪಿ ಸ ಇಮಾನ್ ಲೋಕಾನ್ ನ ಹಂತಿ ನ ನಿಬಧ್ಯತೇ॥</div>
  <div>
    <p>ಭಗವದ್ಗೀತಾ ೧೮-೧೭</p>
  </div>
  <div>
    <p>ಯಾವಾತನಿಗೆ “ನಾನು ಮಾಡುತ್ತಿದ್ದೇನೆ” ಎಂಬ ಅಹಂಭಾವವು ಇರುವುದಿಲ್ಲವೋ, ಮತ್ತು ಯಾವಾತನ ಬುದ್ಧಿಯು ಕರ್ಮಫಲದಿಂದ ಲಿಪ್ತವಾಗುವುದಿಲ್ಲವೋ, ಅಂಥವನು ಯಾರನ್ನೇ ಕೊಂದುಹಾಕಿದರೂ ಅವನು ನಿಜವಾಗಿ ಯಾರನ್ನೂ ಕೊಂದಿರುವುದೂ ಇಲ್ಲ, ಅಂಥವನಿಗೆ ಪಾಪಫಲದ ಅಂಟೂ ಇರುವುದಿಲ್ಲ.</p>
  </div>
  <div>
    <p>ಸದ್ಗುರುಗಳ ಉಪದೇಶದ ಸಹಾಯದಿಂದಲೇ ಈ ಶ್ಲೋಕಕ್ಕೆ ಸರಿಯಾದ ಅರ್ಥವನ್ನು ಮಾಡಿಕೊಳ್ಳಬೇಕು. ಬ್ರಹ್ಮಜ್ಞಾನದ ಮಹಿಮೆಯನ್ನು ಇಲ್ಲಿ ಸುಂದರವಾಗಿ ತಿಳಿಸಿರುತ್ತದೆ. ಬ್ರಹ್ಮಜ್ಞಾನಿಗೆ ಪುಣ್ಯವೂ ಇಲ್ಲ ಪಾಪವೂ ಇಲ್ಲ, ಸ್ವರ್ಗವೂ ಇಲ್ಲ ನರಕವೂ ಇಲ್ಲ, ಧರ್ಮವೂ ಇಲ್ಲ ಅಧರ್ಮವೂ ಇಲ್ಲ. ದೇಹಾದಿಗಳು ತಾನಲ್ಲವೆಂದೂ, ಪರಬ್ರಹ್ಮವೇ ತಾನೆಂದೂ ನಿಶ್ಚಿತವಾಗಿ ಅನುಭವದಿಂದ ತಿಳಿದವನೇ ಬ್ರಹ್ಮಜ್ಞಾನಿಯು.</p>
  </div>
  <div>
    <p>ತಾನು ಕರ್ತೃವಲ್ಲವೆಂದೂ, ತ್ರಿಗುಣಗಳ ವ್ಯಾಪಾರಕ್ಕೆ ತಾನು ಸಾಕ್ಷಿಯೆಂದೂ, ಅಕರ್ತೃ ಅಭೋಕ್ತೃಸ್ವರೂಪನಾದ ಆತ್ಮನೇ ತಾನೆಂದೂ ತಿಳಿದಿರುವವನೇ ಆತ್ಮಜ್ಞಾನಿಯು. ಇಂಥವನು ಏನನ್ನೇ ಮಾಡಿದರೂ ನಿಜವಾಗಿ ಅವನು ಏನನ್ನೂ ಮಾಡಿರುವುದಿಲ್ಲ. ಆದ್ದರಿಂದಲೇ ಇವನಿಗೆ ಅದರ ಅಂಟೂ ಇರುವುದಿಲ್ಲ. ಜ್ಞಾನಿಯೆಂದರೆ ಭಗವಂತನೇ. ಬ್ರಹ್ಮಸ್ವರೂಪನಾಗಿರುವ ಜ್ಞಾನಿಯು ಬ್ರಹ್ಮವೇ ಆಗಿರುತ್ತಾನೆ. ಪರಬ್ರಹ್ಮನಿಷ್ಠನಾಗಿರುವ ಇವನಿಗೆ ಪಾಪವು ಇರುವುದಿಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಾಧ್ಯಕ್ಷಾಯ ವಾಸುದೇವಾಯ ನಮಃ॥</div>
  <div>ಈಶಾಧ್ಯಕ್ಷ್ಯೇ ಹಿ ಪ್ರಕೃತಿಃ ಸೂಯತೇ ಸಕಲಂ ಜಗತ್।<br/>ಆತ್ಮಾ ತು ಸಾಕ್ಷಿಭೂತೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈಶ್ವರನ ಅಧ್ಯಕ್ಷತೆಯಲ್ಲಿ ಪ್ರಕೃತಿಯು ಇಡೀ ಜಗತ್ತನ್ನು ಸೃಷ್ಟಿಮಾಡುತ್ತದೆ. ಆದರೆ ಆತ್ಮನು ಮಾತ್ರ ಕೇವಲ ಸಾಕ್ಷಿಯಾಗಿರುತ್ತಾನೆ.</p>
  </div>
  <div>
    <p>ಜುಲೈ ೧೧</p>
  </div>
  <div>
    <p>೧೯೩. ಈಶ್ವರನ ಅಧ್ಯಕ್ಷತೆಯಲ್ಲಿ</p>
  </div>
  <div>ಮಯಾಧ್ಯಕ್ಷೇಣ ಪ್ರಕೃತಿಃ ಸೂಯತೇ ಸಚರಾಚರಮ್।<br/>ಹೇತುನಾನೇನ ಕೌಂತೇಯ ಜಗದ್ವಿಪರಿವರ್ತತೇ॥</div>
  <div>
    <p>ಭಗವದ್ಗೀತಾ ೯-೧೦</p>
  </div>
  <div>
    <p>ಎಲೈ ಅರ್ಜುನನೆ, ನಾನು ಅಧ್ಯಕ್ಷನಾಗಿರುವುದರಿಂದಲೇ ಪ್ರಕೃತಿಯು ಚರಾಚರಾತ್ಮಕವಾದ ಈ ಜಗತ್ತನ್ನು ಸೃಷ್ಟಿಮಾಡುತ್ತಿದೆ. ಈ ಕಾರಣದಿಂದಲೇ, ಎಲೈ ಕೌಂತೇಯನೆ, ಈ ಜಗತ್ತು ಪರಿಣಮಿಸುತ್ತಿದೆ.</p>
  </div>
  <div>
    <p>ಭಗವಂತನ ಸಾಂನಿಧ್ಯವಿರುವುದರಿಂದಲೇ ಭಗವಂತನಿಗೆ ಅಧೀನವಾಗಿರುವ ಪ್ರಕೃತಿಯು ತಾನೇ ತನ್ನನ್ನೇ ಈ ಸ್ಥಾವರಜಂಗಮರೂಪವಾದ ಜಗತ್ತನ್ನಾಗಿ ಪರಿಣಮಿಸಿಕೊಳ್ಳುತ್ತಿದೆ. ಜಡವಾದ ಪ್ರಕೃತಿಗೆ ಈ ಜಗತ್ತಾಗಿ ಪರಿಣಮಿಸುವ ಸಾಮರ್ಥ್ಯವು ತಾನೇ ಸ್ವತಃ ಬರಲಾರದು. ಚಿನ್ಮಾತ್ರಸ್ವರೂಪನೂ ಸರ್ವಜ್ಞನೂ ಸರ್ವಶಕ್ತನೂ ಆದ ಭಗವಂತನ ದಿವ್ಯಸಾಂನಿಧ್ಯದಲ್ಲಿ ಭಗವಂತನಿಗೆ ಅಧೀನವಾಗಿರುವ ತ್ರಿಗುಣಾತ್ಮಕವಾದ ಪ್ರಧಾನವು ಪರಿಣಾಮಗೊಂಡು ಈ ಜಗತ್ತಾಗಿರುತ್ತದೆ. ಭಗವಂತನ ಸಾನ್ನಿಧ್ಯವಿಲ್ಲದಿದ್ದರೆ ಈ ಜಡಪ್ರಕೃತಿಯು ಏನನ್ನೂ ಸೃಷ್ಟಿಮಾಡಲು ಸಾಧ್ಯವಾಗುತ್ತಿರಲಿಲ್ಲ.</p>
  </div>
  <div>
    <p>ಶರೀರ, ಇಂದ್ರಿಯಗಳ ವ್ಯಾಪಾರಗಳೆಲ್ಲವೂ ಚೈತನ್ಯಸ್ವರೂಪನಾದ ಆತ್ಮನ ಕೃಪೆಯಿಂದಲೇ ನಡೆಯುತ್ತಿವೆ. ಜಡವಾದ ದೇಹೇಂದ್ರಿಯಗಳಿಗೆ ಸ್ವತಃ ಯಾವ ಸಾಮರ್ಥ್ಯವೂ ಇರುವುದಿಲ್ಲ. ಈ ಇಡೀ ವಿಶ್ವಕ್ಕೆ ಆಧಾರನಾಗಿ, ಈ ಸಮಸ್ತ ಜಗತ್ತಿನ ಸಕಲ ವ್ಯಾಪಾರಗಳಿಗೂ ನಿಮಿತ್ತನಾಗಿರುವವನೇ ಭಗವಂತನೆಂದು ತಿಳಿಯಬೇಕು. ಭಗವಂತನು ನಿರ್ವಿಕಾರನಾಗಿ ಸಾಕ್ಷಿಯಾಗಿ ಕೇವಲ ಅಧ್ಯಕ್ಷನಾಗಿರುತ್ತಾನೆ. ಅವನ ಅಧ್ಯಕ್ಷತೆಯಲ್ಲಿಯೇ, ಅವನ ಸಾಂನಿಧ್ಯದಲ್ಲಿಯೇ ಪ್ರಕೃತಿಯ ವ್ಯಾಪಾರಗಳೆಲ್ಲವೂ ನಡೆಯುತ್ತಿವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕರ್ಮಕಾರಣವಿದೇ ವಾಸುದೇವಾಯ ನಮಃ॥</div>
  <div>ದೇಹೋ ಜೀವಶ್ಚೇಂದ್ರಿಯಾಣಿ ಕ್ರಿಯಾ ದೈವಂ ತಥೈವ ಚ।<br/>ಕರ್ಮಕಾರಣಭೂತಾನಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇಹ, ಜೀವ, ಇಂದ್ರಿಯಗಳು, ಪ್ರಾಣವ್ಯಾಪಾರ ಮತ್ತು ದೈವ— ಇಷ್ಟೂ, ಕರ್ಮಗಳು ಉಂಟಾಗುವುದಕ್ಕೆ ಕಾರಣಗಳು.</p>
  </div>
  <div>
    <p>ಜುಲೈ ೧೨</p>
  </div>
  <div>
    <p>೧೯೪. ಕ್ರಿಯಾಸಿದ್ಧಿಗೆ ಐದು ಕಾರಣಗಳು</p>
  </div>
  <div>ಅಧಿಷ್ಠಾನಂ ತಥಾ ಕರ್ತಾ ಕರಣಂ ಚ ಪೃಥಗ್ವಿಧಮ್।<br/>ವಿವಿಧಾಶ್ಚ ಪೃಥಕ್ ಚೇಷ್ಟಾಃ ದೈವಂ ಚೈವಾತ್ರ ಪಂಚಮಮ್॥</div>
  <div>
    <p>ಭಗವದ್ಗೀತಾ ೧೮-೧೪</p>
  </div>
  <div>
    <p>ಅಧಿಷ್ಠಾನವಾದ ಶರೀರ, ಕರ್ತೃವಾದ ಜೀವನು, ಭಿನ್ನಭಿನ್ನವಾಗಿರುವಂಥ ಕರಣಗಳು, ವಿಧವಿಧವಾದ ವ್ಯಾಪಾರಗಳು, ಮತ್ತು ಐದನೆಯದಾದ ದೈವವು—ಈ ಐದರಿಂದ ಎಲ್ಲ ಕರ್ಮಗಳೂ ನಡೆಯುತ್ತಿವೆ.</p>
    <p>ಯಾವುದೇ ಕರ್ಮಗಳು ಉಂಟಾಗಬೇಕಾದರೂ ಅಲ್ಲಿ ಮುಖ್ಯವಾಗಿ ಈ ಐದು ಕಾರಣಗಳು ಇರಲೇ ಬೇಕು. ಅವುಗಳು ಯಾವುವೆಂದರೆ:</p>
  </div>
  <div>
    <p>೧. <strong>ಅಧಿಷ್ಠಾನವಾದ ಶರೀರ</strong>: ಇಂದ್ರಿಯ ಮನೋಬುದ್ಧಿಪ್ರಾಣಗಳಿಗೆ ಆಶ್ರಯವಾದ ದೇಹವು ಕರ್ಮಗಳಿಗೆ ಇದ್ದೇ ಇರಬೇಕು.</p>
  </div>
  <div>
    <p>೨. <strong>ಕರ್ತೃವಾದ ಜೀವಾತ್ಮನು</strong>: ಜಡವಾದ ಶರೀರೇಂದ್ರಿಯ ಸಂಘಾತಕ್ಕೆ ಅಸ್ತಿತ್ವಬಂದಿರುವುದು ಜೀವನಿಂದಲೇ. ಜೀವಾತ್ಮನಿದ್ದರೇ ಕರ್ಮಗಳು.</p>
  </div>
  <div>
    <p>೩. <strong>ಕರಣಗಳು</strong>: ಈ ದೇಹದಲ್ಲಿ ಪಂಚಜ್ಞಾನೇಂದ್ರಿಯಗಳೂ ಪಂಚಕರ್ಮೇಂದ್ರಿಯಗಳೂ ಕರಣವಾಗಿರುತ್ತವೆ. ಕರಣಗಳಿಲ್ಲದಿದ್ದರೆ ಯಾವ ಕರ್ಮವೂ ಉಂಟಾಗಲಾರದು.</p>
  </div>
  <div>
    <p>೪. <strong>ಪೃಥಕ್ ಚೇಷ್ಟಾಃ</strong>: ದೇಹದಲ್ಲಿ ಪ್ರಾಣ ಅಪಾನ ವ್ಯಾನ ಉದಾನ ಮತ್ತು ಸಮಾನಗಳೆಂಬ ಪಂಚಪ್ರಾಣಗಳ <strong>ವ್ಯಾಪಾರವೂ</strong> ನಡೆಯುತ್ತಿರಬೇಕು.</p>
  </div>
  <div>
    <p>೫. <strong>ದೈವಾನುಗ್ರಹ</strong>: ಸೂರ್ಯ ಚಂದ್ರ ಅಗ್ನಿ ವಾಯು ಇಂದ್ರಾದಿ ದೇವತೆಗಳ ಅನುಗ್ರಹದಿಂದಲೇ ಈ ಶರೀರದಲ್ಲಿ ಇಂದ್ರಿಯಗಳು ತಮ್ಮ ತಮ್ಮ ಕ್ರಿಯೆಗಳನ್ನು ಮಾಡುತ್ತಿರುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಂಕಲ್ಪರಹಿತಾಯ ವಾಸುದೇವಾಯ ನಮಃ॥</div>
  <div>ಸಂನ್ಯಾಸಃ ಕರ್ಮಯೋಗಶ್ಚ ಮೋಕ್ಷಸಿದ್ಧಿಕರಾವುಭೌ।<br/>ಸಂಕಲ್ಪತ್ಯಾಗಸಾಮಾನ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಂನ್ಯಾಸವೂ ಕರ್ಮಯೋಗವೂ ಮೋಕ್ಷಸಿದ್ಧಿಗೆ ಸಾಧನಗಳೇ. ಏಕೆಂದರೆ ಸಂಕಲ್ಪದ ತ್ಯಾಗವು ಎರಡರಲ್ಲಿಯೂ ಸಮಾನವಾಗಿರುತ್ತದೆ.</p>
  </div>
  <div>
    <p>ಜುಲೈ ೧೩</p>
  </div>
  <div>
    <p>೧೯೫. ಎರಡೂ ಒಂದೇ</p>
  </div>
  <div>ಯಂ ಸಂನ್ಯಾಸಮಿತಿ ಪ್ರಾಹುಃ ಯೋಗಂ ತಂ ವಿದ್ಧಿ ಪಾಂಡವ।<br/>ನ ಹ್ಯಸಂನ್ಯಸ್ತಸಂಕಲ್ಪೋ ಯೋಗೀ ಭವತಿ ಕಶ್ಚನ॥</div>
  <div>
    <p>ಭಗವದ್ಗೀತಾ ೬-೨</p>
  </div>
  <div>
    <p>ಎಲೈ ಪಾಂಡವನೆ, ಸಂನ್ಯಾಸವೆಂದು ಯಾವುದನ್ನು ಕರೆಯುತ್ತಾರೆಯೋ ಅದನ್ನು ಯೋಗವೆಂದು ತಿಳಿದುಕೊ. ಏಕೆಂದರೆ ಸಂಕಲ್ಪಗಳನ್ನು ತ್ಯಾಗಮಾಡದವನು ಯಾವನೂ ಯೋಗಿಯಾಗಲಾರನು.</p>
  </div>
  <div>
    <p>ಸಂನ್ಯಾಸವೆಂದರೆ ಬಿಡುವುದು. ಶಾಸ್ತ್ರಗಳಲ್ಲಿ ಸರ್ವಕರ್ಮಸಂನ್ಯಾಸವೆಂದು ಯಾವುದನ್ನು ಹೇಳಿದ್ದಾರೆಯೋ, ಅದು ಯೋಗವೇ ಆಗಿರುತ್ತದೆ. ಸಂನ್ಯಾಸವೆಂದರೆ ಬಿಡುವುದು, ಯೋಗವೆಂದರೆ ಮಾಡುವುದು. ಇವೆರಡಕ್ಕೂ ಸಾಮರಸ್ಯ ಹೇಗೆ? ಎಂದರೆ, ಸಂನ್ಯಾಸವೆಂದರೆ ಸರ್ವಕರ್ಮಗಳನ್ನೂ <strong>ಬಿಡುವುದು</strong>, ಯೋಗವೆಂದರೆ ಕರ್ಮಫಲಗಳನ್ನು <strong>ಬಿಡುವುದು</strong>. ಜ್ಞಾನಿಗೆ ಸರ್ವಕರ್ಮ<strong>ಸಂನ್ಯಾಸ</strong>ವಾದರೆ ಜಿಜ್ಞಾಸುಸಾಧಕರಿಗೆ ಕರ್ಮಫಲ<strong>ಸಂನ್ಯಾಸ</strong>ವು. ಹೀಗೆ ಯೋಗದಲ್ಲಿಯೂ ಸಂನ್ಯಾಸವು ಇದ್ದೇ ಇರುತ್ತದೆ.</p>
  </div>
  <div>
    <p>ಸಂಕಲ್ಪವನ್ನು ಬಿಡುವುದೂ ಸಂನ್ಯಾಸವೇ ಆಗಿರುತ್ತದೆ. ಕರ್ಮಫಲಗಳಲ್ಲಿನ ಸಂಕಲ್ಪವನ್ನು ಬಿಡದವನು ಯೋಗಿಯಾಗಲಾರನು. ಇಲ್ಲಿ ಯೋಗಿ ಎಂದರೆ ಕರ್ಮಯೋಗಿಯು. ಕರ್ಮಫಲಗಳ ಸಂಕಲ್ಪವನ್ನು ಬಿಟ್ಟವನೇ ಯೋಗಿಯಾಗಬಲ್ಲನು. ಹೀಗೆ <strong>ಕರ್ಮಯೋಗಿಯೂ ಒಂದರ್ಥದಲ್ಲಿ ಸಂನ್ಯಾಸಿಯೇ ಆಗಿರುತ್ತಾನೆ</strong>. ಚಿತ್ತಶುದ್ಧಿಯ ಮೂಲಕ ಪರಂಪರೆಯಿಂದ ಕರ್ಮಯೋಗವೂ ಆತ್ಮಜ್ಞಾನಪ್ರಾಪ್ತಿಗೆ ಸಾಧನವಾಗಿ, ಮೋಕ್ಷಸಿದ್ಧಿಗೂ ಕಾರಣವಾಗುತ್ತದೆ. ಆದ್ದರಿಂದ ಮುಮುಕ್ಷುಸಾಧಕರು ಪ್ರಾರಂಭದಲ್ಲಿ ಕರ್ಮಯೋಗವನ್ನು ಅವಶ್ಯವಾಗಿ ಮಾಡಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ದೈವೀಸಂಪದ್ಯುಕ್ತಾಯ ವಾಸುದೇವಾಯ ನಮಃ॥</div>
  <div>ದೈವ್ಯಾ ಚ ಸಂಪದಾ ನೂನಂ ಮೋಕ್ಷಮಾಪ್ನೋತಿ ಸಾಧಕಃ।<br/>ಲಭೇತ ಸಂಪದಂ ದೈವೀಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೈವೀಸಂಪತ್ತಿನಿಂದ ಸಾಧಕನು ಮೋಕ್ಷವನ್ನು ಹೊಂದುತ್ತಾನೆ. ಆದ್ದರಿಂದ ಸಾಧಕನು ದೈವೀಸಂಪತ್ತನ್ನೇ ಸಂಪಾದಿಸಿಕೊಳ್ಳಬೇಕು.</p>
  </div>
  <div>
    <p>ಜುಲೈ ೧೪</p>
  </div>
  <div>
    <p>೧೯೬. ದೈವೀಸಂಪತ್ತಿನಿಂದ ಮೋಕ್ಷ</p>
  </div>
  <div>ದೈವೀಸಂಪದ್ವಿಮೋಕ್ಷಾಯ ನಿಬಂಧಾಯಾಸುರೀ ಮತಾ।<br/>ಮಾ ಶುಚಃ ಸಂಪದಂ ದೈವೀಮ್ ಅಭಿಜಾತೋಽಸಿ ಪಾಂಡವ॥</div>
  <div>
    <p>ಭಗವದ್ಗೀತಾ ೧೬-೫</p>
  </div>
  <div><p>ಎಲೈ ಪಾಂಡವನೆ, ದೈವೀಸಂಪತ್ತಿನಿಂದ ಮೋಕ್ಷವು ಉಂಟಾಗುತ್ತದೆ. ಆಸುರೀಸಂಪತ್ತಿನಿಂದ ಬಂಧನವು ಉಂಟಾಗುತ್ತದೆ. ನೀನು ದೈವೀಸಂಪತ್ತಿನ ಕಡೆಗೇ ಒಲವು ಉಳ್ಳವನಾಗಿದ್ದೀಯೆ. ಆದ್ದರಿಂದ ಅರ್ಜುನನೆ, ನೀನು ದುಃಖಿಸಬೇಡ.</p>ದೈವೀಸಂಪತ್ತೆಂದರೆ ದೇವತೆಗಳಂತೆ ಶುದ್ಧವಾದ ನಡತೆಯುಳ್ಳ ಸ್ವಭಾವ. ಶಮ, ದಮ, ತಪಸ್ಸು, ಅಹಿಂಸಾ, ಸತ್ಯ, ಅಕ್ರೋಧ— ಇವೆಲ್ಲವೂ ದೈವೀಸಂಪತ್ತುಗಳು. ಇಂಥ ದೈವೀಸಂಪತ್ತುಗಳಿಂದ ಸಾಧಕನು ಮೋಕ್ಷವನ್ನು ಹೊಂದುತ್ತಾನೆ. ಮುಕ್ತಿಪ್ರಾಪ್ತಿಗೆ ದೈವೀಸಂಪತ್ತು ಹೆಚ್ಚಿನ ಸಹಕಾರಿಯಾಗಿರುತ್ತದೆ.</div>
  <div>
    <p>ಆಸುರೀಸಂಪತ್ತೆಂದರೆ ಅಸುರರ ಸ್ವಭಾವ. ದಂಭ, ಅಹಂಕಾರ, ಅನೃತ, ಹಿಂಸೆ ಇತ್ಯಾದಿಗಳು. ಮನುಷ್ಯರೇ ಆಗಿದ್ದರೂ ಅಂಥವರಲ್ಲಿಯೂ ಆಸುರೀಗುಣಗಳು ಇರಬಹುದು. ಸ್ವಾರ್ಥಿಗಳಾದ ಅಸುರರಿಗೆ ಮೋಕ್ಷವು ಬೇಕಾಗಿಲ್ಲ. ಇವರಿಗೆ ಹಣ, ಅಧಿಕಾರ, ಕೀರ್ತಿಗಳು ಬೇಕಾಗಿವೆ. ಹೀಗೆ ಈ ಆಸುರೀಸಂಪತ್ತಿನಿಂದ ಬಂಧನವೇ ಉಂಟಾಗಿಬಿಡುತ್ತದೆ. ಆಸುರೀಸಂಪತ್ತುಗಳು ಮಾನವರಿಗೆ ಸ್ವಾಭಾವಿಕವಾಗಿಯೇ ಬಂದುಬಿಡುತ್ತವೆ, ಆದ್ದರಿಂದ ವಿವೇಕಿಯಾದ ಸಾಧಕನು ಆಸುರೀಸಂಪತ್ತುಗಳನ್ನು ಕೈಬಿಟ್ಟು ದೈವೀಸಂಪತ್ತುಗಳನ್ನೇ ಹೊಂದುವ ವಿಶೇಷ ಪ್ರಯತ್ನವನ್ನು ಮಾಡಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧ್ಯಾನಮಾರ್ಗವಿದೇ ವಾಸುದೇವಾಯ ನಮಃ॥</div>
  <div>ತ್ಯಕ್ತಸಂಕಲ್ಪಕಾಮಶ್ಚ ಜಿತೇಂದ್ರಿಯಮನಾಃ ಸದಾ।<br/>ಧ್ಯಾನಯೋಗೀ ಭವೇದೇಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಂಕಲ್ಪಗಳನ್ನೂ ಕಾಮಗಳನ್ನೂ ಬಿಟ್ಟು ಇಂದ್ರಿಯ ಮನಸ್ಸುಗಳನ್ನು ಗೆದ್ದವನೇ ಧ್ಯಾನಯೋಗಿಯಾಗಬಲ್ಲನು.</p>
  </div>
  <div>
    <p>ಜುಲೈ ೧೫</p>
  </div>
  <div>
    <p>೧೯೭. ಧ್ಯಾನಯೋಗೋಪಾಯ</p>
  </div>
  <div>ಸಂಕಲ್ಪಪ್ರಭವಾನ್ ಕಾಮಾನ್ ತ್ಯಕ್ತ್ವಾ ಸರ್ವಾನಶೇಷತಃ।<br/>ಮನಸೈವೇಂದ್ರಿಯಗ್ರಾಮಂ ವಿನಿಯಮ್ಯ ಸಮಂತತಃ॥</div>
  <div>
    <p>ಭಗವದ್ಗೀತಾ ೬-೨೪</p>
  </div>
  <div>
    <p>ಸಂಕಲ್ಪದಿಂದ ಹುಟ್ಟುವ ಎಲ್ಲ ಕಾಮಗಳನ್ನೂ ಸಂಪೂರ್ಣವಾಗಿ ಬಿಟ್ಟು ಇಂದ್ರಿಯಗಳನ್ನೆಲ್ಲ ಮನಸ್ಸಿನಿಂದಲೇ ಪೂರಾ ಸ್ವಾಧೀನಮಾಡಿಕೊಂಡು ಯೋಗಿಯು ಯೋಗಾನುಷ್ಠಾನವನ್ನು ಮಾಡಬೇಕು.</p>
  </div>
  <div>
    <p>ಕಾಮಗಳೆಂದರೆ ಬಯಕೆಗಳು. ಅನಾತ್ಮ ಪದಾರ್ಥಗಳನ್ನು ಬಯಸುವುದೇ ಕಾಮಗಳು. ಕಾಮಗಳಿಗೆ ಆದಿಯಿಲ್ಲ, ಅಂತವೂ ಇಲ್ಲ. ಕಾಮಗಳು ಅನಂತವಾಗಿರುತ್ತವೆ. ಇಂಥ ಕಾಮಗಳು ಹುಟ್ಟುವುದೇ ಸಂಕಲ್ಪದಿಂದ. ಮನಸ್ಸಿನಲ್ಲಿ ಮೊದಲು ಸಂಕಲ್ಪಗಳು ಹುಟ್ಟುತ್ತವೆ. ಅನಂತರ ಆ ಸಂಕಲ್ಪದಿಂದ ಕಾಮಗಳು ತೋರಿಕೊಳ್ಳುತ್ತವೆ. ಕಾಮಗಳಿಂದ ಕರ್ಮಗಳು, ಕರ್ಮದಿಂದ ಸುಖದುಃಖಫಲರೂಪವಾದ ಸಂಸಾರಪ್ರಾಪ್ತಿಯಾಗುತ್ತದೆ.</p>
  </div>
  <div>
    <p>ಯೋಗಾನುಷ್ಠಾನಪರನಾದ ಸಾಧಕನು ಇಂಥ ಕಾಮಗಳನ್ನು ಮನಸ್ಸಿನಿಂದ ದೂರಮಾಡಿಕೊಳ್ಳಬೇಕು. ಸಂಕಲ್ಪಗಳನ್ನೇ ಮಾಡಿಕೊಳ್ಳದೇ ಹೋದರೆ ಕಾಮಗಳು ಹೇಗೆ ತಾನೆ ಉಂಟಾದಾವು? ಸಂಕಲ್ಪದಿಂದಲೇ ಕಾಮಗಳು ಹುಟ್ಟುತ್ತವೆ. ಆದ್ದರಿಂದ ಯೋಗಿಯು ಅನಾತ್ಮವಸ್ತುಗಳನ್ನು ಕುರಿತು ಸಂಕಲ್ಪಗಳನ್ನಾಗಲೀ ಚಿಂತನೆಗಳನ್ನಾಗಲೀ ಮಾಡಬಾರದು. ಇದರ ಜೊತೆಗೆ ಸಾಧಕನು ವಿವೇಕಯುಕ್ತವಾದ ಮನಸ್ಸಿನಿಂದ ಇಂದ್ರಿಯಗಳನ್ನೂ ಆಯಾ ಹೊರಗಿನ ವಿಷಯಗಳಿಂದ ಒಳಕ್ಕೆ ಸರಿಸಿಕೊಳ್ಳುತ್ತಾ ಅಂತರ್ಮುಖಿಯಾಗುವ ಪ್ರಯತ್ನವನ್ನು ಮಾಡುತ್ತಿರಬೇಕು. ಹೀಗೆ ಮಾಡುತ್ತಿದ್ದರೆ ಇವನೇ ಧ್ಯಾನಯೋಗಕ್ಕೆ ಸರಿಯಾದ ಅಧಿಕಾರಿ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿತ್ಯೋತ್ಸಾಹಿನೇ ವಾಸುದೇವಾಯ ನಮಃ॥</div>
  <div>ನಿತ್ಯೋತ್ಸಾಹೀ ನಿರ್ವಿಕಾರಃ ಕರ್ಮಸಂಗವಿವರ್ಜಿತಃ।<br/>ಕರ್ತಾ ಹ್ಯೇಷಃ ಸಾತ್ತ್ವಿಕಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನಿತ್ಯೋತ್ಸಾಹಿಯೂ ನಿರ್ವಿಕಾರನೂ ಕರ್ಮಸಂಗರಹಿತನೂ ಆಗಿರುವ ಕರ್ತೃವು <strong>ಸಾತ್ತ್ವಿಕ</strong>ನೆನಿಸುತ್ತಾನೆ.</p>
  </div>
  <div>
    <p>ಜುಲೈ ೧೬</p>
  </div>
  <div>
    <p>೧೯೮. ಸಾತ್ತ್ವಿಕಕರ್ತೃವಿನ ನಾಲ್ಕು ಲಕ್ಷಣಗಳು</p>
  </div>
  <div>ಮುಕ್ತಸಂಗೋಽನಹಂವಾದೀ ಧೃತ್ಯುತ್ಸಾಹಸಮನ್ವಿತಃ।<br/>ಸಿದ್ಧ್ಯಸಿದ್ಧ್ಯೊರ್©ನಿವಿರ್ಕಾರಃ ಕರ್ತಾ ‘ಸಾತ್ತ್ವಿಕ’ ಉಚ್ಯತೇ॥</div>
  <div>
    <p>ಭಗವದ್ಗೀತಾ ೧೮-೨೬</p>
  </div>
  <div>
    <p>ಸಂಗರಹಿತನೂ ಅಹಂಕಾರರಹಿತನೂ ಆಗಿ ಧೈರ್ಯ ಉತ್ಸಾಹಗಳಿಂದ ತುಂಬಿರುವವನೂ ಮತ್ತು ಸಿದ್ಧಿ ಅಸಿದ್ಧಿಗಳಲ್ಲಿ ನಿರ್ವಿಕಾರನೂ ಆಗಿರುವ ಕರ್ತೃವೇ <strong>ಸಾತ್ತ್ವಿಕಕರ್ತೃ</strong>ವೆನಿಸುತ್ತಾನೆ.</p>
    <p>ಕರ್ಮಗಳನ್ನು ಮಾಡುವವನೇ ಕರ್ತೃವು. ಇವನು ಸಾತ್ತ್ವಿಕ ನಾಗಿದ್ದರೆ ಆ ಕರ್ಮಗಳೂ ಸಾತ್ತ್ವಿಕವಾಗುತ್ತವೆ. ಆದ್ದರಿಂದ ಕರ್ತೃವಾದವನು ಸಾತ್ತ್ವಿಕನೇ ಆಗಿರಬೇಕು. ಅಂಥ ಸಾತ್ತ್ವಿಕ ಕರ್ತೃವಿನ <strong>ನಾಲ್ಕು</strong> ಲಕ್ಷಣಗಳನ್ನು ಇಲ್ಲಿ ಸುಂದರವಾಗಿ ತಿಳಿಸಿರುತ್ತದೆ.</p>
  </div>
  <div>೧.</div>
  <div><strong>ಸಂಗರಹಿತನಾಗಿರಬೇಕು</strong>: ಕರ್ಮಗಳಲ್ಲಿಯೂ, ಫಲಗಳಲ್ಲಿಯೂ ಅಂಟು ಇಲ್ಲದವನಾಗಿರಬೇಕು.</div>
  <div>೨.</div>
  <div><strong>ಅನಹಂವಾದೀ</strong>: ಅಹಂಕಾರವಿಲ್ಲದವನಾಗಿರಬೇಕು. ‘ನಾನು ಮಾಡುತ್ತೇನೆ’ ಎಂಬ ಭಾವನೆಯಿಲ್ಲದವನಾಗಿರಬೇಕು.</div>
  <div>೩.</div>
  <div><strong>ಧೃತಿಉತ್ಸಾಹಸಮನ್ವಿತನಾಗಿರಬೇಕು</strong>: ಯಾವುದೇ ಕೆಲಸಕಾರ್ಯಗಳನ್ನು ಮಾಡುವಾಗ ಧೈರ್ಯ ಹಾಗೂ ಉತ್ಸಾಹಗಳು ತುಂಬಿರಬೇಕು. ಆಲಸ್ಯ ಮತ್ತು ಸೋಮಾರಿತನಗಳು ಇರಲೇಬಾರದು.</div>
  <div>೪.</div>
  <div><strong>ನಿರ್ವಿಕಾರನಾಗಿರಬೇಕು</strong>: ಕರ್ಮಗಳಿಗೆ ಫಲಗಳು ಉಂಟಾದರೂ ಉಂಟಾಗದಿದ್ದರೂ ವಿಕಾರಗೊಳ್ಳಬಾರದು. ಕರ್ತವ್ಯದೃಷ್ಟಿಯಿಂದ ಕರ್ಮಗಳನ್ನು ಮಾಡಬೇಕು. ಇಂಥ ಕರ್ತೃವೇ ಸಾತ್ತ್ವಿಕನೆನಿಸುತ್ತಾನೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಮ್ಯಗ್ದರ್ಶಿನೇ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ಸರ್ವಭೂತೇಷು ನಿರ್ವಿಕಾರಂ ಹಿ ಪಶ್ಯತಿ।<br/>ಸಮ್ಯಗ್ದರ್ಶೀ ಹ್ಯಯಂ ನೂನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ಪ್ರಾಣಿಗಳಲ್ಲಿಯೂ ನಿರ್ವಿಕಾರನಾಗಿರುವ ಒಬ್ಬನೇ ಆತ್ಮನನ್ನು ಕಾಣುವವನೇ ಸಮ್ಯಗ್ದರ್ಶಿಯೆನಿಸುತ್ತಾನೆ.</p>
  </div>
  <div>
    <p>ಜುಲೈ ೧೭</p>
  </div>
  <div>
    <p>೧೯೯. ಸಮ್ಯಗ್ದರ್ಶಿಯಿವನು</p>
  </div>
  <div>ಸಮಂ ಸರ್ವೇಷು ಭೂತೇಷು ತಿಷ್ಠಂತಂ ಪರಮೇಶ್ವರಮ್।<br/>ವಿನಶ್ಯತ್ಸು ಅವಿನಶ್ಯಂತಂ ಯಃ ಪಶ್ಯತಿ ಸ ಪಶ್ಯತಿ॥</div>
  <div>
    <p>ಭಗವದ್ಗೀತಾ ೧೩-೨೭</p>
  </div>
  <div>
    <p>ವಿನಾಶವಾಗುವ ಸ್ವಭಾವವುಳ್ಳ ಎಲ್ಲ ಭೂತ (ಪ್ರಾಣಿ)ಗಳಲ್ಲಿಯೂ ಸಮನಾಗಿ ಇರುವಂಥ, ಅವಿನಾಶಿಯಾದ ಪರಮೇಶ್ವರನನ್ನು ಯಾವನು ಕಾಣುತ್ತಾನೆಯೋ, ಅವನೇ ಸರಿಯಾಗಿ ಕಾಣುವವನು.</p>
  </div>
  <div>
    <p>ಇಲ್ಲಿ ಭೂತಗಳೆಂದರೆ ಪ್ರಾಣಿಗಳು. ಪ್ರಾಣಿಗಳೆಂದರೆ ಹಿರಣ್ಯಗರ್ಭನಿಂದ ಪ್ರಾರಂಭಮಾಡಿಕೊಂಡು ಕ್ರಿಮಿಕೀಟಗಳ ವರೆಗಿನ ಜೀವಜಂತುಗಳು. ಇವುಗಳೆಲ್ಲವೂ ಪರಸ್ಪರ ವಿಲಕ್ಷಣ ಹಾಗೂ ನಿತ್ಯವಿಕಾರಿಗಳು, ವಿನಾಶವಾಗುವ ಸ್ವಭಾವವುಳ್ಳವುಗಳಿವು. ಕ್ಷಣಕ್ಷಣಕ್ಕೂ ಈ ಪ್ರಾಣಿಗಳು ಬದಲಾವಣೆಗೊಳ್ಳುತ್ತಲೇ ಇರುತ್ತವೆ.</p>
  </div>
  <div>
    <p>ಆದರೆ ಈ ಭೂತಗಳಲ್ಲಿರುವ ಆತ್ಮನು ಮಾತ್ರ ನಿತ್ಯ ನಿರ್ವಿಕಾರಿ ಹಾಗೂ ಅವಿನಾಶಿಯಾಗಿರುತ್ತಾನೆ. ಆತ್ಮನು ಆಕಾಶದಂತೆ ಅವಿಕಾರಿಯಾಗಿರುತ್ತಾನೆ. ಚೈತನ್ಯಸ್ವರೂಪನಾದ ಆತ್ಮನಲ್ಲಿ ಯಾವ ವಿಕಾರಗಳೂ ಸಂಭವಿಸಲಾರವಷ್ಟೆ? ಏಕೆಂದರೆ ಆತ್ಮನು ನಿರಂಶನೂ ಪರಿಪೂರ್ಣನೂ ನಿರವಯವಸ್ವರೂಪನೂ ಆಗಿರುತ್ತಾನೆ. ಈ ಆತ್ಮನು ಸರ್ವರಿಗೂ ಸಮನಾಗಿ, ಸರ್ವರಲ್ಲಿಯೂ ಪರಿಪೂರ್ಣನಾಗಿ ಇರುತ್ತಾನೆ. ಇವನನ್ನೇ ವೇದಾಂತದಲ್ಲಿ ಪರಮೇಶ್ವರನೆಂದೂ ಪರಬ್ರಹ್ಮವೆಂದೂ ತಿಳಿಸಿರುತ್ತಾರೆ. ಈ ಆತ್ಮನೇ ತಾನೆಂದು ತಿಳಿದವನೇ ಸಮ್ಯಗ್ದರ್ಶಿಯು. ಇವನೇ ವಿವೇಕಿಯೂ ಬುದ್ಧಿವಂತನೂ ಆಗಿರುತ್ತಾನೆ. ಇವನೇ ತತ್ತ್ವವನ್ನು ಬಲ್ಲ ಆತ್ಮಜ್ಞಾನಿಯೂ, ಸಮ್ಯಗ್ದರ್ಶಿಯೂ ಆಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಹೋಮರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಇಂದ್ರಿಯೈರ್ವಿಷಯಗ್ರಾಹಃ ಸಾತ್ತ್ವಿಕೋ ನಿಯತಸ್ತಥಾ।<br/>ಅಯಮೇವ ಹಿ ಹೋಮಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಂದ್ರಿಯಗಳಿಂದ ವಿಷಯಗಳನ್ನು ಅನುಭವಿಸುವುದು ಸಾತ್ತ್ವಿಕವೂ ನಿಯತವೂ ಆಗಿದ್ದರೆ ಅದೇ ನಿಜವಾದ <strong>ಹೋಮ</strong>ವಾಗುತ್ತದೆ.</p>
  </div>
  <div>
    <p>ಜುಲೈ ೧೮</p>
  </div>
  <div>
    <p>೨೦೦. ಇದೂ ಹೋಮವೇ</p>
  </div>
  <div>ಶ್ರೋತ್ರಾದೀನೀಂದ್ರಿಯಾಣ್ಯನ್ಯೇ ಸಂಯಮಾಗ್ನಿಷು ಜುಹ್ವತಿ।<br/>ಶಬ್ದಾದೀನ್ ವಿಷಯಾನನ್ಯೇ ಇಂದ್ರಿಯಾಗ್ನಿಷು ಜುಹ್ವತಿ॥</div>
  <div>
    <p>ಭಗವದ್ಗೀತಾ ೪-೨೬</p>
  </div>
  <div><p>ಕೆಲವು ಯೋಗಿಗಳು ಶ್ರೋತ್ರಾದಿ ಇಂದ್ರಿಯಗಳನ್ನು ಸಂಯಮವೆಂಬ ಅಗ್ನಿಯಲ್ಲಿ ಹೋಮಮಾಡುತ್ತಾರೆ. ಮತ್ತೆ ಕೆಲವರು ಶಬ್ದಾದಿವಿಷಯಗಳನ್ನು ಇಂದ್ರಿಯಗಳೆಂಬ ಅಗ್ನಿಗಳಲ್ಲಿ ಹೋಮಮಾಡುತ್ತಾರೆ.</p>ಕೆಲವರು ಸಾಧಕರು ಕಿವಿ, ಕಣ್ಣು , ನಾಲಿಗೆ, ಮೂಗು, ಚರ್ಮೇಂದ್ರಿಯಗಳನ್ನು ಆಯಾ ವಿಷಯಗಳಿಂದ ಸಂಯಮನಮಾಡುತ್ತಾ ಅದನ್ನೇ ತಪಸ್ಸನ್ನಾಗಿ ಆಚರಿಸುತ್ತಾರೆ. ಸಂಯಮವೆಂದರೆ ಹಿಂದಕ್ಕೆ ಸರಿಸಿಕೊಳ್ಳುವ ಸಾಧನ. ಜ್ಞಾನೇಂದ್ರಿಯಗಳನ್ನು ಆಯಾ ವಿಷಯಗಳಿಂದ ಹಿಂದಕ್ಕೆ ಸೆಳೆದುಕೊಳ್ಳುತ್ತಾ ಸಂಯಮನ ತತ್ಪರರಾಗಿರುತ್ತಾರೆ. ಇದಕ್ಕೆ <strong>ಸಂಯಮಾಗ್ನಿ ಹೋಮ</strong>ವೆಂದು ಹೆಸರು.</div>
  <div>
    <p>ಮತ್ತೆ ಕೆಲವರು ಸಾಧಕರು ಶಬ್ದಾದಿ ವಿಷಯಗಳನ್ನು ಶ್ರೋತ್ರಾದಿ ಇಂದ್ರಿಯಗಳಲ್ಲಿ ಹೋಮಮಾಡುತ್ತಾರೆ. ಜ್ಞಾನೇಂದ್ರಿಯಗಳೇ ಅಗ್ನಿಗಳು. ಶಬ್ದಸ್ಪರ್ಶರೂಪರಸಗಂಧಗಳೆಂಬ ಐದು ವಿಷಯಗಳನ್ನು ಕಿವಿ, ಚರ್ಮ, ಕಣ್ಣು , ನಾಲಿಗೆ, ಮೂಗುಗಳೆಂಬ ಇಂದ್ರಿಯಗಳಲ್ಲಿ ಹೋಮಮಾಡುತ್ತಾರೆ. ಎಂದರೆ, ಸಾತ್ತ್ವಿಕವಾದ ವಿಷಯಗಳನ್ನು ಇಂದ್ರಿಯಗಳಿಗೆ ಅರ್ಪಿಸುತ್ತಾ ಇದನ್ನೇ ತಪಸ್ಸನ್ನಾಗಿ ಆಚರಿಸುತ್ತಾರೆ. ಇಂದ್ರಿಯಗಳಿಂದ ಶುದ್ಧವಾದ ವಿಷಯಗಳನ್ನು ಸ್ವೀಕರಿಸುವುದನ್ನೇ ಇಂಥವರು ಹೋಮವೆಂದೂ ತಪಸ್ಸೆಂದೂ ತಿಳಿದಿರುತ್ತಾರೆ. ಇದು <strong>ಇಂದ್ರಿಯಾಗ್ನಿ ಹೋಮವು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಂನ್ಯಾಸರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಕೇವಲಾತ್ ಕರ್ಮಸಂನ್ಯಾಸಾತ್ ಆತ್ಮಜ್ಞಾನವಿವರ್ಜಿತಾತ್।<br/>ಮಾನವೋ ನಾಶ್ನುತೇ ಮೋಕ್ಷಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನರಹಿತವಾದ ಬರೀ ಕರ್ಮಸಂನ್ಯಾಸಮಾತ್ರದಿಂದ ಮಾನವನು ಮೋಕ್ಷವನ್ನು ಹೊಂದಲಾರನು.</p>
  </div>
  <div>
    <p>ಜುಲೈ ೧೯</p>
  </div>
  <div>
    <p>೨೦೧. ಇಷ್ಟರಿಂದ ಮುಕ್ತಿಯಿಲ್ಲ</p>
  </div>
  <div>ನ ಕರ್ಮಣಾಮನಾರಂಭಾತ್ ನೈಷ್ಕರ್ಮ್ಯಂ ಪುರುಷೋಽಶ್ನುತೇ।<br/>ನ ಚ ಸಂನ್ಯಸನಾದೇವ ಸಿದ್ಧಿಂ ಸಮಧಿಗಚ್ಛತಿ॥</div>
  <div>
    <p>ಭಗವದ್ಗೀತಾ ೩-೪</p>
  </div>
  <div>
    <p>ಶಾಸ್ತ್ರೀಯ ಕರ್ಮಗಳನ್ನು ಅನುಷ್ಠಾನಮಾಡದ ಮಾತ್ರದಿಂದ ಪುರುಷನು ಮೋಕ್ಷವನ್ನು ಹೊಂದುವುದಿಲ್ಲ, ಅಥವಾ ತನ್ನ ವರ್ಣಾಶ್ರಮದ ಕರ್ಮಗಳನ್ನು ಸಂನ್ಯಾಸಮಾಡಿದ ಮಾತ್ರದಿಂದಲೂ ಮನುಷ್ಯನು ಮೋಕ್ಷಸಿದ್ಧಿಯನ್ನು ಹೊಂದಲಾರನು.</p>
  </div>
  <div>
    <p>ಶಾಸ್ತ್ರದಲ್ಲಿ ತಿಳಿಸಿರುವ ಕರ್ಮಗಳನ್ನು ಪ್ರಾರಂಭಿಸದೇ ಹೋದರೆ ಅಂಥವನಿಗೆ ಹೇಗೆ ತಾನೆ ಚಿತ್ತಶುದ್ಧಿಯಾದೀತು! ಪ್ರಾರಂಭದಲ್ಲಿ ಸಾಧಕನಿಗೆ ಮುಖ್ಯವಾಗಿ ಬೇಕಾದದ್ದೇ ಚಿತ್ತಶುದ್ಧಿಯು. ಚಿತ್ತಶುದ್ಧಿಗಾಗಿ ಸಾಧಕನು ಕರ್ಮಯೋಗಾನುಷ್ಠಾನವನ್ನು ಮಾಡಲೇಬೇಕು.</p>
  </div>
  <div>
    <p>ಇನ್ನು, ತಾನು ಶಾಸ್ತ್ರೋಕ್ತ ಕರ್ಮಗಳನ್ನೆಲ್ಲ ಬಿಟ್ಟುಬಿಟ್ಟು ಸಂನ್ಯಾಸಿಯಾದ ಮಾತ್ರದಿಂದಲೂ ಮುಕ್ತಿಯನ್ನು ಹೊಂದಲಾರನು. ಶಾಸ್ತ್ರೀಯ ಕರ್ಮಗಳನ್ನು ಸಂನ್ಯಾಸಮಾಡಿದ ಮಾತ್ರಕ್ಕೆ ಅವನೇನು ಬ್ರಹ್ಮಜ್ಞಾನಿಯಾದಂತಲ್ಲ. ಕರ್ಮಗಳನ್ನು ಬಿಟ್ಟರೂ ಅವನಿಗೆ ಕರ್ತೃತ್ವವಾಗಲೀ ಭೋಕ್ತೃತ್ವವಾಗಲೀ ತೊಲಗಿರುವುದಿಲ್ಲ. ಕರ್ತವ್ಯಕರ್ಮಗಳನ್ನು ಆಲಸ್ಯದಿಂದ, ಸೋಮಾರಿತನದಿಂದ ಯಾರು ಬೇಕಾದರೂ ಬಿಟ್ಟುಬಿಡಬಹುದು. ಇದಕ್ಕೆ ಪ್ರಯತ್ನವೇ ಬೇಕಾಗಿಲ್ಲ. ಇಷ್ಟುಮಾತ್ರದಿಂದ ಮುಕ್ತಿಯು ದೊರಕಲಾರದು. ಆದ್ದರಿಂದ ಸಾಧಕರು ಸದ್ಗುರುಗಳ ಮಾರ್ಗದರ್ಶನದಂತೆ ಪ್ರಾರಂಭದ ಹಂತದಲ್ಲಿ ಕರ್ಮಯೋಗವನ್ನು ಮಾಡುತ್ತಾ ಚಿತ್ತಶುದ್ಧಿಯನ್ನು ಹೊಂದಿ ಆತ್ಮಜ್ಞಾನವನ್ನು ಪಡೆದು ಮುಕ್ತರಾಗಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮುಕ್ತಸಂಗಾಯ ವಾಸುದೇವಾಯ ನಮಃ॥</div>
  <div>ಜ್ಞಾನಿನಾ ಮುಕ್ತಸಂಗೇನ ಯತ್ ಕರ್ಮ ಕ್ರಿಯತೇ ಮುಧಾ<br/>ಆಭಾಸಮಾತ್ರಂ ತತ್ ಸರ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಂಗರಹಿತನಾದ ಆತ್ಮಜ್ಞಾನಿಯಿಂದ ಸುಮ್ಮನೆ ಮಾಡಲ್ಪಡುವ ಕರ್ಮ ಗಳೆಲ್ಲವೂ ಆಭಾಸಮಾತ್ರವಾಗಿರುತ್ತವೆ.</p>
  </div>
  <div>
    <p>ಜುಲೈ ೨೦</p>
  </div>
  <div>
    <p>೨೦೨. ಈ ಮೂರನ್ನುಳ್ಳವನೇ ಜ್ಞಾನಿ</p>
  </div>
  <div>ಗತಸಂಗಸ್ಯ ಮುಕ್ತಸ್ಯ ಜ್ಞಾನಾವಸ್ಥಿತಚೇತಸಃ।<br/>ಯಜ್ಞಾಯಾಚರತಃ ಕರ್ಮ ಸಮಗ್ರಂ ಪ್ರವಿಲೀಯತೇ॥</div>
  <div>
    <p>ಭಗವದ್ಗೀತಾ ೪-೨೩</p>
  </div>
  <div>
    <p>ಸಂಗವಿಲ್ಲದವನೂ ಮುಕ್ತನೂ ಜ್ಞಾನದಲ್ಲಿಯೇ ನೆಟ್ಟ ಮನಸ್ಸುಳ್ಳವನೂ ಆಗಿರುವ ಆತ್ಮಜ್ಞಾನಿಗೆ ಯಾವುದೇ ಕರ್ಮಗಳಿದ್ದರೂ ಅವೆಲ್ಲವೂ ಸಂಪೂರ್ಣವಾಗಿ ನಿರ್ಬೀಜವಾಗಿಬಿಡುತ್ತವೆ.</p>
    <p>ಈ ಕೆಳಗಿನ ಮೂರು ಲಕ್ಷಣಗಳಿಂದ ಕೂಡಿದ ಆತ್ಮಜ್ಞಾನಿಯ ಕರ್ಮಗಳೆಲ್ಲವೂ ಕರಗಿಹೋಗುತ್ತವೆ. ಜ್ಞಾನಿಯು ಹೀಗಿರುತ್ತಾನೆ:</p>
  </div>
  <div>
    <p>೧. <strong>ಗತಸಂಗನು</strong>: ಹೊರಗಿನ ಯಾವ ಅನಾತ್ಮವಿಷಯಗಳಲ್ಲಿಯೂ ಸಂಗವಿಲ್ಲದವನಾಗಿರುತ್ತಾನೆ. ಆತ್ಮಾನಂದದಲ್ಲಿ ಮುಳುಗಿರುವ ಆತ್ಮಜ್ಞಾನಿಗೆ ಬಾಹ್ಯವಸ್ತುಗಳಿಂದಾಗಬೇಕಾದದ್ದು ಏನೂ ಇರುವುದಿಲ್ಲ.</p>
  </div>
  <div>
    <p>೨. <strong>ಮುಕ್ತನು</strong>: ಧರ್ಮ, ಅಧರ್ಮ, ಪುಣ್ಯ, ಪಾಪ ಬಂಧನಗಳಿಂದ ತನ್ನನ್ನು ತಪ್ಪಿಸಿಕೊಂಡಿರುವ ಧೀರನಿವನು. ಅವಿದ್ಯಾಕಾಮಕರ್ಮಗಳೆಂಬ ಸಕಲ ಬಂಧನಗಳಿಂದಲೂ ಮುಕ್ತನಾಗಿರುವವನೇ ಆತ್ಮಜ್ಞಾನಿಯು.</p>
  </div>
  <div>
    <p>೩. <strong>ಜ್ಞಾನಾವಸ್ಥಿತಚೇತನು</strong>: ಆತ್ಮಜ್ಞಾನದಲ್ಲಿಯೇ ನೆಲೆಗೊಂಡಿರುವ ಚಿತ್ತವುಳ್ಳವನು. ಅಜ್ಞಾನಿಗಳು ದೇಹೇಂದ್ರಿಯನಿಷ್ಠರಾಗಿಯೋ ಧನನಿಷ್ಠರಾಗಿಯೋ ಅಧಿಕಾರನಿಷ್ಠರಾಗಿಯೋ ಕೀರ್ತಿನಿಷ್ಠರಾಗಿಯೋ ಇರುತ್ತಾರೆ. ಆದರೆ ಬ್ರಹ್ಮಜ್ಞಾನಿಯು, ಹೆಸರೇ ಹೇಳುವಂತೆ ಸದಾ ಜ್ಞಾನನಿಷ್ಠನಾಗಿರುತ್ತಾನೆ. ಹೊರಗಿನ ಯಾವುದೇ ವ್ಯವಹಾರಗಳಲ್ಲಿ ತೊಡಗಿರುವಂತೆ ತೋರಿದರೂ ಅದೆಲ್ಲವೂ ಜ್ಞಾನಿಗೆ ಆಭಾಸಮಾತ್ರವಾಗಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮುಮುಕ್ಷುವರಿಷ್ಠಾಯ ವಾಸುದೇವಾಯ ನಮಃ॥</div>
  <div>ಅನೇಕೇಷು ಮನುಷ್ಯೇಷು ಕಶ್ಚಿದೇವ ಭವೇದ್ ಯತಿಃ।<br/>ಮುಮುಕ್ಷುಃ ಭಗವದ್ಭಕ್ತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅನೇಕ ಮನುಷ್ಯರಲ್ಲಿ ಎಲ್ಲೋ ಒಬ್ಬನು ಮಾತ್ರ ಪ್ರಯತ್ನಶೀಲನಾದ ಭಗವದ್ ಭಕ್ತನಾದ ಮುಮುಕ್ಷುವಾಗುತ್ತಾನೆ.</p>
  </div>
  <div>
    <p>ಜುಲೈ ೨೧</p>
  </div>
  <div>
    <p>೨೦೩. ಅನೇಕರಲ್ಲಿ ಇಂಥವನು ಒಬ್ಬನೇ</p>
  </div>
  <div>ಮನುಷ್ಯಾಣಾಂ ಸಹಸ್ರೇಷು ಕಶ್ಚಿದ್ಯತತಿ ಸಿದ್ಧಯೇ।<br/>ಯತತಾಮಪಿ ಸಿದ್ಧಾನಾಂ ಕಶ್ಚಿನ್ಮಾಂ ವೇತ್ತಿ ತತ್ತ್ವತಃ॥</div>
  <div/>
  <div>
    <p>ಭಗವದ್ಗೀತಾ ೭-೩</p>
  </div>
  <div><p>ಸಹಸ್ರಾರು ಮನುಷ್ಯರಲ್ಲಿ ಯಾವನೋ ಒಬ್ಬನು ಮಾತ್ರ ಮೋಕ್ಷ ಸಿದ್ಧಿಗಾಗಿ ಪ್ರಯತ್ನಿಸುತ್ತಾನೆ. ಅಂಥ ಪ್ರಯತ್ನಶೀಲರಾದ ಸಾಧಕರಲ್ಲಿ ಯಾವನೋ ಒಬ್ಬನು, ನನ್ನನ್ನು ಸರಿಯಾಗಿ ತಿಳಿಯುತ್ತಾನೆ.</p>ಮಾನವಜನ್ಮವೇ ಅತ್ಯಂತದುರ್ಲಭವಾದದ್ದು. ಏಕೆಂದರೆ ಪುಣ್ಯಪಾಪಕರ್ಮಗಳ ಸಂಬಂಧದಿಂದ ಮಾತ್ರವೇ ಈ ಪವಿತ್ರವಾದ ಮಾನವಜನ್ಮವು ದೊರಕಬೇಕಾಗಿದೆ. ಇನ್ನು ಇದರ ಮಹತ್ತ್ವವನ್ನೂ ಗುರಿಯನ್ನೂ ಅರ್ಥಮಾಡಿಕೊಂಡು ಈ ಮಾನವಜನ್ಮವನ್ನು ಸಾರ್ಥಕ ಪಡಿಸಿಕೊಳ್ಳಬೇಕೆಂದು ಸಂಕಲ್ಪಮಾಡುವವರಂತೂ ಅತ್ಯಂತ ದುರ್ಲಭರೇ ಆಗಿರುತ್ತಾರೆ. ಮೋಕ್ಷಪ್ರಾಪ್ತಿಗಾಗಿ ಪ್ರಯತ್ನಿಸುವವರೂ ಅತ್ಯಂತದುರ್ಲಭರೇ.</div>
  <div>
    <p>ಇನ್ನು ಪ್ರಯತ್ನಶೀಲರಾಗಿ, ಸಾಧಕರಾಗಿ, ಜಿಜ್ಞಾಸುಗಳಾಗಿ ಮುಮುಕ್ಷುಗಳಾಗಬೇಕೆಂದರೆ ಅಷ್ಟೇನೂ ಸುಲಭವಲ್ಲ. ಸದ್ಗುರುಗಳು ದೊರಕುವುದಾಗಲೀ, ಸದ್ಗುರುಗಳ ಸೇವೆಯಾಗಲೀ, ಸದ್ಗುರುಗಳಿಂದ ಮಾರ್ಗದರ್ಶನವಾಗಲೀ ದೊರಕಬೇಕಾದರೆ ಅದೂ ದುರ್ಲಭವೇ ಆಗಿರುತ್ತದೆ. ಇಷ್ಟೆಲ್ಲ ಆದಮೇಲೂ ಮೋಕ್ಷಸಾಮ್ರಾಜ್ಯವನ್ನು ಹೊಂದುವುದೆಂಬುದಂತೂ ತಮಾಷೆಯ ಮಾತಲ್ಲ. ಆದರೂ ಮಾನವರಾದ ನಾವು ವೇದಾಂತಾರ್ಥವಿಚಾರದಿಂದ ಆತ್ಮಜ್ಞಾನವನ್ನು ಹೊಂದುವುದಕ್ಕೂ ಮುಕ್ತರಾಗುವುದಕ್ಕೂ ಪ್ರಯತ್ನವನ್ನು ಮಾಡಲೇ ಬೇಕು ಎಂದು ಅಭಿಪ್ರಾಯ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ದುಃಖರಹಿತಾಯ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ಯೋ ವಿಜಾನೀಯಾತ್ ನಿರ್ವಿಕಾರಂ ನಿರಂಜನಮ್।<br/>ನಾಸ್ತಿ ತಸ್ಯ ಭವೇದ್ ದುಃಖಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವನು ಆತ್ಮನನ್ನು ಎಂದರೆ ತನ್ನನ್ನು ನಿರ್ವಿಕಾರನೆಂದೂ ನಿರಂಜನನೆಂದೂ ತಿಳಿಯುತ್ತಾನೆಯೋ ಅಂಥವನಿಗೆ ದುಃಖವು ಇರುವುದಿಲ್ಲ.</p>
  </div>
  <div>
    <p>ಜುಲೈ ೨೨</p>
  </div>
  <div>
    <p>೨೦೪. ಇಂಥವನಿಗೆ ದುಃಖವಿರುವುದಿಲ್ಲ</p>
  </div>
  <div>ಅವ್ಯಕ್ತೋಽಯಮಚಿಂತ್ಯೋಽಯಮವಿಕಾರ್ಯೋಽಯಮುಚ್ಯತೇ।<br/>ತಸ್ಮಾದೇವಂ ವಿದಿತ್ವೈನಂ ನಾನುಶೋಚಿತುಮರ್ಹಸಿ॥</div>
  <div>
    <p>ಭಗವದ್ಗೀತಾ ೨-೨೫</p>
  </div>
  <div>
    <p>ಈ ಆತ್ಮನು ಅವ್ಯಕ್ತನು, ಅಚಿಂತ್ಯನು, ಅವಿಕಾರ್ಯನೂ ಆಗಿರುತ್ತಾನೆ. ಹೀಗೆಂದು ಆತ್ಮನನ್ನು ತಿಳಿದವನು ಎಂದೆಂದಿಗೂ ಶೋಕಿಸುವುದಿಲ್ಲ.</p>
    <p>ಈ ಪ್ರಪಂಚದಲ್ಲಿ ಪ್ರತಿಯೊಬ್ಬನಿಗೂ ಏನಾದರೂ ಚಿಂತೆ ಹಾಗೂ ದುಃಖಗಳು ಇದ್ದೇ ಇರುತ್ತವೆ. ದುಃಖವೆಂದರೂ ಶೋಕವೆಂದರೂ ಒಂದೇ. ದುಃಖಗಳು ಸಾಗರದ ಅಲೆಗಳಂತೆ ಅನಂತವಾಗಿ ತೋರುತ್ತಿವೆ. ಈ ದುಃಖಗಳನ್ನು ಪರಿಹರಿಸಿಕೊಳ್ಳುವುದಕ್ಕೆ ಇದೋ, ಇಲ್ಲಿದೆ ಉಪಾಯ!</p>
    <p>‘ಆತ್ಮನನ್ನು ಹೀಗೆ ತಿಳಿದರೆ ಶೋಕವಿಲ್ಲ’ ಎಂದು ಇಲ್ಲಿ ಭಗವಂತನು ತಿಳಿಸಿರುತ್ತಾನೆ. <strong>ತರತಿ ಶೋಕಮ್ ಆತ್ಮವಿತ್</strong> (ಆತ್ಮವಿದನು ಶೋಕಸಾಗರವನ್ನು ದಾಟುತ್ತಾನೆ) ಎಂದು ಛಾಂದೋಗ್ಯೋಪನಿಷತ್ತು ಸಾರುತ್ತಿದೆ.</p>
    <p>ಸರಿ, ಆತ್ಮನನ್ನು ಏನೆಂದು ತಿಳಿಯಬೇಕು? ಎಂದರೆ, ಅವ್ಯಕ್ತ, ಅಚಿಂತ್ಯ ಮತ್ತು ಅವಿಕಾರ್ಯನೆಂದು ತಿಳಿಯಬೇಕು.</p>
  </div>
  <div>
    <p>೧. <strong>ಅವ್ಯಕ್ತನು</strong>: ಆತ್ಮನು ಯಾವ ಪ್ರಮಾಣಗಳಿಗೂ ಗೋಚರನಲ್ಲ, ಪ್ರಮಾಣಗಳಿಗೇ ಪ್ರಮಾಣನಾಗಿರುವ ಆತ್ಮನು ಪ್ರಮಾಣವಿಷಯನಲ್ಲ.</p>
  </div>
  <div>
    <p>೨. <strong>ಅಚಿಂತ್ಯನು</strong>: ಆತ್ಮನು ಮನಸ್ಸಿಗೂ ವಿಷಯನಲ್ಲ. ಆತ್ಮನಿಗೆ ನಾಮರೂಪಗುಣಕ್ರಿಯೆಗಳೇ ಇಲ್ಲದ್ದರಿಂದ ಇವನು <strong>ಅಚಿಂತ್ಯನು</strong>.</p>
  </div>
  <div>
    <p>೩. <strong>ಅವಿಕಾರ್ಯ</strong>: ಆತ್ಮನಿಗೆ ಅವಯವಗಳೇ ಇಲ್ಲದ್ದರಿಂದ ಆತ್ಮನು ವಿಕಾರಿಯೂ ಅಲ್ಲ. <strong>ಹೀಗೆ ತಿಳಿದವನಿಗೆ ಶೋಕವು ಇರಲಾರದು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿರೇಷಣಾಯ ವಾಸುದೇವಾಯ ನಮಃ॥</div>
  <div>ಆತ್ಮಜ್ಞಾನೀ ಸ್ವಯಂತೃಪ್ತಃ ಬ್ರಹ್ಮನಿಷ್ಠೋ ನಿರೇಷಣಃ।<br/>ನೈವ ಕಿಂಚಿತ್ ಕರೋತ್ಯೇಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸ್ವಯಂತೃಪ್ತನೂ ಬ್ರಹ್ಮನಿಷ್ಠನೂ ಆಶಾರಹಿತನೂ ಆದ ಆತ್ಮಜ್ಞಾನಿಯು ನಿಜವಾಗಿ ಏನನ್ನೂ ಮಾಡುವುದೇ ಇಲ್ಲ.</p>
  </div>
  <div>
    <p>ಜುಲೈ ೨೩</p>
  </div>
  <div>
    <p>೨೦೫. ಜ್ಞಾನಿಯು ನಿತ್ಯತೃಪ್ತನು</p>
  </div>
  <div>ತ್ಯಕ್ತ್ವಾ ಕರ್ಮಫಲಾಸಂಗಂ ನಿತ್ಯತೃಪ್ತೋ ನಿರಾಶ್ರಯಃ।<br/>ಕರ್ಮಣ್ಯಭಿಪ್ರವೃತ್ತೋಽಪಿ ನೈವ ಕಿಂಚಿತ್ ಕರೋತಿ ಸಃ॥</div>
  <div>
    <p>ಭಗವದ್ಗೀತಾ ೪-೨೦</p>
  </div>
  <div>
    <p>ಕರ್ಮಫಲಗಳಲ್ಲಿ ಆಸಂಗವನ್ನು ಬಿಟ್ಟು ಯಾವಾತನು ನಿತ್ಯತೃಪ್ತನೂ ನಿರಾಶ್ರಯನೂ ಆಗಿರುತ್ತಾನೆಯೋ, ಅಂಥವನು ಕರ್ಮಗಳಲ್ಲಿ ಪ್ರವೃತ್ತನಾಗಿದ್ದರೂ ನಿಜವಾಗಿ ಏನನ್ನೂ ಮಾಡುತ್ತಿರುವುದೇ ಇಲ್ಲ.</p>
    <p>ಬ್ರಹ್ಮಜ್ಞಾನಿಯಾದವನಿಗೆ ಯಾವ ಕರ್ಮಗಳ ಅಥವಾ ಕರ್ಮಫಲಗಳ ಅಂಟೂ ಇರುವುದಿಲ್ಲ. ಬ್ರಹ್ಮವೇ ತಾನೆಂಬ ನಿಶ್ಚಯಜ್ಞಾನವುಳ್ಳವನಿಗೆ ಕರ್ತೃತ್ವವೇ ಬಾಧಿತವಾಗಿರುವುದರಿಂದ ಕರ್ಮಗಳಲ್ಲಿ ಆಸಂಗವು ಹೇಗೆ ತಾನೇ ಇದ್ದೀತು? ಕರ್ಮಗಳನ್ನು ಮಾಡುವಾಗ ಅಜ್ಞಾನಿಗಳಿಗೆ “ಈ ಕರ್ಮಗಳನ್ನು ನಾನು ಮಾಡುತ್ತಿದ್ದೇನೆ, ಇದರಿಂದ ಇಂಥ ಫಲಗಳು ನನಗೆ ಉಂಟಾಗುತ್ತವೆ, ಈ ಫಲಗಳನ್ನೆಲ್ಲ ಅನುಭವಿಸುವವನು ನಾನು” ಎಂದೆಲ್ಲ ಭಾವನೆಗಳು ಇರುತ್ತವೆ. ಆದರೆ ಜ್ಞಾನಿಗೆ ಇಂಥ ಅಂಟುಗಳು ಇರುವುದಿಲ್ಲ.</p>
  </div>
  <div>
    <p>ಬ್ರಹ್ಮಜ್ಞಾನಿಯು ನಿತ್ಯತೃಪ್ತನೂ ನಿರಾಶ್ರಯನೂ ಆಗಿರುತ್ತಾನೆ. ಆತ್ಮಜ್ಞಾನದಿಂದಲೇ ಸದಾ ಸಂತುಷ್ಟನಾಗಿರುವ ಜ್ಞಾನಿಗೆ ಅನಾತ್ಮವಿಷಯಗಳಲ್ಲಿ ಆಕಾಂಕ್ಷೆಯು ಇರಲಾರದು. ಆಪ್ತಕಾಮನೂ ಆತ್ಮಕಾಮನೂ ಆದ ಜ್ಞಾನಿಯು ಅಕಾಮನೇ ಆಗಿರುತ್ತಾನೆ. ಜ್ಞಾನಿಯು ನಿರಾಶ್ರಯನೂ ಆಗಿರುತ್ತಾನೆ. ಇವನಿಗೆ ಧರ್ಮಾಧರ್ಮಗಳ ಹಂಗು ಇರುವುದಿಲ್ಲ. ಸ್ವತಃ ಮುಕ್ತನಾಗಿರುವ ಆತ್ಮಜ್ಞಾನಿಗೆ ಕರ್ಮಗಳ, ಕರ್ಮಫಲಗಳ ಅಥವಾ ದೇವತೆಗಳ ಹಂಗೆಂಬುದು ಇರಲಾರದು. ಜ್ಞಾನಿಯು ಕೃತಕೃತ್ಯನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಮಚಿತ್ತಾಯ ವಾಸುದೇವಾಯ ನಮಃ॥</div>
  <div>ಅಸಕ್ತಿಃ ಸಮಚಿತ್ತತ್ವಂ ಶಾಂತಿಸ್ತುಷ್ಟಿಃ ಮತಿರ್ಧೃತಿಃ।<br/>ಜ್ಞಾನಪ್ರಾಪ್ತ್ಯೈ ಸಾಧನಾನಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅನಾತ್ಮವಸ್ತುಗಳಲ್ಲಿ ಅಂಟು ಇಲ್ಲದಿರುವಿಕೆ, ಸಮಚಿತ್ತತ್ವ, ಶಾಂತಿ, ತುಷ್ಟಿ, ಮತಿ ಮತ್ತು ಧೃತಿ—ಇವುಗಳು ಆತ್ಮಜ್ಞಾನಪ್ರಾಪ್ತಿಗೆ ಸಾಧನಗಳು.</p>
  </div>
  <div>
    <p>ಜುಲೈ ೨೪</p>
  </div>
  <div>
    <p>೨೦೬. ಸಹಕಾರಿ ಸಾಧನಗಳು</p>
  </div>
  <div>ಅಸಕ್ತಿರನಭಿಷ್ವಂಗಃ ಪುತ್ರದಾರಗೃಹಾದಿಷು।<br/>ನಿತ್ಯಂ ಚ ಸಮಚಿತ್ತತ್ವಮ್ ಇಷ್ಟಾನಿಷ್ಟೋಪಪತ್ತಿಷು॥</div>
  <div>
    <p>ಭಗವದ್ಗೀತಾ ೧೩-೯</p>
  </div>
  <div>
    <p>ಅನಾತ್ಮವಿಷಯಗಳಲ್ಲಿ ರಾಗವಿಲ್ಲದಿರುವಿಕೆ, ಪುತ್ರದಾರಗೃಹಗಳಲ್ಲಿ ಅಭಿಮಾನವಿಲ್ಲದಿರುವುದು, ಇಷ್ಟಾನಿಷ್ಟ ಪದಾರ್ಥಗಳು ಬಂದೊದಗಿದಾಗ ಸದಾ ಸಮಚಿತ್ತನಾಗಿರುವುದು, ಇವುಗಳು ಆತ್ಮಜ್ಞಾನಪ್ರಾಪ್ತಿಗೆ ಸಹಕಾರಿಸಾಧನಗಳಾಗುತ್ತವೆ.</p>
    <p>ಕೆಳಗಿನ ಈ ಮೂರು ಸಾಧನಗಳು ಜ್ಞಾನಪ್ರಾಪ್ತಿಗೆ ಸಹಕಾರಿಗಳು:</p>
  </div>
  <div>೧.</div>
  <div><strong>ಅಸಕ್ತಿ</strong>: ಸಕ್ತಿಯೆಂದರೆ ಸಂಗ, ಅಂಟು. ಅನಾತ್ಮಭೋಗ್ಯವಸ್ತುಗಳಲ್ಲಿ ಅಜ್ಞಾನಿಗಳಿಗೆ ಸಹಜವಾಗಿ ಪ್ರೀತಿಯೆಂಬುದು ಇದ್ದೇ ಇರುತ್ತದೆ. ಆದರೆ ಈ ಪ್ರೀತಿಯು ಅವರಿಗೆ ದುಃಖವನ್ನೇ ಉಂಟುಮಾಡುತ್ತದೆ. ಆದ್ದರಿಂದ ವಿಷಯಗಳಲ್ಲಿ ಹೆಚ್ಚು ಪ್ರೀತಿಯನ್ನು ಬೆಳೆಸಿಕೊಳ್ಳಬಾರದು.</div>
  <div>೨.</div>
  <div><strong>ಅನಭಿಷ್ವಂಗ</strong>: ಅಂಟಿಕೊಳ್ಳದಿರುವಿಕೆ. ಅಜ್ಞಾನಿಗಳಿಗೆ ತಮ್ಮ ಪತ್ನಿ ಪುತ್ರ ಮಿತ್ರ ಗೃಹಾದಿಗಳಲ್ಲಿ ಅನನ್ಯಭಾವವು ಇರುತ್ತದೆಯಲ್ಲವೆ? ‘ಅವರೇ ನಾನು’ ಎಂಬ ಅಧ್ಯಾಸವು ಇರುತ್ತದೆ. ಇದಕ್ಕೇ <strong>ಅಭಿಷ್ವಂಗ</strong> ಎಂದು ಹೆಸರು. ಇದು ಇಲ್ಲದಿರುವುದೇ <strong>ಅನಭಿಷ್ವಂಗವು</strong>.</div>
  <div>೩.</div>
  <div><strong>ಸಮಚಿತ್ತತ್ವವು</strong>: ಇಷ್ಟವಸ್ತು ಪ್ರಾಪ್ತಿಯಾದರೂ ಅನಿಷ್ಟವಸ್ತು ಪ್ರಾಪ್ತಿಯಾದರೂ ಸಮಚಿತ್ತವುಳ್ಳವನಾಗಿರಬೇಕು. ಇಷ್ಟಪ್ರಾಪ್ತಿಯಾದಾಗ ಉಬ್ಬದೇ, ಅನಿಷ್ಟಪ್ರಾಪ್ತಿಯಾದಾಗ ಕುಗ್ಗದೇ ಸಮಚಿತ್ತನಾಗಿ ಜೀವನವನ್ನು ನಡೆಸುವುದು ಜ್ಞಾನಪ್ರಾಪ್ತಿಗೆ ಸಹಕಾರಿಯಾಗುತ್ತದೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬುದ್ಧಿಮದ್ವರಿಷ್ಠಾಯ ವಾಸುದೇವಾಯ ನಮಃ॥</div>
  <div>ಅಕರ್ತಾರಂ ಸ್ವಮಾತ್ಮಾನಮ್ ಅಭೋಕ್ತಾರಂ ಪ್ರಪಶ್ಯತಿ।<br/>ಬುದ್ಧಿಮಾನ್ ಕೃತಕೃತ್ಯೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತನ್ನನ್ನು ಅಕರ್ತೃವೆಂದೂ ಅಭೋಕ್ತೃವೆಂದೂ ಯಾವಾತನು ತಿಳಿದಿದ್ದಾನೆಯೋ ಅಂಥವನೇ ಬುದ್ಧಿವಂತನೂ ಕೃತಕೃತ್ಯನೂ ಆಗಿರುತ್ತಾನೆ.</p>
  </div>
  <div>
    <p>ಜುಲೈ ೨೫</p>
  </div>
  <div>
    <p>೨೦೭. ಬುದ್ಧಿವಂತನಿವನು</p>
  </div>
  <div>ಕರ್ಮಣ್ಯಕರ್ಮ ಯಃ ಪಶ್ಯೇತ್ ಅಕರ್ಮಣಿ ಚ ಕರ್ಮ ಯಃ।<br/>ಸ ಬುದ್ಧಿಮಾನ್ ಮನುಷ್ಯೇಷು ಸ ಯುಕ್ತಃ ಕೃತ್ಸ್ನಕರ್ಮಕೃತ್॥</div>
  <div>
    <p>ಭಗವದ್ಗೀತಾ ೪-೧೮</p>
  </div>
  <div><p>ಯಾವನು ಕರ್ಮದಲ್ಲಿ ಅಕರ್ಮವನ್ನು ಕಾಣುತ್ತಾನೆಯೋ, ಅಕರ್ಮದಲ್ಲಿ ಕರ್ಮವನ್ನು ಕಾಣುತ್ತಾನೆಯೋ, ಅಂಥವನೇ ಮನುಷ್ಯರಲ್ಲಿ ಬುದ್ಧಿವಂತ, ಅಂಥವನೇ ಯುಕ್ತನು, ಅವನೇ ಕೃತ್ಸ್ನಕರ್ಮಕೃತ್ ಆಗುತ್ತಾನೆ.</p>ಬಹಳ ವಿಚಿತ್ರವಾದ ಶ್ಲೋಕವಿದು! ಸರಿಯಾಗಿ ಅರ್ಥವನ್ನು ಮಾಡಿಕೊಳ್ಳದೇ ಹೋದರೆ ಈ ಶ್ಲೋಕಕ್ಕೆ ಅಪಾರ್ಥವೇ ಆಗಿಬಿಡುತ್ತದೆ. ಎಚ್ಚರಿಕೆ! ಸದ್ಗುರುಗಳಿಂದಲೇ ಇದಕ್ಕೆ ಸರಿಯಾದ ಅರ್ಥವನ್ನು ತಿಳಿದುಕೊಳ್ಳಬೇಕು.</div>
  <div>ಕರ್ಮದಲ್ಲಿ ಅಕರ್ಮವನ್ನು ಕಾಣುವುದು ಎಂದರೆ ಏನರ್ಥ? ‘ನಾನು ಮಾಡುತ್ತಿದ್ದೇನೆ’ ಎಂದು ಅಜ್ಞಾನಿಗಳು ತಿಳಿಯುತ್ತಿದ್ದಾರಲ್ಲವೆ? ಇದು ಭ್ರಾಂತಿಜ್ಞಾನವು. ನಾನು ಅಕರ್ತೃವಾದ ಸಾಕ್ಷಿಸ್ವರೂಪನಾದ ಆತ್ಮನೇ ಎಂದು ತಿಳಿದವನೇ ಜ್ಞಾನಿಯು. ಇದು ಕರ್ಮದಲ್ಲಿ ಅಕರ್ಮವನ್ನು ಕಾಣುವುದು.</div>
  <div>
    <p>ಅಕರ್ಮದಲ್ಲಿ ಕರ್ಮವನ್ನು ಕಾಣುವುದು ಎಂದರೆ, ‘ನಾನು ಈಗ ಏನನ್ನೂ ಮಾಡುತ್ತಿಲ್ಲ, ಸುಮ್ಮನೆ ಶಾಂತವಾಗಿ ಇದ್ದೇನೆ’ ಎಂದು ಅಜ್ಞಾನಿಗಳು ತಿಳಿದಿರುತ್ತಾರಲ್ಲವೆ? ಇದೂ ಕೂಡ ಒಂದು ಕರ್ಮವೇ. ಏಕೆಂದರೆ ದೇಹಾದಿಗಳ ಧರ್ಮಗಳನ್ನು ತಮ್ಮ ಮೇಲೆ ಆರೋಪಿಸಿಕೊಂಡಿರುತ್ತಾರೆ. ಉಭಯವಿಧವಾದ ಈ ಭ್ರಾಂತಿಜ್ಞಾನವನ್ನು ನಾಶಮಾಡಿಕೊಂಡಿರುವವನೇ ಆತ್ಮಜ್ಞಾನಿಯು. ಇಂಥವನು ಬುದ್ಧಿವಂತನೂ ಯುಕ್ತನೂ ಕೃತಕೃತ್ಯನೂ ಆಗಿರುತ್ತಾನೆ. ಇವನಿಗೆ ಮಾಡಬೇಕಾದ್ದಾಗಲಿ ಬಿಡಬೇಕಾದ್ದಾಗಲಿ ಇಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜನ್ಮಾಂತರರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಪೂರ್ವಕರ್ಮಾನುಗುಣ್ಯೇನ ಲಭತೇ ಜನ್ಮ ಮಾನವಃ।<br/>ಪುಣ್ಯಮೇವ ತತಃ ಕುರ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಹಿಂದಿನ ಕರ್ಮಕ್ಕನುಗುಣವಾಗಿ ಮಾನವನು ಈಗ ಜನ್ಮವನ್ನು ಹೊಂದಿರುತ್ತಾನೆ. ಆದ್ದರಿಂದ ಯಾವಾಗಲೂ ಪುಣ್ಯವನ್ನೇ ಮಾಡಬೇಕು.</p>
  </div>
  <div>
    <p>ಜುಲೈ ೨೬</p>
  </div>
  <div>
    <p>೨೦೮. ಪೂರ್ವಾಭ್ಯಾಸದ ಫಲವಿದು</p>
  </div>
  <div>ಪೂರ್ವಾಭ್ಯಾಸೇನ ತೇನೈವ ಹ್ರಿಯತೇ ಹ್ಯವಶೋಽಪಿ ಸಃ।<br/>ಜಿಜ್ಞಾಸುರಪಿ ಯೋಗಸ್ಯ ಶಬ್ದಬ್ರಹ್ಮಾತಿವರ್ತತೇ॥</div>
  <div>
    <p>ಭಗವದ್ಗೀತಾ ೬-೪೪</p>
  </div>
  <div>
    <p>ಪೂರ್ವಾಭ್ಯಾಸದಿಂದಲೇ ಅಂಥ ಸಾಧಕನು ಅವಶನಾಗಿಯೇ ಎಳೆಯಲ್ಪಡುತ್ತಾನೆ. ಯೋಗಿಯಾಗಿರುವ ಜಿಜ್ಞಾಸುವೂ ಕೂಡ ಶಬ್ದಬ್ರಹ್ಮವನ್ನು ಮೀರಿರುತ್ತಾನೆ.</p>
  </div>
  <div>
    <p>ಹಿಂದಿನ ಜನ್ಮದಲ್ಲಿ ಯೋಗಾನುಷ್ಠಾನವನ್ನು ಪ್ರಾರಂಭಮಾಡಿ, ಗುರಿಯನ್ನು ತಲುಪದೇ ಯೋಗಭ್ರಷ್ಟನಾಗಿ ಮೃತನಾದವನು ಈ ಜನ್ಮದಲ್ಲಿ ಪುನಃ ಅದೇ ಸಂಸ್ಕಾರವನ್ನು ಉಳ್ಳವನಾಗಿಯೇ ಹುಟ್ಟುತ್ತಾನೆ. ಪ್ರತಿಯೊಂದು ಪ್ರಾಣಿಯೂ ತನ್ನ ಹಿಂದಿನ ಜನ್ಮಗಳ ಸಂಸ್ಕಾರಕ್ಕೆ ತಕ್ಕಂತೆಯೇ ಈ ಜನ್ಮದಲ್ಲಿ ಹುಟ್ಟುತ್ತದೆ. ಹಿಂದಿನ ಜನ್ಮದಲ್ಲಿ ಧಾರ್ಮಿಕನಾಗಿದ್ದರೆ ಈ ಜನ್ಮದಲ್ಲಿಯೂ ಧರ್ಮಾತ್ಮನಾಗಿಯೇ ಹುಟ್ಟುತ್ತಾನೆ. ಹಿಂದಿನ ಜನ್ಮದಲ್ಲಿ ಪಾಪಾತ್ಮನಾಗಿದ್ದರೆ ಪಾಪಾತ್ಮನಾಗಿಯೇ ಈಗ ಹುಟ್ಟುತ್ತಾನೆ. ಅಂತೂ ಪೂರ್ವಜನ್ಮಸಂಸ್ಕಾರಕ್ಕೆ ಅನುಗುಣವಾಗಿಯೇ ಈ ಜನ್ಮವು ಪ್ರಾಪ್ತವಾಗಿದೆ.</p>
  </div>
  <div>
    <p>ತತ್ತ್ವಜಿಜ್ಞಾಸುವಾದ ಸಾಧಕನಿಗೆ ಬೇಕಾದದ್ದು ತತ್ತ್ವಜ್ಞಾನ. ಆತ್ಮಜ್ಞಾನವನ್ನೇ ಹೊಂದಬೇಕೆಂದು ತೀವ್ರವಾದ ಪ್ರಯತ್ನವನ್ನು ಮಾಡುತ್ತಿರುವವನೇ ಯೋಗಿಯು. ಹಿಂದಿನ ಸಂಸ್ಕಾರದಿಂದಲೇ ಇಂಥ ಯೋಗ್ಯತೆಯು ಬಂದಿರುತ್ತದೆ. ಇಂಥವನು ಶಬ್ದಬ್ರಹ್ಮವನ್ನು ಮೀರಿಹೋಗಿರುತ್ತಾನೆ. ಶಬ್ದಬ್ರಹ್ಮವೆಂದರೆ ವೇದಗಳು, ವೇದೋಕ್ತಕರ್ಮಾನುಷ್ಠಾನಗಳು ಮತ್ತು ಕರ್ಮಫಲಗಳು; ಇದನ್ನೆಲ್ಲ ಮೀರಿ ಹೋಗಿರುತ್ತಾನೆ. ಅನಿತ್ಯಫಲಗಳಿಂದ ವಿರಕ್ತನಾದವನಿಗೇ ಅಲ್ಲವೆ, ಮೋಕ್ಷದಲ್ಲಿ ಆಸಕ್ತಿಯು ಉಂಟಾಗುವುದು?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಹ್ಮಾಗ್ನಿಯಜ್ಞವಿದೇ ವಾಸುದೇವಾಯ ನಮಃ॥</div>
  <div>ಜ್ಞಾನಯಜ್ಞಂ ಪ್ರಕುರ್ವಂತೋ ಬ್ರಹ್ಮಾಗ್ನೌ ಜೀವಮೇವ ಚ।<br/>ಬ್ರಹ್ಮಾತ್ಮಜ್ಞಾನಸಂಪನ್ನಾಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮಾಗ್ನಿಯಲ್ಲಿ ಜೀವನನ್ನು ಹೋಮಮಾಡುತ್ತಾ ಜ್ಞಾನಯಜ್ಞವನ್ನೇ ಮಾಡುತ್ತಾ ಬ್ರಹ್ಮಾತ್ಮಜ್ಞಾನಸಂಪನ್ನರಾಗುತ್ತಾರೆ.</p>
  </div>
  <div>
    <p>ಜುಲೈ ೨೭</p>
  </div>
  <div>
    <p>೨೦೯. ಬ್ರಹ್ಮಾಗ್ನಿಯಜ್ಞವಿದು</p>
  </div>
  <div>ದೈವಮೇವಾಪರೇ ಯಜ್ಞಂ ಯೋಗಿನಃ ಪರ್ಯುಪಾಸತೇ।<br/>ಬ್ರಹ್ಮಾಗ್ನಾವಪರೇ ಯಜ್ಞಂ ಯಜ್ಞೇನೈವೋಪಜುಹ್ವತಿ॥</div>
  <div/>
  <div>
    <p>ಭಗವದ್ಗೀತಾ ೪-೨೫</p>
  </div>
  <div><p>ಕೆಲವು ಯೋಗಿಗಳು ದೈವಯಜ್ಞವನ್ನು ಮಾಡುತ್ತಾರೆ. ಮತ್ತೆ ಕೆಲವರು ಬ್ರಹ್ಮಾಗ್ನಿಯಲ್ಲಿ ಯಜ್ಞದಿಂದ ಯಜ್ಞವನ್ನು ಮಾಡುತ್ತಾರೆ.</p>ಯಜ್ಞವೆಂದರೆ (ಯಜ-ದೇವಪೂಜಾಯಾಮ್) ದೇವತಾರಾಧನೆ. ದೇವತೆಗಳಿಗಾಗಿ ಮಾಡುವ ಎಲ್ಲ ಕರ್ಮಾನುಷ್ಠಾನಗಳೂ ಯಜ್ಞಗಳೇ. ಕೆಲವರು ಸಾಧಕರು <strong>ದೈವಯಜ್ಞ</strong>ವನ್ನು ಮಾಡುತ್ತಾರೆ. ವೇದಪ್ರತಿಪಾದಿತರಾಗಿರುವ ಇಂದ್ರ, ಆದಿತ್ಯ, ಚಂದ್ರ, ಅಗ್ನಿ, ವಾಯು, ಪ್ರಜಾಪತಿ, ವರುಣ ಮುಂತಾದ ದೇವತೆಗಳಿಗಾಗಿ ಕರ್ಮಗಳನ್ನು ಮಾಡುತ್ತಾರೆ. ಇದು ದೈವಯಜ್ಞವು. ಈ ದೈವಯಜ್ಞದಿಂದ ಇಷ್ಟಫಲಪ್ರಾಪ್ತಿಯಾಗುತ್ತದೆ.</div>
  <div>
    <p>ಮತ್ತೆ ಕೆಲವರು <strong>ಬ್ರಹ್ಮಾಗ್ನಿಯಜ್ಞವನ್ನು</strong> ಮಾಡುತ್ತಾರೆ. ಬ್ರಹ್ಮವೆಂಬ ಅಗ್ನಿಯಲ್ಲಿ ಯಜ್ಞವೆಂಬ ಹವಿಸ್ಸನ್ನು ಹೋಮಮಾಡುತ್ತಾರೆ. ಬ್ರಹ್ಮವೆಂದರೆ ಅಸಂಸಾರಿಯಾದ ಪರಮಾರ್ಥತತ್ತ್ವ. <strong>ಸತ್ಯಂ ಜ್ಞಾನಂ ಅನಂತಂ ಬ್ರಹ್ಮ</strong> ಎಂದು ಉಪನಿಷತ್ತು ತಿಳಿಸುತ್ತಿದೆ. ಈ ಬ್ರಹ್ಮವು ಅಜ, ಅಜರ, ಅಮರ, ಅಮೃತ, ಅಭಯ ಸ್ವರೂಪವಾಗಿರುತ್ತದೆ. ಇನ್ನು ಯಜ್ಞವೆಂದರೆ ಸಂಸಾರಿಯಾದ ಆತ್ಮನು. ಈ ಸಂಸಾರಿಯಾದ ಜೀವಾತ್ಮನನ್ನು ಅಸಂಸಾರಿಯಾದ ಬ್ರಹ್ಮದಲ್ಲಿ ಹೋಮಮಾಡುತ್ತಾರೆ; ಎಂದರೆ ತಮ್ಮ ಜೀವತ್ವವನ್ನು ಬಾಧಮಾಡಿಕೊಂಡು ಪರಬ್ರಹ್ಮದಲ್ಲಿ ಸೇರಿಕೊಳ್ಳುತ್ತಾರೆ ಎಂದರ್ಥ. ವಿವೇಕ ದಿಂದ ಬ್ರಹ್ಮಾತ್ಮೈಕತ್ವವನ್ನು ಹೊಂದುತ್ತಾರೆ. ಇದು <strong>ಬ್ರಹ್ಮಾಗ್ನಿಯಜ್ಞವು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಶಾಂತಾಯ ವಾಸುದೇವಾಯ ನಮಃ॥</div>
  <div>ಪ್ರಶಾಂತಶ್ಚ ಜಿತಾತ್ಮಾ ಚ ದ್ವಂದ್ವಾತೀತಃ ಸಮಃ ಸದಾ।<br/>ಆತ್ಮಜ್ಞಾನೀ ಭವೇದೇಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವಾಗಲೂ ಪ್ರಶಾಂತನೂ ಜಿತಾತ್ಮನೂ ದ್ವಂದ್ವಾತೀತನೂ ಸಮನೂ ಆಗಿರುವವನೇ ಆತ್ಮಜ್ಞಾನಿಯು.</p>
  </div>
  <div>
    <p>ಜುಲೈ ೨೮</p>
  </div>
  <div>
    <p>೨೧೦. ಸಮದರ್ಶಿಯ ನಾಲ್ಕು ಲಕ್ಷಣಗಳಿವು</p>
  </div>
  <div>ಜಿತಾತ್ಮನಃ ಪ್ರಶಾಂತಸ್ಯ ಪರಮಾತ್ಮಾ ಸಮಾಹಿತಃ।<br/>ಶೀತೋಷ್ಣಸುಖದುಃಖೇಷು ತಥಾ ಮಾನಾಪಮಾನಯೋಃ॥</div>
  <div>
    <p>ಭಗವದ್ಗೀತಾ ೬-೭</p>
  </div>
  <div>
    <p>ಜಿತಾತ್ಮನೂ ಪ್ರಶಾಂತಾತ್ಮನೂ ಆದ ಜ್ಞಾನಿಗೆ ಪರಮಾತ್ಮನು ಸಮಾಹಿತನಾಗಿರುತ್ತಾನೆ. ಇಂಥ ಜ್ಞಾನಿಯು ಶೀತಉಷ್ಣ , ಸುಖದುಃಖಗಳಲ್ಲಿಯೂ, ಮಾನಾಪಮಾನಗಳಲ್ಲಿಯೂ ಸಮನಾಗಿರುತ್ತಾನೆ.</p>
    <p>ಈ ಶ್ಲೋಕದಲ್ಲಿ ಆತ್ಮಜ್ಞಾನಿಯ ನಾಲ್ಕು ಲಕ್ಷಣಗಳನ್ನು ಹೇಳಿರುತ್ತದೆ.</p>
  </div>
  <div>೧.</div>
  <div><strong>ಜಿತಾತ್ಮನು</strong>: ಜ್ಞಾನಿಯು ದೇಹೇಂದ್ರಿಯಗಳನ್ನು ತನ್ನ ಸ್ವಾಧೀನಮಾಡಿಕೊಂಡಿರುತ್ತಾನೆ. ಇಂದ್ರಿಯಗಳ ಚಾಪಲ್ಯವನ್ನು ಬಿಟ್ಟಿರುತ್ತಾನೆ.</div>
  <div>೨.</div>
  <div><strong>ಪ್ರಶಾಂತನು</strong>: ಜ್ಞಾನಿಯು ಸದಾ ಪ್ರಸನ್ನನಾಗಿ, ಪ್ರಶಾಂತನಾಗಿರುತ್ತಾನೆ. ಇವನ ಮನಸ್ಸು ಯಾವಾಗಲೂ ಪ್ರಶಾಂತವಾಗಿರುತ್ತದೆ. ಕಾಮಕ್ರೋಧಾದಿ ದೋಷಗಳನ್ನು ಆತ್ಮಜ್ಞಾನಿಯು ಗೆದ್ದಿರುತ್ತಾನೆ.</div>
  <div>೩.</div>
  <div><strong>ಪರಮಾತ್ಮನು ಸಮಾಹಿತನು</strong>: ಪರಮಾತ್ಮನು ಜ್ಞಾನಿಗೆ ಪ್ರತ್ಯಗಾತ್ಮನಾಗಿರುತ್ತಾನೆ. ತಾನು ಪರಬ್ರಹ್ಮವೇ ಆಗಿರುತ್ತೇನೆ ಎಂದು ನಿಶ್ಚಿತವಾಗಿ ತಿಳಿದವನೇ ಬ್ರಹ್ಮಜ್ಞಾನಿಯು.</div>
  <div>೪.</div>
  <div><strong>ಸಮನು</strong>: ಶೀತ ಉಷ್ಣಗಳಲ್ಲಿಯೂ, ಸುಖ ದುಃಖಗಳಲ್ಲಿಯೂ, ಮಾನ ಅಪಮಾನಗಳಲ್ಲಿಯೂ ಜ್ಞಾನಿಯು ಸಮನಾಗಿರುತ್ತಾನೆ. ಆಧ್ಯಾತ್ಮಿಕ ದ್ವಂದ್ವಗಳು, ಆಧಿಭೌತಿಕ ದ್ವಂದ್ವಗಳು ಮತ್ತು ಆಧಿದೈವಿಕ ದ್ವಂದ್ವಗಳು ಬಂದಾಗಲೂ ಬ್ರಹ್ಮಜ್ಞಾನಿಯು ಮಾತ್ರ ತಾನು ದ್ವಂದ್ವಾತೀತನಾಗಿ ಸಮನಾಗಿರುತ್ತಾನೆ. ಜ್ಞಾನಿಯು ಸರ್ವದಾ ಸರ್ವತ್ರ ಸಮನಾಗಿರುತ್ತಾನೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಭಕ್ತಪರಾಧೀನಾಯ ವಾಸುದೇವಾಯ ನಮಃ॥</div>
  <div>ಭಗವದ್ಭಕ್ತಿಸಂಪರ್ಕಾತ್ ಧರ್ಮಾತ್ಮಾ ಜಾಯತೇ ನರಃ।<br/>ನಾಶಮೇತಿ ಚ ನೈವಾಸೌ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಗವದ್ಭಕ್ತಿಯ ಸಂಬಂಧದಿಂದ ಮಾನವನು ಧರ್ಮಾತ್ಮನಾಗಿಬಿಡುತ್ತಾನೆ. ಭಕ್ತನು ಎಂದೆಂದಿಗೂ ನಾಶವಾಗುವುದಿಲ್ಲ.</p>
  </div>
  <div>
    <p>ಜುಲೈ ೨೯</p>
  </div>
  <div>
    <p>೨೧೧. ಭಕ್ತನಿಗೆ ನಾಶವೆಂಬುದೇ ಇಲ್ಲ</p>
  </div>
  <div>ಕ್ಷಿಪ್ರಂ ಭವತಿ ಧರ್ಮಾತ್ಮಾ ಶಶ್ವಚ್ಛಾಂತಿಂ ನಿಗಚ್ಛತಿ।<br/>ಕೌಂತೇಯ ಪ್ರತಿಜಾನೀಹಿ ನ ಮೇ ಭಕ್ತಃ ಪ್ರಣಶ್ಯತಿ॥</div>
  <div>
    <p>ಭಗವದ್ಗೀತಾ ೯-೩೧</p>
  </div>
  <div>
    <p>ದುರಾಚಾರಗಳಿಂದ ದೂರನಾಗಿರುವ ಸಾಧಕನು ಬಹಳ ಬೇಗನೆ ಧರ್ಮಾತ್ಮನಾಗಿಬಿಡುತ್ತಾನೆ, ಶಾಶ್ವತವಾದ ಶಾಂತಿಯನ್ನು ಹೊಂದಿಬಿಡುತ್ತಾನೆ. ಎಲೈ ಕೌಂತೇಯನೆ, ನನ್ನ ಭಕ್ತನಾದವನು ಎಂದೆಂದಿಗೂ ನಾಶವಾಗುವುದಿಲ್ಲ ಎಂಬುದನ್ನು ನೀನು ನಿಶ್ಚಿತವಾಗಿ ತಿಳಿದುಕೊ.</p>
  </div>
  <div>
    <p>ಮಾನವನು ಎಷ್ಟೇ ಅನಾಚಾರಿದುರಾಚಾರಿಯಾಗಿದ್ದರೂ ಅದೆಲ್ಲವನ್ನೂ ಈಗ ಬಿಟ್ಟುಬಿಟ್ಟು ಸದಾಚಾರಿಯಾಗಿಬಿಟ್ಟರೆ, ಭಗವಂತನ ಭಕ್ತನಾಗಿಬಿಟ್ಟರೆ ಅಂಥವನು ಕೂಡಲೇ ಧರ್ಮಾತ್ಮನಾಗಿಬಿಡುತ್ತಾನೆ. ಎಂಥ ಪಾಪಾತ್ಮನೂ ಭಗವಂತನ ಸಂಬಂಧದಿಂದ ಪುಣ್ಯಾತ್ಮನಾಗಿಬಿಡುತ್ತಾನೆ. ಇವನೀಗ ಧರ್ಮಾತ್ಮನಾಗಿಬಿಟ್ಟಿರುತ್ತಾನೆ. ಇವನು ಶಾಶ್ವತವಾದ ಶಾಂತಿಯನ್ನು ಎಂದರೆ ನೆಮ್ಮದಿಯನ್ನು ಹೊಂದುತ್ತಾನೆ. ಭಗವಂತನಲ್ಲಿ ಇಡುವ ಭಕ್ತಿಯ ಮಹಿಮೆಯಿದು! ಭಕ್ತಿಯು ಸಾಧಕನ ಎಲ್ಲ ಪಾಪಗಳನ್ನೂ ಸುಟ್ಟು ಬೂದಿ ಮಾಡಿಬಿಡುತ್ತದೆ.</p>
  </div>
  <div>
    <p>ಈ ಸಂದರ್ಭದಲ್ಲಿ ಭಗವಂತನು ಒಂದು ಧೀರತನದ ಮಾತನ್ನು ಇಲ್ಲಿ ಹೇಳುತ್ತಾನೆ, “<strong>ನ ಮೇ ಭಕ್ತಃ ಪ್ರಣಶ್ಯತಿ</strong>” ಎಂದು. “ನನ್ನ ಭಕ್ತನು ನಾಶವಾಗುವುದಿಲ್ಲ” ಎಂದು ನಿಶ್ಚಯವಾಗಿ ತಿಳಿದುಕೊ. ಭಗವಂತನನ್ನು ಭಜಿಸುವವರಿಗೆ ಪಾಪದ ಭಯವುಂಟೆ? ನರಕದ ಭಯವುಂಟೆ? ಸಂಸಾರದ ಭಯವುಂಟೆ? ಸೂರ್ಯನನ್ನು ಆಶ್ರಯಿಸಿದವರಿಗೆ ಕತ್ತಲೆಯ ಭಯವುಂಟೆ? ಭಗವಂತನ ಕೃಪೆಯಿಂದ ಪಾಪಿಯೂ ಮುಕ್ತನಾಗಿಬಿಡುತ್ತಾನೆ!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ‘ತತ್’ಪದರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಫಲಾಭಿಸಂಧಿರಹಿತಾಃ ಯಜ್ಞದಾನತಪಾಂಸಿ ಚ।<br/>ಮುಮುಕ್ಷವಃ ಪ್ರಕುರ್ವಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮುಮುಕ್ಷುಗಳಾದವರು ಫಲಾಭಿಸಂಧಿರಹಿತರಾಗಿ ಯಜ್ಞದಾನತಪಸ್ಸುಗಳನ್ನು ಆಚರಿಸುತ್ತಾರೆ.</p>
  </div>
  <div>
    <p>ಜುಲೈ ೩೦</p>
  </div>
  <div>
    <p>೨೧೨. ಕರ್ಮಯೋಗದ ರಹಸ್ಯಗಳೆರಡು</p>
  </div>
  <div>ತದಿತ್ಯನಭಿಸಂಧಾಯ ಫಲಂ ಯಜ್ಞತಪಃಕ್ರಿಯಾಃ।<br/>ದಾನಕ್ರಿಯಾಶ್ಚ ವಿವಿಧಾಃ ಕ್ರಿಯಂತೇ ಮೋಕ್ಷಕಾಂಕ್ಷಿಭಿಃ॥</div>
  <div/>
  <div>
    <p>ಭಗವದ್ಗೀತಾ ೧೭-೨೫</p>
  </div>
  <div>
    <p>ಫಲವನ್ನು ಬಯಸದೆ, ‘ತತ್’ ಎಂಬ ಬ್ರಹ್ಮದ ನಾಮವನ್ನು ಉಚ್ಚರಿಸುತ್ತಾ, ಮೋಕ್ಷಾಕಾಂಕ್ಷಿಗಳಾದ ಸಾಧಕರು ಯಜ್ಞದಾನತಪಸ್ಸೇ ಮುಂತಾದ ಶಾಸ್ತ್ರೀಯಕರ್ಮಗಳನ್ನು ಮಾಡುತ್ತಾರೆ.</p>
    <p>ಮೋಕ್ಷವನ್ನು ಬಯಸುವವರೇ ಮೋಕ್ಷಾಕಾಂಕ್ಷಿಗಳು ಅಥವಾ ಮುಮುಕ್ಷುಗಳು. ಇವರ ಗುರಿಯೆಂದರೆ ಮೋಕ್ಷಪ್ರಾಪ್ತಿಯೇ. ಇವರು ಮಾಡುವ ಸಾಧನಗಳೆಲ್ಲವೂ ಪರಂಪರೆಯಿಂದ ಮೋಕ್ಷಪ್ರಾಪ್ತಿಗಾಗಿಯೇ ಇರುತ್ತವೆ. ಇಂಥವರು ಯಜ್ಞವನ್ನೂ ದಾನವನ್ನೂ ತಪಸ್ಸನ್ನೂ ಆಚರಿಸುತ್ತಾರೆ. ವೇದಗಳಲ್ಲಿ ತಿಳಿಸಿರುವ ಮುಖ್ಯವಾದ ಸಾಧನಗಳೆಂದರೆ ಯಜ್ಞದಾನತಪಸ್ಸುಗಳೇ. ಈ ಕರ್ಮಗಳಿಂದ ಮುಕ್ತಿಯು ದೊರಕುವುದಾದರೂ ಹೇಗೆ? ಎಂದರೆ, ಕರ್ಮಯೋಗದಿಂದ ಚಿತ್ತಶುದ್ಧಿಯ ಮೂಲಕವಾಗಿ.</p>
  </div>
  <div>
    <p>ಕರ್ಮಯೋಗದ ಎರಡು ರಹಸ್ಯಗಳನ್ನು ಇಲ್ಲಿ ಭಗವಂತನು ತಿಳಿಸಿರುತ್ತಾನೆ. ಒಂದು ಫಲಾಭಿಸಂಧಿಯಿಲ್ಲದಿರುವುದು, ಮತ್ತೊಂದು ಭಗವಂತನ ನಾಮವಾದ ‘ತತ್’ಅನ್ನು ಉಚ್ಚರಿಸುತ್ತಾ ಇರುವುದು. ಕರ್ಮಗಳನ್ನು ಮಾಡುವಾಗ <strong>ತತ್ ಸತ್</strong> ಎಂದು ಉಚ್ಚರಿಸುತ್ತಾ ಇದ್ದರೆ ಅಹಂಕಾರವು ದೂರವಾಗುತ್ತದೆ. ಭಗವನ್ನಾಮಸ್ಮರಣೆಯ ಪ್ರಭಾವವಿದು! ಅಂತಃ ಕರಣದ ಶುದ್ಧಿಯ ಮೂಲಕ ಹೀಗೆ ಭಗವಂತನ ನಾಮಸ್ಮರಣೆ ಮಾಡುತ್ತಾ ಮಾಡುವ ಕರ್ಮಗಳಿಂದ ಕ್ರಮವಾಗಿ <strong>ಮುಕ್ತಿಯು</strong> ದೊರಕುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  
  <div><strong>॥</strong> ಓಂ ಜಗದ್ರೂಪಾಯ ವಾಸುದೇವಾಯ ನಮಃ॥</div>
  <div>ಈಶ್ವರೇಣೈವ ಸಂವ್ಯಾಪ್ತಂ ಜಗದೇತಚ್ಚರಾಚರಮ್।<br/>ಈಶಾನ್ನಾಸ್ತಿ ಜಗತ್ ಕಿಂಚಿತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈ ಚರಾಚರಜಗತ್ತೆಲ್ಲವೂ ಈಶ್ವರನಿಂದಲೇ ಪೂರಾ ವ್ಯಾಪಿಸಲ್ಪಟ್ಟಿರುತ್ತದೆ. ಪರಮಾತ್ಮನನ್ನು ಬಿಟ್ಟು ಜಗತ್ತೆಂಬುದು ಇಲ್ಲವೇ ಇಲ್ಲ.</p>
  </div>
  <div>
    <p>ಜುಲೈ ೩೧</p>
  </div>
  <div>
    <p>೨೧೩. ಜಗತ್ತೆಲ್ಲವೂ ಪರಮಾತ್ಮನೇ</p>
  </div>
  <div>ಮತ್ತಃ ಪರತರಂ ನಾನ್ಯತ್ ಕಿಂಚಿದಸ್ತಿ ಧನಂಜಯ।<br/>ಮಯಿ ಸರ್ವಮಿದಂ ಪ್ರೋತಂ ಸೂತ್ರೇ ಮಣಿಗಣಾ ಇವ॥</div>
  <div>
    <p>ಭಗವದ್ಗೀತಾ ೭-೭</p>
  </div>
  <div>ಎಲೈ ಧನಂಜಯನೆ, ನನ್ನನ್ನು ಬಿಟ್ಟು ನನಗಿಂತ ಭಿನ್ನವಾಗಿ ಏನೊಂದು ವಸ್ತುವೂ ಇರುವುದಿಲ್ಲ. ದಾರದಲ್ಲಿ ಮಣಿಗಳು ಇರುವಂತೆ ನನ್ನಲ್ಲಿ ಈ ವಿಶ್ವವೆಲ್ಲವೂ ಓತಪ್ರೋತವಾಗಿ ಸೇರಿಕೊಂಡಿರುತ್ತದೆ.</div>
  <div>ಭಗವಂತನಿಂದಲೇ ಹುಟ್ಟಿರುವ ಈ ವಿಶ್ವವು ಭಗವಂತನಲ್ಲಿಯೇ ಬದುಕಿದ್ದು, ಕೊನೆಯಲ್ಲಿ ಭಗವಂತನನ್ನೇ ಸೇರಿಕೊಳ್ಳುತ್ತದೆ. ಭಗವಂತನೆಂದರೆ ಚೈತನ್ಯಘನಸ್ವರೂಪನಾದ ಪರಮಾತ್ಮನೇ. ಇವನಿಗೇ ವೇದಾಂತದಲ್ಲಿ ಪರಬ್ರಹ್ಮ , ಈಶ್ವರ, ಸಾಕ್ಷೀ—ಎಂದೆಲ್ಲ ಹೆಸರುಗಳು. ಆತ್ಮನೆಂದರೂ ಪ್ರತ್ಯಗಾತ್ಮನೆಂದರೂ ಇವನೇ. ಈ ಆತ್ಮನಿಗೆ ಆಕಾರವಿಕಾರಗಳಾಗಲಿ, ದೇಹಾದಿಉಪಾಧಿಗಳಾಗಲಿ, ನಾಮರೂಪಗುಣಧರ್ಮಗಳಾಗಲಿ ಇರುವುದಿಲ್ಲ. ಆಕಾಶದಂತೆ ಆತ್ಮನು ಸೂಕ್ಷ್ಮನೂ ವ್ಯಾಪಕನೂ ಆಗಿರುತ್ತಾನೆ.</div>
  <div>
    <p>ಎಲ್ಲ ಬಿಡಿಬಿಡಿಯಾದ ಮಣಿಗಳನ್ನೂ ದಾರವು ಧರಿಸಿರುವಂತೆ ಇಡೀ ವಿಶ್ವದ ಸಕಲ ಪ್ರಾಣಿಗಳನ್ನೂ ಆತ್ಮನು ಧರಿಸಿಕೊಂಡಿರುತ್ತಾನೆ. ಆತ್ಮನು ಪ್ರಮಾಣಗಳಿಗೆ ಗೋಚರನಾಗದಿದ್ದರೂ ಅವನೇ ಈ ವಿಶ್ವಕ್ಕೆ ಆಧಾರನಾಗಿರುವವನು. ಆಕಾಶವು ಕಣ್ಣುಗಳಿಗೆ ಕಾಣಿಸದಿದ್ದರೂ ಅದೇ ಎಲ್ಲಕ್ಕೂ ಆಧಾರವಾಗಿರುತ್ತದೆಯಲ್ಲವೆ? ಆಕಾಶಕ್ಕೂ ಕಾರಣನಾಗಿರುವ ಪ್ರತ್ಯಗಾತ್ಮನು ಅಣುರೇಣುತೃಣಕಾಷ್ಠಾದಿಗಳಿಗೆಲ್ಲ ಆಧಾರನಾಗಿದ್ದು ಸ್ವರೂಪನಾಗಿರುತ್ತಾನೆ. ಈ ಆತ್ಮನನ್ನು ಬಿಟ್ಟು ವಿಶ್ವವೆಂಬುದು ಇಲ್ಲವೇ ಇಲ್ಲ.</p>
  </div>
  <div><span class="en"><strong>ಖ್</strong></span>ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸ್ವಧರ್ಮನಿಷ್ಠಾಯ ವಾಸುದೇವಾಯ ನಮಃ॥</div>
  <div>ಸ್ವಧರ್ಮಂ ಪಾಲಯೇದ್ಧೀರಃ ಪರಧರ್ಮಂ ಪರಿತ್ಯಜೇತ್।<br/>ಕರ್ಮಾಣಿ ದೋಷಯುಕ್ತಾನಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವಿವೇಕಿಯು ಸ್ವಧರ್ಮವನ್ನೇ ಮಾಡಬೇಕು, ಪರಧರ್ಮವನ್ನು ಮಾಡಬಾರದು. ಏಕೆಂದರೆ ಕರ್ಮಗಳೆಂದರೇ ದೋಷಗಳಿಂದ ಕೂಡಿರುತ್ತವೆ.</p>
  </div>
  <div>
    <p>ಆಗಸ್ಟ್ ೧</p>
  </div>
  <div>
    <p>೨೧೪. ಸ್ವಧರ್ಮವೇ ಶ್ರೇಷ್ಠ</p>
  </div>
  <div>ಸಹಜಂ ಕರ್ಮ ಕೌಂತೇಯ ಸದೋಷಮಪಿ ನ ತ್ಯಜೇತ್।<br/>ಸರ್ವಾರಂಭಾ ಹಿ ದೋಷೇಣ ಧೂಮೇನಾಗ್ನಿರಿವಾವೃತಾಃ॥</div>
  <div/>
  <div>
    <p>ಭಗವದ್ಗೀತಾ ೧೮-೪೮</p>
  </div>
  <div><p>ಎಲೈ ಕೌಂತೇಯನೆ, ಸಹಜವಾದ ಕರ್ಮವು ದೋಷಯುಕ್ತವಾಗಿದ್ದರೂ ಅದನ್ನು ಬಿಡಬಾರದು. ಏಕೆಂದರೆ ಹೊಗೆಯಿಂದ ಬೆಂಕಿಯು ಆವೃತವಾಗಿರುವಂತೆಯೇ ಎಲ್ಲ ಕರ್ಮಗಳೂ ದೋಷದಿಂದ ಕೂಡಿಕೊಂಡೇ ಇರುತ್ತವೆ.</p>ಕರ್ಮಗಳೆಲ್ಲವೂ ಅವಿದ್ಯಾಕಾಮಗಳಿಂದ ಪ್ರೇರಿತವಾಗಿ ದೋಷಪೂರ್ಣವಾಗಿಯೇ ಇರುತ್ತವೆ. ಕರ್ಮಗಳೆಂದರೆ ಸ್ವಾಶ್ರಮಕರ್ಮಗಳು ಮತ್ತು ಇತರಾಶ್ರಮಕರ್ಮಗಳು. ತನ್ನ ವರ್ಣಕ್ಕೆ, ತನ್ನ ಆಶ್ರಮಕ್ಕೆ ವಿಹಿತವಾದ ಕರ್ಮಗಳಾಗಲಿ ಇತರ ವರ್ಣ ಆಶ್ರಮಗಳಿಗೆ ವಿಹಿತವಾದ ಕರ್ಮಗಳಾಗಲಿ—ಎಲ್ಲವೂ ದೋಷಪೂರ್ಣವೇ ಆಗಿರುತ್ತವೆ. ಏಕೆಂದರೆ ಕರ್ಮಗಳೆಲ್ಲವೂ ತ್ರಿಗುಣಗಳಿಂದ ತುಂಬಿರುತ್ತವೆ.</div>
  <div>
    <p>ಕರ್ಮಗಳು ಎಂದರೇ ದೋಷಪೂರ್ಣವಾಗಿರುತ್ತವೆ. ಆ ಕರ್ಮ, ಈ ಕರ್ಮ, ಒಳ್ಳೆಯ ಕರ್ಮ, ಕೆಟ್ಟ ಕರ್ಮ—ಎಂಬುದಿಲ್ಲ. ಬೆಂಕಿಯು ಹೊಗೆಯಿಂದ ಆವೃತವಾಗಿರುವಂತೆ ಕರ್ಮಗಳೆಲ್ಲವೂ ದೋಷದಿಂದ ಆವರಿಸಲ್ಪಟ್ಟಿರುತ್ತವೆ. ಈ ರಹಸ್ಯವನ್ನು ತಿಳಿದು ಅಜ್ಞಾನಿಗಳು ತಮ್ಮ ತಮ್ಮ ವರ್ಣಾಶ್ರಮದ ಕರ್ಮಗಳನ್ನು ಮಾಡಬೇಕೇ ಹೊರತು ಪರಧರ್ಮಗಳನ್ನು ಮಾಡಲು ಹೋಗಬಾರದು. ತಮ್ಮ ತಮ್ಮ ಕರ್ಮಗಳನ್ನೇ ಭಗವಂತನಿಗೆ ಸಮರ್ಪಿಸಿ ಮಾಡಿದರೆ ಅದು ತಮ್ಮ ತಮ್ಮ ಮುಕ್ತಿಗೆ ಸಾಧನವಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮಹಾಮಾಯಿನೇ ವಾಸುದೇವಾಯ ನಮಃ॥</div>
  <div>ಪ್ರಕೃತಿಃ ಸೃಜತೇ ವಿಶ್ವಂ ಜಗದೇತಚ್ಚರಾಚರಮ್।<br/>ಮಾಯೇಯಮೀಶ್ವರಾಧೀನಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈ ಚರಾಚರಾತ್ಮಕವಾದ ಪ್ರಪಂಚವನ್ನು ಪ್ರಕೃತಿಯು ಸೃಷ್ಟಿಸುತ್ತದೆ. ಈ ಪ್ರಕೃತಿಯೇ ಮಾಯೆಯೂ ಆಗಿದೆ. ಇದು ಈಶ್ವರಾಧೀನವಾದದ್ದು.</p>
  </div>
  <div>
    <p>ಆಗಸ್ಟ್ ೨</p>
  </div>
  <div>
    <p>೨೧೫. ಮಾಯೆಯು ಈಶ್ವರಾಧೀನ</p>
  </div>
  <div>ಪ್ರಕೃತಿಂ ಸ್ವಾಮವಷ್ಟಭ್ಯ ವಿಸೃಜಾಮಿ ಪುನಃ ಪುನಃ।<br/>ಭೂತಗ್ರಾಮಮಿಮಂ ಕೃತ್ಸ್ನಮ್ ಅವಶಂ ಪ್ರಕೃತೇರ್ವಶಾತ್॥</div>
  <div>
    <p>ಭಗವದ್ಗೀತಾ ೯-೮</p>
  </div>
  <div>
    <p>ಎಲೈ ಅರ್ಜುನನೆ, ನಾನು ನನ್ನ ಅಧೀನವಾಗಿರುವ ಪ್ರಕೃತಿಯನ್ನು ವಶಮಾಡಿಕೊಂಡು ಈ ಪ್ರಾಣಿಗಳನ್ನು ಮತ್ತೆ ಮತ್ತೆ ಸೃಷ್ಟಿಸುತ್ತೇನೆ. ಈ ವಿಶ್ವವು ಪ್ರಕೃತಿಗೆ ಅಧೀನವಾಗಿರುತ್ತದೆ.</p>
  </div>
  <div>
    <p><strong>ಪ್ರಕೃತಿ</strong>ಯೆಂದರೆ ಅವ್ಯಾಕೃತತತ್ತ್ವ. ಇದಕ್ಕೆ ಅವ್ಯಕ್ತ, ಅಕ್ಷರ, ಬೀಜ, ಕಾರಣ—ಎಂದೆಲ್ಲ ಹೆಸರುಗಳು. ಈ ಪ್ರಕೃತಿಯು ಅವಿದ್ಯಾಕಲ್ಪಿತವಾದದ್ದು. ಇದು ಈಶ್ವರಾಧೀನವಾಗಿರುವ ಮಾಯೆಯು. ಕಾಪಿಲಸಾಂಖ್ಯದರ್ಶನದಂತೆ ಈ ಪ್ರಕೃತಿಯು ಸತ್ಯವೂ ಸ್ವತಂತ್ರವೂ ಆಗಿರುತ್ತದೆ. ಆದರೆ ಈ ಪ್ರಕೃತಿಯು ವೇದಾಂತದ ಪ್ರಕಾರ ಅವಿದ್ಯಾಕಲ್ಪಿತವೂ ಈಶ್ವರಾಧೀನವೂ ಹುಸಿತೋರಿಕೆಯೂ ಆದ ಮಾಯೆಯಾಗಿದೆ.</p>
  </div>
  <div>
    <p>ಈಶ್ವರನೆಂದರೆ ಪರಬ್ರಹ್ಮವೇ. ಈಶ್ವರನು ಈ ಮಾಯೆಯನ್ನು ತನ್ನ ಅಧೀನವನ್ನಾಗಿ ಮಾಡಿಕೊಂಡು ಇದರ ಮೂಲಕವಾಗಿ ಈ ವಿಶ್ವಕ್ಕೆ ಕಾರಣನಾಗಿರುತ್ತಾನೆ. ಪ್ರಕೃತಿಯ ಸಂಬಂಧದಿಂದಲೇ ಪರಮಾತ್ಮನಿಗೆ ಜಗತ್ಕಾರಣತ್ವವು ಉಂಟಾಗಬೇಕೇ ಹೊರತು ಸ್ವತಃ ಕಾರಣತ್ವವು ಇರು ವುದೇ ಇಲ್ಲ. ಕಾರಣವಾದ ಪ್ರಕೃತಿಗೆ ಈ ವಿಶ್ವವು ಅಧೀನವಾಗಿರುತ್ತದೆ. ಈ ಪ್ರಕೃತಿಯು ಈಶ್ವರಾಧೀನವಾಗಿರುತ್ತದೆ. ಚೈತನ್ಯಘನಸ್ವರೂಪನಾದ ಪರಮಾತ್ಮನ ಸಂನಿಧಾನದಲ್ಲಿ ಜಡವಾದ ಪ್ರಕೃತಿಯು ಈ ವಿಶ್ವವನ್ನು ಸೃಷ್ಟಿಮಾಡುತ್ತದೆ. ಸರ್ವಜ್ಞನೂ ಸರ್ವಶಕ್ತನೂ ಆದ ಈಶ್ವರನಲ್ಲಿಯೇ ಪ್ರಕೃತಿಯೂ ಈ ಕಾರ್ಯಪ್ರಪಂಚವೂ ಕಲ್ಪಿತವಾಗಿ ತೋರುತ್ತಿವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಾತ್ತ್ವಿಕತ್ಯಾಗಿನೇ ವಾಸುದೇವಾಯ ನಮಃ॥</div>
  <div>ಯತ್ ಕರ್ಮ ಕ್ರಿಯತೇ ನಿತ್ಯಂ ಫಲಸಂನ್ಯಾಸಪೂರ್ವಕಮ್।<br/>ಸ ತ್ಯಾಗಃ <strong>ಸಾತ್ತ್ವಿಕಃ</strong> ಪ್ರೋಕ್ತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಫಲತ್ಯಾಗಪೂರ್ವಕವಾಗಿ ಯಾವ ಕರ್ಮವು ಮಾಡಲ್ಪಡುತ್ತದೆಯೋ ಅದು <strong>ಸಾತ್ತ್ವಿಕತ್ಯಾಗ</strong>ವೆನಿಸುತ್ತದೆ.</p>
  </div>
  <div>
    <p>ಆಗಸ್ಟ್ ೩</p>
  </div>
  <div>
    <p>೨೧೬. ಸಾತ್ತ್ವಿಕ ತ್ಯಾಗವಿದು</p>
  </div>
  <div>ಕಾರ್ಯಮಿತ್ಯೇವ ಯತ್ಕರ್ಮ ನಿಯತಂ ಕ್ರಿಯತೇಽಜುರ್ನ।<br/>ಸಂಗಂ ತ್ಯಕ್ತ್ವಾ ಫಲಂ ಚೈವ ಸ ತ್ಯಾಗಃ ಸಾತ್ತ್ವಿಕೋ ಮತಃ॥</div>
  <div>
    <p>ಭಗವದ್ಗೀತಾ ೧೮-೯</p>
  </div>
  <div>
    <p>ಸಂಗವನ್ನೂ ಫಲವನ್ನೂ ಬಿಟ್ಟು, ಕರ್ತವ್ಯ ಬುದ್ಧಿಯಿಂದ ಯಾವ ನಿತ್ಯಕರ್ಮವು ಮಾಡಲ್ಪಡುತ್ತದೆಯೋ, ಎಲೈ ಅರ್ಜುನನೆ, ಅಂಥ ತ್ಯಾಗವು <strong>ಸಾತ್ತ್ವಿಕ</strong>ವೆನಿಸುತ್ತದೆ.</p>
    <p>ತ್ಯಾಗವೆಂದರೆ ಬಿಡುವುದು. ಬ್ರಹ್ಮಜ್ಞಾನಿಗಳು ಬ್ರಹ್ಮನಿಷ್ಠರೇ ಆಗಿದ್ದುಕೊಂಡು ಸರ್ವಕರ್ಮಗಳನ್ನೂ ತ್ಯಾಗಮಾಡಿರುತ್ತಾರೆ. ಇವರು ನಿಜವಾದ ತ್ಯಾಗಿಗಳು ಮತ್ತು ಪರಮಾರ್ಥ ಸಂನ್ಯಾಸಿಗಳು. ಇವರಿಗೆ ಕರ್ತೃತ್ವವಾಗಲಿ ಭೋಕ್ತೃತ್ವವಾಗಲಿ ಇರುವುದಿಲ್ಲ. ಬ್ರಹ್ಮಜ್ಞಾನಿಗಳು ಅವಿದ್ಯಾಕಾಮಕರ್ಮಗಳಿಂದ ಮುಕ್ತರಾದ ಧೀರರು!</p>
    <p>ಆದರೆ ಅವಿದ್ಯಾವಂತರಾಗಿದ್ದು , ಆತ್ಮಜ್ಞಾನವಿಲ್ಲದೇ ಕರ್ಮಗಳನ್ನು ತ್ಯಾಗಮಾಡುವ ಮನುಷ್ಯರೂ ಇರುತ್ತಾರಲ್ಲವೆ? ಇಂಥವರಲ್ಲಿನ ತ್ಯಾಗವು ಸಾತ್ತ್ವಿಕ, ರಾಜಸ ಮತ್ತು ತಾಮಸವೆಂದು ಮೂರು ವಿಧವಾಗಿರುತ್ತದೆ.</p>
    <p>ಪ್ರಕೃತದಲ್ಲಿ ಸಾತ್ತ್ವಿಕತ್ಯಾಗದ ಲಕ್ಷಣವನ್ನು ತಿಳಿಸಿದೆ. ಕರ್ಮಯೋಗಿಗಳು ಕರ್ತವ್ಯಕರ್ಮಗಳನ್ನು ಭಗವದರ್ಪಣಬುದ್ಧಿಯಿಂದ ಶ್ರದ್ಧೆಯಿಂದಲೇ ಮಾಡುತ್ತಿದ್ದರೂ, ಇದು ಒಂದರ್ಥದಲ್ಲಿ <strong>ತ್ಯಾಗವೇ</strong> ಆಗಿರುತ್ತದೆ. ಇವರು ಕರ್ಮಗಳಲ್ಲಿ ಸಂಗವನ್ನೂ ಫಲಾಭಿಸಂಧಿಯನ್ನೂ <strong>ತ್ಯಾಗ</strong>ಮಾಡಿರುತ್ತಾರಲ್ಲವೆ? ಇಂಥವರ ಈ ಕರ್ಮವು ಸಾತ್ತ್ವಿಕ ತ್ಯಾಗವೆನಿಸುತ್ತದೆ. ಸಂಗತ್ಯಾಗ ಫಲತ್ಯಾಗಗಳಿಂದ ಆಗುವ ತ್ಯಾಗವು <strong>ಸಾತ್ತ್ವಿಕವೇ</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧೂಮಮಾರ್ಗವಿದೂರಾಯ ವಾಸುದೇವಾಯ ನಮಃ॥</div>
  <div>ಧೂಮಮಾರ್ಗಪ್ರವೃತ್ತಾನಾಂ ಪುನರಾಗಮನಂ ಧ್ರುವಮ್।<br/>ಆತ್ಮಜ್ಞಾನವಿಹೀನತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಧೂಮಮಾರ್ಗದಲ್ಲಿ ಹೋದವರಿಗೆ ಆತ್ಮಜ್ಞಾನವು ಉಂಟಾಗದಿರುವುದರಿಂದ ಖಂಡಿತವಾಗಿಯೂ ಅವರಿಗೆ ಪುನರಾಗಮನವು ಇದ್ದೇ ಇರುತ್ತದೆ.</p>
  </div>
  <div>
    <p>ಆಗಸ್ಟ್ ೪</p>
  </div>
  <div>
    <p>೨೧೭. ಇಂಥವರು ಹಿಂತಿರುಗುತ್ತಾರೆ</p>
  </div>
  <div>ಧೂಮೋ ರಾತ್ರಿಸ್ತಥಾ ಕೃಷ್ಣಃ ಷಣ್ಮಾಸಾ ದಕ್ಷಿಣಾಯನಮ್।<br/>ತತ್ರ ಚಾಂದ್ರಮಸಂ ಜ್ಯೋತಿಃ ಯೋಗೀ ಪ್ರಾಪ್ಯ ನಿವರ್ತತೇ॥</div>
  <div>
    <p>ಭಗವದ್ಗೀತಾ ೮-೨೫</p>
  </div>
  <div>
    <p>ಧೂಮ, ರಾತ್ರಿ, ಕೃಷ್ಣ, ದಕ್ಷಿಣಾಯನದ ಷಣ್ಮಾಸಗಳು, ಈ ಮಾರ್ಗದಲ್ಲಿ ಹೋದ ಯೋಗಿಯು ಚಂದ್ರಲೋಕವನ್ನು ಸೇರಿ, ಅಲ್ಲಿ ಫಲಗಳನ್ನು ಅನುಭವಿಸಿ ಅಲ್ಲಿಂದ ವಾಪಸ್ಸು ಬರುತ್ತಾನೆ.</p>
    <p>ಕರ್ಮಿಗಳಿಗೆ ಶಾಸ್ತ್ರದಲ್ಲಿ ದಕ್ಷಿಣಾಯನಮಾರ್ಗ, ಉತ್ತರಾಯಣಮಾರ್ಗವೆಂದು ಎರಡು ರೀತಿಯ ಗತಿಗಳನ್ನು ಹೇಳಿರುತ್ತಾರೆ. ದಕ್ಷಿಣಾಯನ ಮಾರ್ಗದಲ್ಲಿ ಹೋದವರು ಪುನಃ ಮರಳಿ ಬರುತ್ತಾರೆ. ಆದರೆ ಉತ್ತರಾಯಣ ಮಾರ್ಗದಲ್ಲಿ ಹೋದವರು ಮಾತ್ರ ಅಲ್ಲಿಯೇ ಬ್ರಹ್ಮಲೋಕದಲ್ಲಿ ಆತ್ಮಜ್ಞಾನವನ್ನು ಪಡೆದು ಮುಕ್ತರಾಗಿಬಿಡುತ್ತಾರೆ.</p>
    <p>ಈಗ ದಕ್ಷಿಣಾಯನಮಾರ್ಗದ ಲಕ್ಷಣವನ್ನು ಇಲ್ಲಿ ಹೇಳಿರುತ್ತದೆ.</p>
    <p>ಧೂಮದೇವತೆ, ರಾತ್ರಿದೇವತೆ, ಕೃಷ್ಣಪಕ್ಷದೇವತೆ, ದಕ್ಷಿಣಾಯನದ ಷಣ್ಮಾಸದೇವತೆ—ಈ ಮಾರ್ಗದಿಂದ ಕೇವಲಕರ್ಮಿಗಳು ಹೊರಟು ಚಂದ್ರಲೋಕವನ್ನು ಸೇರುತ್ತಾರೆ. ಅಲ್ಲಿ ಕರ್ಮಫಲಗಳನ್ನು ಅನುಭವಿಸಿ, ಆ ಕರ್ಮಫಲಗಳು ಸವೆದಮೇಲೆ ಆ ಲೋಕದಿಂದ ಅವರು ಹಿಂತಿರುಗಿ ಬರುತ್ತಾರೆ. ಈ ಮಾರ್ಗಕ್ಕೆ <strong>ಧೂಮಮಾರ್ಗ</strong>ವೆಂದೂ <strong>ದಕ್ಷಿಣಾಯನಮಾರ್ಗ</strong>ವೆಂದೂ ಹೆಸರು. ಇದು ಅನಿತ್ಯವಾದ ಮಾರ್ಗ. ಚಂದ್ರಲೋಕಕ್ಕೆ ಹೋದ ಮಾತ್ರದಿಂದ ಅಂಥವರಿಗೆ ಆತ್ಮಜ್ಞಾನವು ಉಂಟಾಗಲಾರದು, ಆದ್ದರಿಂದಲೇ ಅವರಿಗೆ ಅಲ್ಲಿ ಮುಕ್ತಿಯೂ ದೊರಕಲಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ದುಃಖವಿದೂರಾಯ ವಾಸುದೇವಾಯ ನಮಃ॥</div>
  <div>ಮೃತೋ ಹಿ ಜಾಯತೇ ನಿತ್ಯಂ ಜಾತಸ್ಯ ಮರಣಂ ಧ್ರುವಮ್।<br/>ತಸ್ಮಾತ್ ಶೋಕೋ ನ ಕರ್ತವ್ಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸತ್ತವನು ಹುಟ್ಟುತ್ತಾನೆ, ಹುಟ್ಟಿದವನಿಗೆ ಮರಣವು ಇದ್ದೇ ಇದೆ. ಆದ್ದರಿಂದ ಮರಣದ ವಿಷಯದಲ್ಲಿ ದುಃಖಿಸಬಾರದು.</p>
  </div>
  <div>
    <p>ಆಗಸ್ಟ್ ೫</p>
  </div>
  <div>
    <p>೨೧೮. ಇಲ್ಲಿ ದುಃಖಕ್ಕೆ ಕಾರಣವಿಲ್ಲ</p>
  </div>
  <div>ಜಾತಸ್ಯ ಹಿ ಧ್ರುವೋ ಮೃತ್ಯುಃ ಧ್ರುವಂ ಜನ್ಮ ಮೃತಸ್ಯ ಚ।<br/>ತಸ್ಮಾದಪರಿಹಾರ್ಯೇಽಥೆರ್© ನ ತ್ವಂ ಶೋಚಿತುಮರ್ಹಸಿ॥</div>
  <div>
    <p>ಭಗವದ್ಗೀತಾ ೨-೨೭</p>
  </div>
  <div><p>ಹುಟ್ಟಿದವನಿಗೆ ಮರಣವೆಂಬುದು ನಿಶ್ಚಿತ. ಮೃತನಾದವನಿಗೆ ಜನ್ಮವೆಂಬುದೂ ನಿಶ್ಚಿತವೇ; ಆದ್ದರಿಂದ ಎಲೈ ಅರ್ಜುನನೆ, ಇಂಥ ಅಪರಿಹಾರ್ಯವಾದ ವಿಷಯದಲ್ಲಿ ನೀನು ದುಃಖಿಸುವುದು ಸರಿಯಲ್ಲ.</p>ಯಾವುದೇ ಪ್ರಾಣಿಯು ಹುಟ್ಟಿದೆಯೆಂದರೆ ಅದು ಎಂದಾದರೂ ಸಾಯಲೇಬೇಕಲ್ಲವೆ? ಸತ್ತಮೇಲೆ ಪುನಃ ಯಾವುದಾದರೂ ಪ್ರಾಣಿಯಾಗಿ ಹುಟ್ಟಲೇಬೇಕಲ್ಲವೆ? ಅವಿದ್ಯೆಯಿಂದ ಕಾಮಗಳು, ಕಾಮಗಳಿಂದ ಕರ್ಮಗಳು, ಕರ್ಮಗಳಿಂದ ಜನ್ಮ, ಜನ್ಮವಾದಮೇಲೆ ಸುಖದುಃಖಗಳ ಅನುಭವ, ಪುನಃ ಕರ್ಮಗಳು, ಪುನಃ ಜನ್ಮ, ಪುನಃ ಮರಣ—ಹೀಗೆ ಅಜ್ಞಾನದಿಂದ ಈ ಸಂಸಾರಚಕ್ರವು ಸುತ್ತುತ್ತಲೇ ಇರುತ್ತದೆ.</div>
  <div>
    <p>ಹುಟ್ಟಿರುವ ಎಲ್ಲ ಪ್ರಾಣಿಗಳಿಗೂ ಆರು ವಿಕಾರಗಳು ಇದ್ದೇ ಇರುತ್ತವೆ; ಹುಟ್ಟುವಿಕೆ, ಇರುವಿಕೆ, ಬೆಳೆಯುವಿಕೆ, ಬದಲಾವಣೆಯಾಗುವಿಕೆ, ಸೊರಗುವಿಕೆ ಮತ್ತು ಸಾಯುವಿಕೆ—ಈ ಆರು ಬದಲಾವಣೆಗಳು ಶರೀರಕ್ಕೆ ಆಗಲೇಬೇಕು. ಆತ್ಮನಿಗೆ ಮಾತ್ರ ಈ ಆರೂ ಬದಲಾವಣೆಗಳು ಇರುವುದಿಲ್ಲ. ಇಂಥ ಆತ್ಮನನ್ನು ತಿಳಿಯದಿರುವ, ದೇಹವನ್ನೇ ಆತ್ಮನೆಂದು ತಿಳಿದಿರುವ ಅಜ್ಞಾನಿಗಳು ಸಾಯುತ್ತಾರೆಂದರೆ ಪುನಃ ಖಂಡಿತವಾಗಿ ಹುಟ್ಟೇ ಹುಟ್ಟುತ್ತಾರೆ. ಅಂದಮೇಲೆ ಈ ಜನ್ಮಮರಣಗಳು ಅವಶ್ಯವಾಗಿ ಉಂಟಾಗುವಂಥವುಗಳೇ. ಈ ವಿಷಯದಲ್ಲಿ ಸುಮ್ಮನೆ ದುಃಖಪಡುವುದು ಸರಿಯಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ದ್ವಂದ್ವರಹಿತಾಯ ವಾಸುದೇವಾಯ ನಮಃ॥</div>
  <div>ಇಚ್ಛಾದ್ವೇಷಾತ್ಮಕಂ ದ್ವಂದ್ವಂ ಸುಖದುಃಖಾತ್ಮಕಂ ತಥಾ।<br/>ದ್ವಂದ್ವಾತ್ಮಕಂ ಜಗತ್ ಸರ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಚ್ಛಾದ್ವೇಷ, ಸುಖದುಃಖಗಳೆಲ್ಲವೂ ದ್ವಂದ್ವಗಳೇ. ಈ ಜಗತ್ತೆಲ್ಲವೂ ದ್ವಂದ್ವಾತ್ಮಕವೇ ಆಗಿರುತ್ತದೆ.</p>
  </div>
  <div>
    <p>ಆಗಸ್ಟ್ ೬</p>
  </div>
  <div>
    <p>೨೧೯. ಜಗವೆಲ್ಲವೂ ದ್ವಂದ್ವಾತ್ಮಕವೇ</p>
  </div>
  <div>ಇಚ್ಛಾದ್ವೇಷಸಮುತ್ಥೇನ ದ್ವಂದ್ವಮೋಹೇನ ಭಾರತ।<br/>ಸರ್ವಭೂತಾನಿ ಸಂಮೋಹಂ ಸರ್ಗೇ ಯಾಂತಿ ಪರಂತಪ॥</div>
  <div>
    <p>ಭಗವದ್ಗೀತಾ ೭-೨೭</p>
  </div>
  <div><p>ಎಲೈ ಭಾರತನೆ, ಇಚ್ಛಾದ್ವೇಷಗಳಿಂದ ಹುಟ್ಟಿದ, ದ್ವಂದ್ವಮೋಹದಿಂದ ಆವೃತವಾಗಿರುವ ಎಲ್ಲ ಪ್ರಾಣಿಗಳೂ ಸೃಷ್ಟಿಕಾಲದಲ್ಲಿ ಪುನಃ ಸಂಮೋಹವನ್ನೇ ಹೊಂದುತ್ತವೆ.</p>ದ್ವಂದ್ವಗಳೆಂದರೆ ಪರಸ್ಪರ ವಿರುದ್ಧವಾದ ಎರಡೆರಡರ ಗುಂಪು. ಇಚ್ಛಾದ್ವೇಷ, ಸುಖದುಃಖ, ಶೀತಉಷ್ಣ , ಶುಭ ಅಶುಭ, ಧರ್ಮ ಅಧರ್ಮ—ಮುಂತಾದವುಗಳೆಲ್ಲವೂ ದ್ವಂದ್ವಗಳೇ. ಇವುಗಳೇ ಮಾನವರಿಗೆ ಮೋಹಗಳು. ಈ ದ್ವಂದ್ವಮೋಹಗಳಿಗೆ ವಶರಾಗದಿರುವ ಮಾನವರೇ ಇಲ್ಲವೆನ್ನಬಹುದು. ಅಜ್ಞಾನದಿಂದ ತೋರುತ್ತಿರುವ ಈ ದ್ವಂದ್ವಮೋಹಗಳೇ ಮನುಷ್ಯರಿಗೆ ಮೃತ್ಯು ಹಾಗೂ ಶತ್ರುಗಳಂತಿರುತ್ತವೆ.</div>
  <div>
    <p>ಈ ದ್ವಂದ್ವಮೋಹಗಳು ಮಾನವರ ವಿವೇಕಪ್ರಜ್ಞೆಯನ್ನು ನಾಶಮಾಡಿಬಿಡುತ್ತವೆ. ಇಚ್ಛಾದ್ವೇಷಗಳಿಗೆ ವಶವಾಗಿರುವ ಮನಸ್ಸಿನಲ್ಲಿ ಸಮ್ಯಗ್ಜ್ಞಾನವಾಗಲಿ ವಿವೇಕಜ್ಞಾನವಾಗಲಿ ಇರಲಾರದು. ಈ ಪ್ರಾಣಿಗಳು ಪುನಃ ಪುನಃ ಹುಟ್ಟುತ್ತಲೂ ಸಾಯುತ್ತಲೂ ಇರುತ್ತವೆ. ಹುಟ್ಟುವಾಗಲೂ ಸಾಯುವಾಗಲೂ ಈ ದ್ವಂದ್ವಮೋಹವನ್ನೇ ಹೊಂದುತ್ತಾ ಇರುತ್ತವೆ. ಹೀಗೆ ಮೋಹಕ್ಕೆ ವಶರಾಗಿ ಹುಟ್ಟಿ, ಮೋಹದಿಂದ ಬದುಕಿದ್ದು, ಮೋಹದಿಂದಲೇ ಸಾಯುತ್ತಾ, ಇಂಥವರು ಮೋಹಮಯರಾಗಿ ಜೀವನವನ್ನು ನಡೆಸುತ್ತಿರುತ್ತಾರೆ. ಈ ದ್ವಂದ್ವಮೋಹವನ್ನು ಜ್ಞಾನದಿಂದ ಗೆದ್ದವನೇ ಧೀರನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಕೃತಿವಿಲಕ್ಷಣಾಯ ವಾಸುದೇವಾಯ ನಮಃ॥</div>
  <div>ಪ್ರಕೃತಿಂ ಯಾಂತಿ ಭೂತಾನಿ ಜಗತ್ಕಾರಣರೂಪಿಣೀಮ್।<br/>ಈಶ್ವರಾಧೀನಭೂತಾಽಸೌ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜಗತ್ಕಾರಣವಾಗಿರುವ ಪ್ರಕೃತಿಯನ್ನೇ ಎಲ್ಲಾ ಭೂತಗಳೂ ಪ್ರಲಯದಲ್ಲಿ ಸೇರಿಕೊಳ್ಳುತ್ತವೆ. ಈ ಪ್ರಕೃತಿಯು ಪರಮೇಶ್ವರಾಧೀನವಾಗಿರುತ್ತದೆ.</p>
  </div>
  <div>
    <p>ಆಗಸ್ಟ್ ೭</p>
  </div>
  <div>
    <p>೨೨೦. ಪ್ರಕೃತಿಯಲ್ಲಿ ಲಯ</p>
  </div>
  <div>ಸರ್ವಭೂತಾನಿ ಕೌಂತೇಯ ಪ್ರಕೃತಿಂ ಯಾಂತಿ ಮಾಮಿಕಾಮ್।<br/>ಕಲ್ಪಕ್ಷಯೇ ಪುನಸ್ತಾನಿ ಕಲ್ಪಾದೌ ವಿಸೃಜಾಮ್ಯಹಮ್॥</div>
  <div>
    <p>ಭಗವದ್ಗೀತಾ ೯-೭</p>
  </div>
  <div><p>ಎಲೈ ಕೌಂತೇಯನೆ, ಎಲ್ಲ ಭೂತಗಳೂ ಪ್ರಲಯದಲ್ಲಿ ನನ್ನ ಅಧೀನವಾಗಿರುವ ಪ್ರಕೃತಿಯಲ್ಲಿಯೇ ಸೇರಿಹೋಗುತ್ತವೆ. ಮತ್ತೆ ಸೃಷ್ಟಿಯ ಪ್ರಾರಂಭದಲ್ಲಿ ನಾನೇ ಪುನಃ ಆ ಪ್ರಾಣಿಗಳನ್ನು ಸೃಷ್ಟಿಮಾಡುತ್ತೇನೆ.</p>ಭಗವಂತನಿಗೆ ಪರಾಪ್ರಕೃತಿ ಮತ್ತು ಅಪರಾಪ್ರಕೃತಿಗಳೆಂದು ಎರಡು ಪ್ರಕೃತಿಗಳಿರುತ್ತವೆ. ಜೀವನೇ ಪರಾಪ್ರಕೃತಿಯು, ಪ್ರಧಾನವೇ ಅಪರಾಪ್ರಕೃತಿಯು. ಸಾಮಾನ್ಯವಾಗಿ ಪ್ರಕೃತಿಯೆಂದರೆ ಅಪರಾಪ್ರಕೃತಿಯೇ. ಈ ಪರಾ ಅಪರಾಪ್ರಕೃತಿಗಳೆರಡೂ ಭಗವಂತನಿಗೆ ಅಧೀನವಾಗಿರುತ್ತವೆ. ಇವೆರಡೂ ಅವಿದ್ಯಾಕಲ್ಪಿತವೇ ಆಗಿರುತ್ತವೆ. ಈ ಚೇತನಾಚೇತನಾತ್ಮಕವಾದ ಪ್ರಪಂಚವೆಲ್ಲವೂ ಪ್ರಕೃತಿಯಿಂದಲೇ ಹುಟ್ಟಿ ಪ್ರಕೃತಿಯಲ್ಲಿಯೇ ಬದುಕಿದ್ದುಕೊನೆಯಲ್ಲಿ ಪ್ರಕೃತಿಯಲ್ಲಿಯೇ ಲಯವಾಗಿಬಿಡುತ್ತವೆ.</div>
  <div>
    <p>ಈ ದೃಶ್ಯವಾಗಿರುವ ವ್ಯಾಕೃತ ಪ್ರಪಂಚವು ನಾಶವಾಯಿತೆಂದರೆ ಪ್ರಕೃತಿಯಲ್ಲಿ ಸೇರಿಹೋಯಿತು ಎಂದರ್ಥ. ಇದಕ್ಕೇ ಪ್ರಲಯ ಎಂದು ಹೆಸರು. ಇದು ಪುನಃ ಹುಟ್ಟುವುದೂ ಪ್ರಕೃತಿಯಿಂದಲೇ. ಈ ಸಮಸ್ತ ಪ್ರಪಂಚವು ಪ್ರಕೃತಿಗೆ ಅಧೀನವಾಗಿರುತ್ತದೆ. ಈ ಸರ್ವಶಕ್ತವಾದ ಪ್ರಕೃತಿಯು ಈಶ್ವರಾಧೀನವಾಗಿರುತ್ತದೆ. ಹೀಗೆ ಭಗವಂತನಿಗೆ ಅಧೀನವಾಗಿದ್ದುಕೊಂಡೇ ಈ ವಿಶ್ವವು ಹಾಗೂ ಪ್ರಕೃತಿಗಳು ಜೀವಿಸುತ್ತಿವೆ. ಈ ಪ್ರಕೃತಿಯನ್ನು ಮಾಯೆಯೆಂದು ತಿಳಿದವನೇ ಧೀರನಾದ ಬ್ರಹ್ಮಿಷ್ಠನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧೃತಿಸಾರಾಯ ವಾಸುದೇವಾಯ ನಮಃ॥</div>
  <div>ಯಾ ಧತ್ತೇ ಧರ್ಮಕಾಮಾರ್ಥಾನ್ ಫಲಾಪೇಕ್ಷಿತಯಾ ಧೃತಿಃ।<br/>ರಾಜಸೀ ಸಾ ಧೃತಿಃ ಪ್ರೋಕ್ತಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವ ಧೃತಿಯು ಫಲಾಪೇಕ್ಷೆಯಿಂದ ಧರ್ಮ ಅರ್ಥ ಕಾಮಗಳನ್ನು ಧರಿಸಿರುತ್ತದೆಯೋ, ಅದು <strong>ರಾಜಸೀಧೃತಿ</strong>ಯೆನಿಸುತ್ತದೆ.</p>
  </div>
  <div>
    <p>ಆಗಸ್ಟ್ ೮</p>
  </div>
  <div>
    <p>೨೨೧. ಇದು ರಾಜಸೀ ಧೃತಿ</p>
  </div>
  <div>ಯಯಾ ತು ಧರ್ಮಕಾಮಾರ್ಥಾನ್ ಧೃತ್ಯಾ ಧಾರಯತೇಽಜುರ್ನ।<br/>ಪ್ರಸಂಗೇನ ಫಲಾಕಾಂಕ್ಷೀ ಧೃತಿಃ ಸಾ ಪಾರ್ಥ ರಾಜಸೀ॥</div>
  <div>
    <p>ಭಗವದ್ಗೀತಾ ೧೮-೩೪</p>
  </div>
  <div><p>ಎಲೈ ಅರ್ಜುನನೆ, ಯಾವ ಧೃತಿಯಿಂದ ಮನುಷ್ಯನು ಧರ್ಮ ಅರ್ಥ ಕಾಮಗಳನ್ನು ಧರಿಸುತ್ತಾನೆಯೋ, ಪ್ರಸಂಗದಿಂದ ಫಲಾಕಾಂಕ್ಷಿಯಾಗುತ್ತಾನೆಯೋ, ಆ ಧೃತಿಯು <strong>ರಾಜಸ</strong>ವಾದದ್ದು.</p><p>ಧೃತಿಯೆಂದರೆ ಮನಸ್ಸಿನ ಸ್ಥೈರ್ಯ ಸ್ಥಿತಿ. ಮನಸ್ಸಿದ್ದರೆ ಮಾರ್ಗ. ಈ ಧೃತಿಯು ಸಾತ್ತ್ವಿಕ, ರಾಜಸ, ತಾಮಸವೆಂದು ಮೂರು ವಿಧವಾಗಿರುತ್ತದೆ. ಪ್ರಕೃತ ಶ್ಲೋಕದಲ್ಲಿ <strong>ರಾಜಸೀಧೃತಿ</strong>ಯ ಲಕ್ಷಣವನ್ನು ಹೇಳಿರುತ್ತದೆ.</p>ಧರ್ಮ ಅರ್ಥ ಮತ್ತು ಕಾಮಗಳನ್ನು ಧರಿಸಿರುವ ಧೃತಿಯೇ <strong>ರಾಜಸೀಧೃತಿ</strong>ಯು. ಪುರುಷಾರ್ಥಗಳು ನಾಲ್ಕು. ಮೋಕ್ಷವೇ ಪರಮಪುರುಷಾರ್ಥ. ಮೋಕ್ಷದ ವಿಷಯವನ್ನು ಕೈಬಿಟ್ಟು, ಮುಕ್ತಿಯ ಮಾರ್ಗವನ್ನು ಚಿಂತಿಸದೆ, ಫಲಕ್ಕಾಗಿ ಬರೀ ಧರ್ಮ ಅರ್ಥ ಕಾಮಗಳನ್ನೇ ಚಿಂತಿಸುತ್ತಾ ಈ ಮೂರರಲ್ಲಿಯೇ ಮಗ್ನನಾಗಿರುವವನ ಧೃತಿಯು <strong>ರಾಜಸೀ</strong>ಯೆನಿಸುತ್ತದೆ.</div>
  <div>
    <p>ಫಲಾಪೇಕ್ಷೆಯಿಂದಲೇ ಧರ್ಮವನ್ನೂ ಕಾಮಗಳನ್ನೂ ಅರ್ಥವನ್ನೂ <strong>ರಾಜಸೀಧೃತಿ</strong>ಯಿಂದ ಧರಿಸಿಕೊಂಡಿರುವ ಇವನಿಗೆ ಮೋಕ್ಷದ ಬಗ್ಗೆ ಅಪೇಕ್ಷೆಯೇ ಇರಲಾರದು. ಮಾನವಜನ್ಮದ ಹೆಗ್ಗುರಿಯಾದ ಮೋಕ್ಷದ ವಿಚಾರವನ್ನೇ ಮಾಡದೆ, ಕೇವಲ ಧರ್ಮ ಅರ್ಥ ಕಾಮಗಳನ್ನೇ ಚಿಂತಿಸುವ ಇವನು ನಿಜವಾಗಿಯೂ ಬುದ್ಧಿವಂತನಾದ ದಡ್ಡ. ಇವನಿಗೆ ಪ್ರತಿಯೊಂದರಲ್ಲೂ ಫಲ ಪ್ರಯೋಜನಗಳೇ ಮುಖ್ಯವಾಗಿರುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕ್ಷರಾಕ್ಷರಾಸ್ಪದಾಯ ವಾಸುದೇವಾಯ ನಮಃ॥</div>
  <div>ವ್ಯಕ್ತಂ ಸರ್ವಂ ಕ್ಷರಂ ಪ್ರೋಕ್ತಮ್ ಅವ್ಯಕ್ತಮಕ್ಷರಂ ಸ್ಮೃತಮ್।<br/>ಕ್ಷರಾಕ್ಷರಾಭ್ಯಾಮನ್ಯೋಽಸೌ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವ್ಯಕ್ತ ಪ್ರಪಂಚವೆಲ್ಲವೂ ಕ್ಷರ, ಅವ್ಯಕ್ತವೇ ಅಕ್ಷರ. ಆದರೆ ಆತ್ಮನು ಮಾತ್ರ ಕ್ಷರ ಅಕ್ಷರಗಳಿಗಿಂತ ವಿಲಕ್ಷಣನಾಗಿರುತ್ತಾನೆ.</p>
  </div>
  <div>
    <p>ಆಗಸ್ಟ್ ೯</p>
  </div>
  <div>
    <p>೨೨೨. ಕ್ಷರಾಕ್ಷರವಿಲಕ್ಷಣನಿವನು</p>
  </div>
  <div>ಉತ್ತಮಃ ಪುರುಷಸ್ತ್ವನ್ಯಃ ಪರಮಾತ್ಮೇತ್ಯುದಾಹೃತಃ।<br/>ಯೋ ಲೋಕತ್ರಯಮಾವಿಶ್ಯ ಬಿಭರ್ತ್ಯವ್ಯಯ ಈಶ್ವರಃ॥</div>
  <div>
    <p>ಭಗವದ್ಗೀತಾ ೧೫-೧೭</p>
  </div>
  <div>
    <p>ಈ ಕ್ಷರ ಅಕ್ಷರಗಳೆರಡಕ್ಕಿಂತಲೂ ವಿಲಕ್ಷಣನಾದ ಪುರುಷನೇ ಉತ್ತಮ ಪುರುಷನೆಂದೂ ಪರಮಾತ್ಮನೆಂದೂ ಕರೆಯಲ್ಪಡುತ್ತಾನೆ. ಇವನೇ ಮೂರೂ ಲೋಕಗಳನ್ನು ವ್ಯಾಪಿಸಿರುವ ಅವ್ಯಯನಾದ ಈಶ್ವರನು.</p>
    <p>ವೇದಾಂತದಲ್ಲಿ ಪರಮಾತ್ಮ, ಭಗವಂತ, ಈಶ್ವರ, ಬ್ರಹ್ಮ, ಆತ್ಮಾ—ಮುಂತಾದ ಶಬ್ದಗಳನ್ನು ಬಳಸುತ್ತಾರೆ. ಇಲ್ಲಿ ಪರಮಾತ್ಮ ಎಂದರೆ ಒಬ್ಬ ದೇವತೆಯಲ್ಲ, ಸಾಕಾರವಾದ ಒಬ್ಬ ಜೀವಿಯೂ ಅಲ್ಲ; ಮತ್ತೇನೆಂದರೆ, ವ್ಯಾಕೃತ ಅವ್ಯಾಕೃತಗಳಿಗಿಂತ ಭಿನ್ನವಾಗಿರುವ ಪರಬ್ರಹ್ಮ. ಕ್ಷರಾಕ್ಷರವಿಲಕ್ಷಣನೇ ಈಶ್ವರನು. ಕ್ಷರತಿ ಇತಿ ಕ್ಷರಮ್, ನ ಕ್ಷರತಿ ಇತಿ ಅಕ್ಷರಮ್. ನಾಶವಾಗುವ ವಸ್ತುವೆಲ್ಲವೂ ಕ್ಷರ, ನಾಶವಾಗದ ಅವ್ಯಾಕೃತವೇ ಅಕ್ಷರ.</p>
    <p>ಈ ದ್ವೈತಪ್ರಪಂಚವೆಲ್ಲವೂ <strong>ಕ್ಷರ</strong>ವೆನಿಸಿರುತ್ತದೆ. ನಾಮರೂಪಾತ್ಮಕವಾದ ಈ ಜಗತ್ತು ನಾಶವಾಗಲೇಬೇಕಲ್ಲವೆ? ಇನ್ನು ಈ ದ್ವೈತಪ್ರಪಂಚಕ್ಕೆ ಕಾರಣವಾಗಿರುವ ಅವ್ಯಾಕೃತವೇ <strong>ಅಕ್ಷರ</strong>ವೆನಿಸುತ್ತದೆ. <strong>ಅಕ್ಷರ</strong>ವೆಂಬ ಅವ್ಯಾಕೃತತ್ತ್ವವೇ ಅವಿದ್ಯಾಕಲ್ಪಿತವಾದ ಮಾಯೆಯು. ಇದು ಶಕ್ತಿಸ್ವರೂಪವಾಗಿ ಜಗತ್ತಿಗೆ ಕಾರಣವಾಗಿರುತ್ತದೆ.</p>
    <p>ಈ <strong>ಕ್ಷರ</strong>ಕ್ಕಿಂತಲೂ <strong>ಅಕ್ಷರ</strong>ಕ್ಕಿಂತಲೂ ವಿಲಕ್ಷಣನಾದ, ಈ ಕ್ಷರಾಕ್ಷರಗಳಿಗೆ ಆಸ್ಪದನಾದ, ಸ್ವತಃ ಕ್ಷರವೂ ಅಲ್ಲದ ಅಕ್ಷರವೂ ಅಲ್ಲದ, ಸಚ್ಚಿದಾನಂದಪರಿಪೂರ್ಣಸ್ವರೂಪನಾದ ಆತ್ಮನೇ ವೇದಾಂತದಲ್ಲಿ ಪರಬ್ರಹ್ಮವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅಕ್ಷರಲಕ್ಷಣವಿದೇ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ಯೇ ವಿಜಾನಂತಿ ಕೂಟಸ್ಥಮಕ್ಷರಂ ಧ್ರುವಮ್।<br/>ಪ್ರಾಪ್ನುವಂತಿ ಪರಂ ಧಾಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕೂಟಸ್ಥವೂ ನಿತ್ಯವೂ ಆದ ಅಕ್ಷರವೇ ತಾನೆಂದು ತಿಳಿದ ಬ್ರಹ್ಮಜ್ಞಾನಿಗಳು ಮೋಕ್ಷವನ್ನೇ ಹೊಂದಿಬಿಡುತ್ತಾರೆ.</p>
  </div>
  <div>
    <p>ಆಗಸ್ಟ್ ೧೦</p>
  </div>
  <div>
    <p>೨೨೩. ಅಕ್ಷರದ ಏಳು ಲಕ್ಷಣಗಳಿವು</p>
  </div>
  <div>ಯೇ ತ್ವಕ್ಷರಮನಿರ್ದೇಶ್ಯಮ್ ಅವ್ಯಕ್ತಂ ಪರ್ಯುಪಾಸತೇ।<br/>ಸರ್ವತ್ರಗಮಚಿಂತ್ಯಂ ಚ ಕೂಟಸ್ಥಮಚಲಂ ಧ್ರುವಮ್॥</div>
  <div>
    <p>ಭಗವದ್ಗೀತಾ ೧೨-೩</p>
  </div>
  <div>
    <p>ಆದರೆ ಯಾರು ಅನಿರ್ದೇಶ್ಯವೂ ಅವ್ಯಕ್ತವೂ ಸರ್ವತ್ರಗವೂ ಅಚಿಂತ್ಯವೂ ಕೂಟಸ್ಥವೂ ಅಚಲವೂ ಧ್ರುವವೂ ಆಗಿರುವ <strong>ಅಕ್ಷರ</strong>ವನ್ನು ಉಪಾಸನೆ ಮಾಡುತ್ತಾರೆಯೋ, ಅಂಥವರು ನನ್ನನ್ನೇ ಹೊಂದುತ್ತಾರೆ.</p>
    <p>ವೇದಾಂತದಲ್ಲಿನ <strong>ಅಕ್ಷರ</strong>ಕ್ಕೆ ಇಲ್ಲಿ ಏಳು ಲಕ್ಷಣಗಳನ್ನು ಹೇಳಿರುತ್ತದೆ.</p>
  </div>
  <div>೧.</div>
  <div>ಅನಿರ್ದೇಶ್ಯ: ಯಾವ ಶಬ್ದಗಳಿಂದಲೂ ಲಕ್ಷಣಗಳಿಂದಲೂ ತಿಳಿಸುವುದಕ್ಕೆ ಸಾಧ್ಯವಾಗದ ಸ್ವರೂಪ.</div>
  <div>೨.</div>
  <div>ಅವ್ಯಕ್ತ: ಯಾವ ಪ್ರಮಾಣಗಳಿಂದಲೂ ತಿಳಿಸುವುದಕ್ಕೆ ಆಗದ, ನಾಮರೂಪರಹಿತವಾಗಿರುವ ತತ್ತ್ವ.</div>
  <div>೩.</div>
  <div>ಸರ್ವತ್ರಗ: ಆಕಾಶದಂತೆ ಎಲ್ಲೆಲ್ಲಿಯೂ ತುಂಬಿರುವ ತತ್ತ್ವ.</div>
  <div>೪.</div>
  <div>ಅಚಿಂತ್ಯ: ಯಾವ ಕರಣಗಳಿಗೂ ಪ್ರಮಾಣಗಳಿಗೂ ಗೋಚರವಲ್ಲದ್ದರಿಂದ ಇದನ್ನು ‘ಇಂಥದ್ದು’ ಎಂದು ಚಿಂತಿಸಲು ಸಾಧ್ಯವಿಲ್ಲ.</div>
  <div>೫.</div>
  <div>ಕೂಟಸ್ಥ: ಕೂಟವೆಂದರೆ ಸುಳ್ಳು, ಮೋಸ, ಮಾಯೆ. ಈ ದ್ವೈತ ಪ್ರಪಂಚವೇ ಕೂಟ. ಇಂಥ ಕೂಟಕ್ಕೆ ಆಧಾರವಾಗಿರುವ ಸಾಕ್ಷಿತತ್ತ್ವ, ಅಥವಾ ಬೆಟ್ಟದಂತೆ ನಿರ್ವಿಕಾರಿಯಾಗಿರುವ ತತ್ತ್ವ.</div>
  <div>೬.</div>
  <div>ಅಚಲ: ಚಲಿಸದಿರುವ, ಬದಲಾವಣೆಯಾಗದಿರುವ ತತ್ತ್ವ.</div>
  <div>೭.</div>
  <div>ಧ್ರುವ: ಸತ್ಯವಾದ, ನಿತ್ಯವಾದ, ಪರಮಾರ್ಥತತ್ತ್ವ.</div>
  <div>ಇಂಥ ಅಕ್ಷರವನ್ನು ತಾನೆಂದು ತಿಳಿದವರೇ ಆತ್ಮಜ್ಞಾನಿಗಳು.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಾಧನರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಸಾಧನಂ ಕರ್ಮಯೋಗಸ್ತು ಸಾಧಕಸ್ಯ ಪ್ರಕೀರ್ತಿತಮ್।<br/>ಶಮ ಏವ ಹಿ ಸಿದ್ಧಸ್ಯ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾಧಕನಿಗೆ ಕರ್ಮಯೋಗವೇ ಸಾಧನವಾಗಿರುತ್ತದೆ. ಆದರೆ ಅವನೇ ಸಿದ್ಧನಾದರೆ, ಆಗ ಅಂಥವನಿಗೆ ಶಮವೇ ಕಾರಣವಾಗುತ್ತದೆ.</p>
  </div>
  <div>
    <p>ಆಗಸ್ಟ್ ೧೧</p>
  </div>
  <div>
    <p>೨೨೪. ಎರಡೂ ಬೇಕು</p>
  </div>
  <div>ಆರುರುಕ್ಷೋರ್ಮುನೇರ್ಯೋಗಂ ಕರ್ಮ ಕಾರಣಮುಚ್ಯತೇ।<br/>ಯೋಗಾರೂಢಸ್ಯ ತಸ್ಯೈವ ಶಮಃ ಕಾರಣಮುಚ್ಯತೇ॥</div>
  <div>
    <p>ಭಗವದ್ಗೀತಾ ೬-೩</p>
  </div>
  <div><p>ಯೋಗವನ್ನು ಏರಬೇಕೆಂದು ಪ್ರಯತ್ನಿಸುವ ಮುನಿಗೆ ಕರ್ಮವೇ ಕಾರಣವಾಗುತ್ತದೆ. ಇನ್ನು ಅವನೇ ಯೋಗಾರೂಢನಾಗಿಬಿಟ್ಟರೆ, ಅಂಥವನಿಗೆ ಶಮವೇ ಕಾರಣವಾಗುತ್ತದೆ.</p>ಒಂದು <strong>ಕರ್ಮ</strong>, ಇನ್ನೊಂದು <strong>ಶಮ</strong>. <strong>ಕರ್ಮ</strong>ವೆಂದರೆ ಮಾಡುವುದು, <strong>ಶಮ</strong>ವೆಂದರೆ ಬಿಡುವುದು. ಸಾಧಕರಿಗೆ <strong>ಕರ್ಮವು</strong> ಬೇಕೋ ಅಥವಾ <strong>ಶಮವು</strong> ಬೇಕೋ? ಅಧ್ಯಾತ್ಮಸಾಧಕರು ಕರ್ಮಗಳನ್ನು ಮಾಡಬೇಕೋ ಅಥವಾ ಬಿಟ್ಟುಬಿಡಬೇಕೋ? ಎಂಬ ಪ್ರಶ್ನೆಗೆ ಇಲ್ಲಿ ಗೀತಾಚಾರ್ಯನು ಸುಂದರವಾದ ಉತ್ತರವನ್ನು ಕೊಟ್ಟಿರುತ್ತಾನೆ.</div>
  <div>
    <p>ಮೊದಲಿಗೆ ಕರ್ಮಯೋಗವು ಬೇಕೇಬೇಕು. ಆಮೇಲೆ ಕರ್ಮವಾಗಲಿ ಕರ್ಮಯೋಗವಾಗಲಿ ಯಾವುದೂ ಬೇಕಾಗಿಲ್ಲ. ಮೊದಲಿಗೆ ಎಂದರೆ ಸಾಧನಾವಸ್ಥೆಯಲ್ಲಿ, ಆಮೇಲೆ ಎಂದರೆ ಸಿದ್ಧಾವಸ್ಥೆಯಲ್ಲಿ. ಧ್ಯಾನಯೋಗವನ್ನು ಪ್ರಾರಂಭಮಾಡುವಾಗ ಕರ್ಮಯೋಗವು ಅವಶ್ಯವಾಗಿ ಬೇಕೇಬೇಕು. ಕರ್ಮಯೋಗವು ಧ್ಯಾನಯೋಗಕ್ಕೆ ಬಹಿರಂಗ ಸಾಧನವು. ಧ್ಯಾನಯೋಗದಿಂದ ಫಲವನ್ನು ಪಡೆದ ಮೇಲೆ ಕರ್ಮಯೋಗವು ಬೇಕಾ ಗಿಲ್ಲ. ಗಣಿತವನ್ನು ಕಲಿಯುವಾಗ ಮಣಿಕಟ್ಟು, ಮಗ್ಗಿಪುಸ್ತಕ ಬೇಕೇಬೇಕು; ಗಣಿತಶಾಸ್ತ್ರದಲ್ಲಿ ಪಾರಂಗತನಾದ ಮೇಲೆ ಅವು ಬೇಕಾಗಿಲ್ಲ. ಅಲ್ಲವೆ? ಹಾಗೆಯೇ ಸಾಧಕರಿಗೆ <strong>ಕರ್ಮ</strong>, ಸಿದ್ಧರಿಗೆ <strong>ಶಮ</strong>; ಇದೇ ಸಾಧನರಹಸ್ಯ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಕೃತಿವಿಲಕ್ಷಣಾಯ ವಾಸುದೇವಾಯ ನಮಃ॥</div>
  <div>ಪ್ರಕೃತೇರ್ವಶಮಾಪನ್ನಾಃ ಪ್ರಾಣಿನಃ ಸರ್ವ ಏವ ಹಿ।<br/>ಜಾಯಂತೇ ಚ ಮ್ರಿಯಂತೇ ಚ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪ್ರಕೃತಿಗೆ ವಶರಾಗಿ ಸರ್ವಪ್ರಾಣಿಗಳೂ ಸೃಷ್ಟಿಕಾಲದಲ್ಲಿ ಹುಟ್ಟುತ್ತಾರೆ, ಪ್ರಲಯಕಾಲದಲ್ಲಿ ಸಾಯುತ್ತಾರೆ.</p>
  </div>
  <div>
    <p>ಆಗಸ್ಟ್ ೧೨</p>
  </div>
  <div>
    <p>೨೨೫. ಪ್ರಕೃತಿವಶರ ಹಣೆಬರಹ</p>
  </div>
  <div>ಭೂತಗ್ರಾಮಃ ಸ ಏವಾಯಂ ಭೂತ್ವಾ ಭೂತ್ವಾ ಪ್ರಲೀಯತೇ।<br/>ರಾತ್ರ್ಯಾಗಮೇಽವಶಃ ಪಾರ್ಥ ಪ್ರಭವತ್ಯಹರಾಗಮೇ॥</div>
  <div>
    <p>ಭಗವದ್ಗೀತಾ ೮-೧೯</p>
  </div>
  <div>
    <p>ಪ್ರಲಯಕಾಲವು ಒದಗಿದಾಗ ಅದೇ ಭೂತಸಮೂಹವು ಮತ್ತೆ ಮತ್ತೆ ಪ್ರಲಯವಾಗುತ್ತದೆ, ಮತ್ತು ಸೃಷ್ಟಿಯಲ್ಲಿ ಪುನಃ ಪುನಃ ಹುಟ್ಟುತ್ತದೆ.</p>
    <p>ಭೂತಗ್ರಾಮವೆಂದರೆ ಪ್ರಾಣಿಸಮೂಹವು, ಸಕಲ ಜೀವಿಗಳು ಎಂದರ್ಥ. ಈ ಪ್ರಾಣಿಗಳು ಈಗ ಹುಟ್ಟಿರುವುದು ಹಿಂದಿನ ಜನ್ಮದ ಕರ್ಮಗಳ ಫಲದಿಂದ. ಆ ಕರ್ಮಫಲಗಳು ಸವೆಯಲಾಗಿ, ಈ ಜನ್ಮದಲ್ಲಿ ಮಾಡಿರುವ ಕರ್ಮಗಳ ಫಲವಾಗಿ ಪುನಃ ಇನ್ನೊಂದು ಜನ್ಮವನ್ನು ಹೊಂದಬೇಕು. ಇದಕ್ಕೆ ‘ಸಂಸಾರಚಕ್ರ’ ಎಂದು ಹೆಸರು.</p>
    <p>ಹಿರಣ್ಯಗರ್ಭನ ಹಗಲೇ ಸಕಲಪ್ರಾಣಿಗಳ ಸೃಷ್ಟಿ. ಹಿರಣ್ಯಗರ್ಭನಿಗೆ ರಾತ್ರಿಯಾದರೆ ಅದೇ ಪ್ರಪಂಚದ ಪ್ರಲಯ. ಅವರವರ ಕರ್ಮಗಳಿಗೆ ಅನುಗುಣವಾಗಿ ಸಕಲ ಪ್ರಾಣಿಗಳೂ ಹುಟ್ಟುತ್ತಲೂ ಸಾಯುತ್ತಲೂ ಇರುತ್ತಾರೆ. ಹಗಲಾಯಿತೆಂದರೆ ಪ್ರಾಣಿಗಳೆಲ್ಲವೂ ಚುರುಕಾಗುತ್ತವೆಯಲ್ಲವೆ? ರಾತ್ರಿಯಾಯಿತೆಂದರೆ ಸಕಲ ಪ್ರಾಣಿಗಳೂ ನಿದ್ರೆಮಾಡುತ್ತವೆ.</p>
    <p>ಬ್ರಹ್ಮದೇವನಿಗೆ ಹಗಲಾದರೆ ಅದೇ ಪ್ರಾಣಿಗಳ ಸೃಷ್ಟಿ, ಬ್ರಹ್ಮದೇವನಿಗೆ ರಾತ್ರಿಯಾದರೆ ಅದೇ ಸಕಲ ಪ್ರಾಣಿಗಳ ಪ್ರಲಯ. ಅವಿದ್ಯೆಯಿಂದ ಪ್ರೇರಿತರಾಗಿ ಕಾಮಕರ್ಮಗಳಿಗೆ ವಶರಾಗಿ ಸಕಲ ಜಂತುಗಳೂ ಜನ್ಮಮರಣಚಕ್ರದಲ್ಲಿ ಸಿಕ್ಕಿಕೊಂಡು ನರಳಾಡುತ್ತಿದ್ದಾರೆ. ಆತ್ಮಜ್ಞಾನದಿಂದ ಮಾತ್ರವೇ ಈ ಸಂಸಾರದಿಂದ ತಪ್ಪಿಸಿಕೊಳ್ಳಬಹುದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಶಕ್ತಿಮತೇ ವಾಸುದೇವಾಯ ನಮಃ॥</div>
  <div>ಸರ್ವಭೂತಸ್ಥಿತೋಽಪ್ಯಾತ್ಮಾ ಸರ್ವಭೂತವಿಲಕ್ಷಣಃ।<br/>ಈಶಸ್ಯ ಯೋಗಮಾಯೇಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮನು ಸರ್ವಭೂತಗಳಲ್ಲಿದ್ದರೂ ಸರ್ವಭೂತಗಳಿಗಿಂತಲೂ ವಿಲಕ್ಷಣನಾಗಿದ್ದಾನೆ. ಇದು ಆತ್ಮನ ಯೋಗಮಾಯೆಯು.</p>
  </div>
  <div>
    <p>ಆಗಸ್ಟ್ ೧೩</p>
  </div>
  <div>
    <p>೨೨೬. ಈಶ್ವರನ ಯೋಗಶಕ್ತಿ</p>
  </div>
  <div>ನ ಚ ಮತ್ಸ್ಥಾನಿ ಭೂತಾನಿ ಪಶ್ಯ ಮೇ ಯೋಗಮೈಶ್ವರಮ್।<br/>ಭೂತಭೃನ್ನ ಚ ಭೂತಸ್ಥೋ ಮಮಾತ್ಮಾ ಭೂತಭಾವನಃ॥</div>
  <div>
    <p>ಭಗವದ್ಗೀತಾ ೯-೫</p>
  </div>
  <div>
    <p>ಎಲೈ ಅರ್ಜುನನೆ, ಯಾವ ಭೂತಗಳೂ ನಿಜವಾಗಿ ನನ್ನಲ್ಲಿರುವುದಿಲ್ಲ. ಈಶ್ವರನಾದ ನನ್ನ ಈ ಯೋಗಮಹಿಮೆಯನ್ನು ನೋಡು. ನಾನು ಭೂತಗಳನ್ನು ಭರಿಸಿದ್ದರೂ ಭೂತಗಳಲ್ಲಿ ನಾನು ಇರುವುದಿಲ್ಲ. ನನ್ನ ಆತ್ಮನು ಭೂತಗಳಲ್ಲಿಲ್ಲ. ನಾನು ಭೂತಭಾವನನೂ ಆಗಿರುತ್ತೇನೆ.</p>
  </div>
  <div>
    <p>ಈ ಸಮಸ್ತ ಪ್ರಪಂಚವು ನನ್ನಲ್ಲಿಯೇ ಪ್ರತಿಷ್ಠಿತವಾಗಿರುತ್ತದೆ ಎಂದೂ ನಿಜವಾಗಿ ನನ್ನಲ್ಲಿ ಯಾವ ಭೂತಗಳೂ ಪ್ರತಿಷ್ಠಿತವಾಗಿಲ್ಲ ಎಂದೂ ಹೇಳಿರುವುದು ಪರಸ್ಪರವಿರುದ್ಧವಾಗಿ ತೋರಿದರೂ ಇಲ್ಲಿ ಯಾವ ವಿರೋಧವೂ ಇರುವುದಿಲ್ಲ. ಅಸಂಸರ್ಗಿಯೂ ಅದ್ವಿತೀಯನೂ ಆಗಿರುವ ಪರಮಾತ್ಮನಿಗಿಂತ ಭಿನ್ನವಾಗಿ ಯಾವುದೊಂದು ಪದಾರ್ಥವೂ ನಿಜವಾಗಿ ಇಲ್ಲವಾದ್ದರಿಂದ ಭಗವಂತನಲ್ಲಿ ಯಾವ ವಸ್ತುಗಳೂ ನೆಲೆಗೊಂಡಿರುವುದಿಲ್ಲ. ಎಲ್ಲವೂ ಭಗವಂತನೇ ಆಗಿರುತ್ತದೆ ಎಂದರ್ಥ.</p>
  </div>
  <div>
    <p>ಒಂದು ದೃಷ್ಟಿಯಿಂದ ನೋಡಿದಾಗ ಇಡೀ ವಿಶ್ವಕ್ಕೆಲ್ಲ ಭಗವಂತನೇ ಆಧಾರ; ಇನ್ನೊಂದು ದೃಷ್ಟಿಯಿಂದ ನೋಡಿದಾಗ ಎಲ್ಲವೂ ಭಗವಂತನೇ ಆಗಿದೆ. ಇದೇ ಈಶ್ವರನ ಯೋಗಮಾಯೆ, <strong>ಯೋಗಶಕ್ತಿ</strong> ; ಭೂತಗಳನ್ನೆಲ್ಲ ಈಶ್ವರನೇ ಧರಿಸಿದ್ದರೂ ಆ ಭೂತಗಳ ಸಂಬಂಧವು ಮಾತ್ರ ಆ ಭಗವಂತನಿಗೆ ಸ್ವಲ್ಪವೂ ಇಲ್ಲ. ಭಗವಂತನೇ ಸಕಲ ಭೂತಗಳನ್ನೂ ಸೃಷ್ಟಿಸುವವನೂ, ಕಾಪಾಡುವವನೂ, ಸಂಹರಿಸುವವನೂ ಆಗಿದ್ದಾನೆ. ಇಷ್ಟಾದರೂ ಅವನು ಮಾತ್ರ ಏನನ್ನೂ ಮಾಡುತ್ತಿಲ್ಲ. ಇದೇ <strong>ಈಶ್ವರನ ಯೋಗಶಕ್ತಿಯು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿಶ್ವಬೀಜಬೀಜಾಯ ವಾಸುದೇವಾಯ ನಮಃ॥</div>
  <div>ಚರಾಚರಾತ್ಮಕಂ ವಿಶ್ವಂ ಪರಂ ಬ್ರಹ್ಮೈವ ಕೇವಲಮ್।<br/>ಪರಸ್ಮಾತ್ ನಾಸ್ತಿ ವೈ ವಿಶ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಚರಾಚರಾತ್ಮಕವಾದ ವಿಶ್ವವೆಲ್ಲವೂ ಕೇವಲ ಪರಬ್ರಹ್ಮವೇ ಆಗಿರುತ್ತದೆ. ಬ್ರಹ್ಮಕ್ಕಿಂತ ಭಿನ್ನವಾಗಿ ವಿಶ್ವವೆಂಬುದು ಇಲ್ಲವೇ ಇಲ್ಲ.</p>
  </div>
  <div>
    <p>ಆಗಸ್ಟ್ ೧೪</p>
  </div>
  <div>
    <p>೨೨೭. ವಿಶ್ವವೆಲ್ಲವೂ ಬ್ರಹ್ಮವೇ</p>
  </div>
  <div>ಯಚ್ಚಾಪಿ ಸರ್ವಭೂತಾನಾಂ ಬೀಜಂ ತದಹಮರ್ಜುನ।<br/>ನ ತದಸ್ತಿ ವಿನಾ ಯತ್ಸ್ಯಾತ್ ಮಯಾ ಭೂತಂ ಚರಾಚರಮ್॥</div>
  <div>
    <p>ಭಗವದ್ಗೀತಾ ೧೦-೩೯</p>
  </div>
  <div>
    <p>ಅರ್ಜುನನೆ, ಸರ್ವಭೂತಗಳಿಗೂ ಯಾವುದು ಬೀಜವೋ ಅದು ನಾನೇ ಆಗಿದ್ದೇನೆ. ನಾನಿಲ್ಲದ, ನನ್ನ ಸಂಬಂಧವಿಲ್ಲದ ಭೂತವೆಂಬುದು ಚರವಾಗಲಿ ಅಚರವಾಗಲಿ ಯಾವುದೂ ಇಲ್ಲವೇ ಇಲ್ಲ.</p>
  </div>
  <div>
    <p>ಪ್ರತಿಯೊಂದು ವಸ್ತುವಿಗೂ ಒಂದು ಬೀಜವು ಎಂದರೆ ಪ್ರರೋಹಕಾರಣವು ಇದ್ದೇ ಇರಬೇಕಷ್ಟೆ? ಕಾರಣವಿಲ್ಲದೆ ಕಾರ್ಯವೆಂಬುದು ಇಲ್ಲವೇ ಇಲ್ಲ. ಬೀಜವಿಲ್ಲದೆ ವೃಕ್ಷವಿಲ್ಲ, ಮಣ್ಣಿಲ್ಲದೆ ಮಡಕೆ ಕುಡಿಕೆಗಳಿಲ್ಲ, ಹತ್ತಿಯಿಲ್ಲದೆ ನೂಲಿಲ್ಲ, ನೂಲಿಲ್ಲದೆ ಬಟ್ಟೆಯಿಲ್ಲ, ಬಟ್ಟೆಯಿಲ್ಲದೆ ಉಡುಪುಗಳಿಲ್ಲ. ಹೀಗೆ ಪ್ರತಿಯೊಂದು ಪದಾರ್ಥಕ್ಕೂ ಒಂದೊಂದು ತನ್ನದೇ ಆದ ಬೀಜಶಕ್ತಿಯು ಇರಲೇ ಬೇಕು. ಸಕಲ ಬೀಜಗಳಿಗೂ ಮೂಲವಾದ ಶಕ್ತಿಯೆಂದರೆ ಅವ್ಯಾಕೃತ ಅಥವಾ ಅವ್ಯಕ್ತ. ಇದು ಪರಮಾತ್ಮನ ಅಧೀನ ವಾಗಿದೆ. ಈ ಅವ್ಯಾಕೃತಕ್ಕೂ ಬೀಜವೇ ಪರಮಾತ್ಮನು. ಪರಮಾತ್ಮನಲ್ಲಿಯೇ ಈ ಅವ್ಯಾಕೃತವು ಕಲ್ಪಿತವಾಗಿ ತೋರುತ್ತಿದೆ.</p>
  </div>
  <div>
    <p>ಈ ಪ್ರಪಂಚವನ್ನು ಚರವೆಂದೂ ಅಚರವೆಂದೂ ಎರಡಾಗಿ ವಿಂಗಡಿಸಬಹುದು. ಚರವೆಂದರೆ ಜಂಗಮ, ಅಚರವೆಂದರೆ ಸ್ಥಾವರ. ಈ ಸ್ಥಾವರಜಂಗಮಾತ್ಮಕವಾದ ಪ್ರಪಂಚವು ಪರಮಾತ್ಮನಲ್ಲಿಯೇ ತೋರಬೇಕು. ಪರಬ್ರಹ್ಮದಲ್ಲಿಯೇ ಹುಟ್ಟಿ, ಬ್ರಹ್ಮದಲ್ಲಿಯೇ ಬದುಕಿರಬೇಕು. ಆದ್ದರಿಂದ ಈ ವಿಶ್ವವು ಪರಬ್ರಹ್ಮಸ್ವರೂಪವೇ ಆಗಿರುತ್ತದೆ. ನಿಜವಾಗಿ ನೋಡಿದರೆ ವಿಶ್ವವೆಲ್ಲವೂ ಪರಮಾತ್ಮನೇ ಆಗಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜನ್ಮಾಂತರರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಯದ್ಧ್ಯಾನೋ ಮೃತಿಕಾಲೇ ಸ್ಯಾತ್ ನರೋ ತತ್ರೈವ ಜಾಯತೇ।<br/>ಈಶಧ್ಯಾನಪರೋ ಭೂಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮರಣಕಾಲದಲ್ಲಿ ಏನನ್ನು ಧ್ಯಾನಮಾಡುತ್ತಿರುತ್ತಾನೋ ಅದರಂತೆಯೇ ಹುಟ್ಟುತ್ತಾನೆ. ಆದ್ದರಿಂದ ಪರಮಾತ್ಮನನ್ನೇ ಸದಾ ಧ್ಯಾನಮಾಡುತ್ತಿರಬೇಕು.</p>
  </div>
  <div>
    <p>ಆಗಸ್ಟ್ ೧೫</p>
  </div>
  <div>
    <p>೨೨೮. ಸ್ಮರಣೆಗೆ ತಕ್ಕ ಜನ್ಮಾಂತರ</p>
  </div>
  <div>ಯಂ ಯಂ ವಾಪಿ ಸ್ಮರನ್ ಭಾವಂ ತ್ಯಜತ್ಯಂತೇ ಕಲೇವರಮ್।<br/>ತಂ ತಮೇವೈತಿ ಕೌಂತೇಯ ಸದಾ ತದ್ಭಾವಭಾವಿತಃ॥</div>
  <div>
    <p>ಭಗವದ್ಗೀತಾ ೮-೬</p>
  </div>
  <div>
    <p>ಕೌಂತೇಯನೆ, ಮನುಷ್ಯನು ಯಾವ ಯಾವ ದೇವತೆಯನ್ನು ಸ್ಮರಿಸುತ್ತಾ ಕೊನೆಯಲ್ಲಿ ತನ್ನ ಶರೀರವನ್ನು ತ್ಯಜಿಸುತ್ತಾನೆಯೋ, ಸದಾ ಆ ಭಾವನೆಯಿಂದ ಕೂಡಿದವನಾಗಿ ಆಯಾ ದೇವತೆಯನ್ನೇ ಸೇರುತ್ತಾನೆ.</p>
  </div>
  <div>
    <p><strong>ಯಾ ಮತಿಃ ಸಾ ಗತಿಃ</strong>, ಎಂಥ ಭಾವನೆಯೋ ಅಂಥ ಗತಿಯು. ಭಾವನೆ, ಚಿಂತನೆ, ಧ್ಯಾನ, ಅನುಸಂಧಾನ—ಎಲ್ಲವೂ ಒಂದೇ. ಪ್ರತಿಯೊಬ್ಬ ಮಾನವನಿಗೂ ಅವನವನದೇ ಆದ ಸ್ವಭಾವವೆಂಬುದು ಇರುತ್ತದೆ. ಅದನ್ನು ಬದಲಾವಣೆಮಾಡಲು ಯಾರಿಂದಲೂ ಸಾಧ್ಯವಿಲ್ಲ. ಭಾವನೆಗಳು ಪ್ರತಿಯೊಬ್ಬ ಮಾನವನಿಗೂ ಭಿನ್ನವಿಭಿನ್ನವಾಗಿರುತ್ತವೆ.</p>
  </div>
  <div>
    <p>ಸಾಯುವ ಕಾಲದಲ್ಲಿ ಎಂಥ ಭಾವನೆಯು ಪ್ರಬಲವಾಗಿರುತ್ತದೆಯೋ, ಅದಕ್ಕೆ ತಕ್ಕ ಜನ್ಮವನ್ನೇ ಮಾನವನು ಮುಂದೆ ಹೊಂದುತ್ತಾನೆ. ಲೌಕಿಕವಾದ ಧನ, ಕನಕ, ಗೃಹ, ವಾಹನಗಳನ್ನೇ ಚಿಂತಿಸುತ್ತಾ ಸತ್ತರೆ ಅಂಥವನಿಗೆ ಮುಂದಿನ ಜನ್ಮದಲ್ಲಿ ಧನಕನಕಾದಿಗಳೇ ಸಮೃದ್ಧವಾಗಿ ದೊರಕುತ್ತವೆ. ತನ್ನ ಇಷ್ಟದೇವತೆಗಳನ್ನು ಧ್ಯಾನಮಾಡುತ್ತಾ ಮೃತನಾದರೆ ಅಂಥವನು ಆಯಾ ದೇವತೆಗಳನ್ನೇ ಹೋಗಿ ಸೇರುತ್ತಾನೆ. ಇನ್ನು ಭಗವಂತನನ್ನೇ ಸ್ಮರಿಸುತ್ತಾ ಮೃತನಾದರೆ ಅಂಥವನು ಭಗವಂತನನ್ನೇ ಸೇರಿಕೊಳ್ಳುತ್ತಾನೆ. ಆದರೆ ಮರಣಕಾಲದಲ್ಲಿ ಭಗವಂತನ ಧ್ಯಾನವು ಎಲ್ಲರಿಗೂ ಬರುವುದು ಸುಲಭವೇನಲ್ಲ. ಆದ್ದರಿಂದ ವಿವೇಕಿಯಾದ ಸಾಧಕನು ಸದಾ ಭಗವಂತನ ಸ್ಮರಣೆಯನ್ನೇ ಮಾಡುತ್ತಿರಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸೂಕ್ಷ್ಮಾತಿಸೂಕ್ಷ್ಮಾಯ ವಾಸುದೇವಾಯ ನಮಃ॥</div>
  <div>ಬಹಿರಂತಃ ಸದಾ ಸೂಕ್ಷ್ಮಂ ವ್ಯಾಪಕಂ ದೂರಮೇವ ಚ।<br/>ಪ್ರಮಾಣಾಗೋಚರಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮವು ಹೊರಗೂ ಒಳಗೂ ತುಂಬಿಕೊಂಡು ಸೂಕ್ಷ್ಮವೂ ವ್ಯಾಪಕವೂ ಆಗಿದ್ದು ; ಅಜ್ಞಾನಿಗಳಿಗೆ ದೂರವಾಗಿದ್ದು, ಪ್ರಮಾಣಾಗೋಚರವೂ ಆಗಿದೆ.</p>
  </div>
  <div>
    <p>ಆಗಸ್ಟ್ ೧೬</p>
  </div>
  <div>
    <p>೨೨೯. ಬ್ರಹ್ಮದ ಏಳು ಲಕ್ಷಣಗಳು</p>
  </div>
  <div>ಬಹಿರಂತಶ್ಚ ಭೂತಾನಾಮ್ ಅಚರಂ ಚರಮೇವ ಚ।<br/>ಸೂಕ್ಷ್ಮತ್ವಾತ್ತದವಿಜ್ಞೇಯಂ ದೂರಸ್ಥಂ ಚಾಂತಿಕೇ ಚ ತತ್॥</div>
  <div>
    <p>ಭಗವದ್ಗೀತಾ ೧೩-೧೫</p>
  </div>
  <div>
    <p>ಪರಬ್ರಹ್ಮವು ಪ್ರಾಣಿಗಳ ಹೊರಗೂ ಒಳಗೂ ಇದ್ದು ಚರವೂ ಅಚರವೂ ಆಗಿರುತ್ತದೆ. ಸೂಕ್ಷ್ಮವಾದ್ದರಿಂದ ಬ್ರಹ್ಮವು ಅವಿಜ್ಞೇಯ. ಬ್ರಹ್ಮವು ದೂರದಲ್ಲಿಯೂ ಇದೆ, ಹತ್ತಿರದಲ್ಲಿಯೂ ಇರುತ್ತದೆ.</p>
  </div>
  <div>೧.</div>
  <div>ಬಹಿಃ—ಪ್ರಾಣಿಗಳ ಹೊರಗೆ ತುಂಬಿಕೊಂಡು ಇರುವುದೂ ಬ್ರಹ್ಮವೇ. ದೇಹದ ಹೊರಗಡೆಯಲ್ಲಿರುವುದೆಲ್ಲವೂ ಪರಬ್ರಹ್ಮವೇ.</div>
  <div>೨.</div>
  <div>ಅಂತಃ—ಒಳಗಡೆಯಲ್ಲಿ ಇರುವುದೂ ಬ್ರಹ್ಮವೇ. ದೇಹ ಇಂದ್ರಿಯ ಮನಸ್ಸು, ಪ್ರಾಣಗಳೊಳಗೆ ತುಂಬಿರುವುದೂ ಪರಬ್ರಹ್ಮವೇ.</div>
  <div>೩.</div>
  <div>ಅಚರಂ—ಸ್ವತಃ ಚಲನರಹಿತವಾದದ್ದು. ಕೂಟಸ್ಥನಿತ್ಯವೂ ನಿರ್ವಿ ಕಾರವೂ ಆದದ್ದೇ ಪರಬ್ರಹ್ಮವು.</div>
  <div>೪.</div>
  <div>ಚರಮೇವ—ಎಲ್ಲ ಕಡೆಗಳಲ್ಲೂ ವ್ಯಾಪಕವಾದದ್ದು. ಆಕಾಶದಂತೆ ಪರಬ್ರಹ್ಮವು ಸರ್ವತ್ರ ತುಂಬಿಕೊಂಡಿರುವುದು.</div>
  <div>೫.</div>
  <div>ಅವಿಜ್ಞೇಯಂ—ಸೂಕ್ಷ್ಮವಾದ್ದರಿಂದ ಯಾವ ಪ್ರಮಾಣಗಳಿಗೂ ಗೋಚರವಾದದ್ದಲ್ಲ. ಪರಬ್ರಹ್ಮವು ಕರಣಗಳಿಗೆ ವಿಷಯವಲ್ಲದ್ದು.</div>
  <div>೬.</div>
  <div>ದೂರಸ್ಥಂ—ತಮ್ಮ ಆತ್ಮನೇ ಬ್ರಹ್ಮವೆಂದು ತಿಳಿಯದ ಅಜ್ಞಾನಿಗಳಿಗೆ ಬ್ರಹ್ಮವು ತುಂಬಾ ದೂರದಲ್ಲಿರುವಂತೆ ತೋರುತ್ತದೆ.</div>
  <div>೭.</div>
  <div>ಅಂತಿಕೇ—ಸರಿಯಾಗಿ ವಿವೇಕದಿಂದ ಅನುಭವದಿಂದ ತಿಳಿದ ಬ್ರಹ್ಮಜ್ಞಾನಿಗಳಿಗೆ ಬ್ರಹ್ಮವು ತಮ್ಮ ಆತ್ಮನೇ ಆಗಿರುತ್ತದೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಆತ್ಮತೃಪ್ತಾಯ ವಾಸುದೇವಾಯ ನಮಃ॥</div>
  <div>ಆತ್ಮನ್ಯೇವ ತು ತುಷ್ಟಸ್ಯ ಆತ್ಮನಿಷ್ಠಸ್ಯ ವೇದಿನಃ।<br/>ಕರ್ತವ್ಯಂ ನಾಸ್ತಿ ವೈ ಕಿಂಚಿತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮನಲ್ಲಿಯೇ ಸಂತುಷ್ಟನಾಗಿ ಆತ್ಮನಿಷ್ಠನಾದ ಆತ್ಮಜ್ಞಾನಿಗೆ ಕರ್ತವ್ಯವೆಂಬುದು ಸ್ವಲ್ಪವೂ ಇರುವದೇ ಇಲ್ಲ.</p>
  </div>
  <div>
    <p>ಆಗಸ್ಟ್ ೧೭</p>
  </div>
  <div>
    <p>೨೩೦. ಆತ್ಮನಿಷ್ಠನಿಗೆ ಮೂರು ಲಕ್ಷಣಗಳು</p>
  </div>
  <div>ಯಸ್ತ್ವಾತ್ಮರತಿರೇವ ಸ್ಯಾತ್ ಆತ್ಮತೃಪ್ತಶ್ಚ ಮಾನವಃ।<br/>ಆತ್ಮನ್ಯೇವ ಚ ಸಂತುಷ್ಟಃ ತಸ್ಯ ಕಾರ್ಯಂ ನ ವಿದ್ಯತೇ॥</div>
  <div>
    <p>ಭಗವದ್ಗೀತಾ ೩-೧೭</p>
  </div>
  <div>
    <p>ಆತ್ಮನಿಷ್ಠನಾದ ಯಾವ ಜ್ಞಾನಿಯು ಆತ್ಮರತಿಯೂ ಆತ್ಮತೃಪ್ತನೂ ಆಗಿರುತ್ತಾನೆಯೋ, ಮತ್ತು ಆತ್ಮನಲ್ಲಿಯೇ ಸಂತುಷ್ಟನೂ ಆಗಿರುತ್ತಾನೆಯೋ, ಅಂಥವನಿಗೆ ಕರ್ತವ್ಯವೆಂಬುದು ಇರುವುದಿಲ್ಲ.</p>
    <p>ಆತ್ಮಜ್ಞಾನಿಯನ್ನು ಮೂರು ಲಕ್ಷಣಗಳಿಂದ ಇಲ್ಲಿ ಸ್ತುತಿಸಿದೆ.</p>
  </div>
  <div>೧.</div>
  <div>ಆತ್ಮರತಿಃ—ಆತ್ಮನಲ್ಲಿಯೇ ರತನಾಗಿರುವವನು. ಆತ್ಮಜ್ಞಾನಿಗೆ ಆತ್ಮನಲ್ಲಿಯೇ ಸದಾ ರತಿ, ರಮಣವು ಇರುತ್ತದೆ. ಅಜ್ಞಾನಿಗಳಿಗೆ ವಿಷಯಗಳಲ್ಲಿ ಆನಂದವಿದ್ದರೆ ಆತ್ಮಜ್ಞಾನಿಗೆ ತನ್ನಲ್ಲಿಯೇ ಸದಾ ಆನಂದವು ಇರುತ್ತದೆ. ಇವನಿಗೆ ಹೊರಗಿನ ಅನಾತ್ಮವಸ್ತುಗಳಲ್ಲಿ ಆಸಕ್ತಿಯಾಗಲಿ, ಆನಂದವಾಗಲಿ ಇರುವುದಿಲ್ಲ.</div>
  <div>೨.</div>
  <div>ಆತ್ಮತೃಪ್ತಃ—ಆತ್ಮನಲ್ಲಿ ಆತ್ಮನಿಂದ ತೃಪ್ತನಾಗಿರುತ್ತಾನೆ. ತಾನೇ ಪರಿಪೂರ್ಣನಾದ ಆತ್ಮನೆಂದು ತಿಳಿದಿರುವ ಆತ್ಮಜ್ಞಾನಿಗೆ ಹೊರಗಿನ ವಿಷಯಗಳಿಂದ ತೃಪ್ತಿಯೆಂಬುದು ಉಂಟಾಗಬೇಕಾಗಿಲ್ಲ. ಕಾಮಗಳ ಅನುಭೋಗದಿಂದ ತೃಪ್ತಿಯೆಂಬುದು ಎಂದೆಂದಿಗೂ ಸಿಗಲಾರದು. ಜ್ಞಾನಿಯು ನಿತ್ಯಾತ್ಮನಲ್ಲಿ ಸಂತೃಪ್ತನಾಗಿರುತ್ತಾನೆ.</div>
  <div>೩.</div>
  <div>ಆತ್ಮಸಂತುಷ್ಟಃ—ಆತ್ಮನಲ್ಲಿಯೇ ಸಂಪೂರ್ಣವಾದ ತುಷ್ಟಿಯನ್ನು ಹೊಂದಿರುತ್ತಾನೆ. ತುಷ್ಟಿಯೆಂದರೆ ತೋಷ, ತೋಷವೆಂದರೆ ಆನಂದ. ಆತ್ಮನಲ್ಲಿಯೇ ಸದಾ ರತಿಯನ್ನೂ ತೃಪ್ತಿಯನ್ನೂ ಕಂಡವನಿವನು.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಮಾಯಾವಿನೇ ವಾಸುದೇವಾಯ ನಮಃ॥</div>
  <div>ಅವಿದ್ಯಾದೋಷಗ್ರಸ್ತತ್ವಾತ್ ಮೂಢೋಽಯಂ ಪ್ರಾಕೃತೋ ಜನಃ।<br/>ಆತ್ಮಾನಂ ನಾಭಿಜಾನಾತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮೂಢರಾದ ಪ್ರಾಕೃತಜನಗಳು ಅವಿದ್ಯಾದೋಷಕ್ಕೆ ವಶರಾಗಿರುವುದರಿಂದ ಆತ್ಮನನ್ನು ಅರಿತುಕೊಳ್ಳಲು ಸಾಧ್ಯವಾಗುತ್ತಿಲ್ಲ.</p>
  </div>
  <div>
    <p>ಆಗಸ್ಟ್ ೧೮</p>
  </div>
  <div>
    <p>೨೩೧. ಮಾಯಾಪ್ರಭಾವವಿದು!</p>
  </div>
  <div>ನಾಹಂ ಪ್ರಕಾಶಃ ಸರ್ವಸ್ಯ ಯೋಗಮಾಯಾಸಮಾವೃತಃ।<br/>ಮೂಢೋಽಯಂ ನಾಭಿಜಾನಾತಿ ಲೋಕೋ ಮಾಮಜಮವ್ಯಯಮ್॥</div>
  <div>
    <p>ಭಗವದ್ಗೀತಾ ೭-೨೫</p>
  </div>
  <div><p>ಯೋಗಮಾಯೆಯಿಂದ ಸಮಾವೃತನಾಗಿರುವುದರಿಂದ ನಾನು ಎಲ್ಲರಿಗೂ ಅರ್ಥವಾಗುವವನಲ್ಲ. ಮೂಢರಾದ ಅಜ್ಞಾನಿಗಳು ನನ್ನನ್ನು ಅಜನೆಂದೂ ಅವ್ಯಯನೆಂದೂ ಗುರುತಿಸಿ ಸರಿಯಾಗಿ ತಿಳಿಯಲಾರರು.</p>ಶ್ರೀಕೃಷ್ಣನು ಈ ಮಾತನ್ನು ತಾನೇ ತನ್ನ ವಿಷಯಕ್ಕೆ ಸಂಕಟದಿಂದ ಇಲ್ಲಿ ಹೇಳುತ್ತಿದ್ದಾನೆ. ಅಜ್ಞಾನಿಗಳು ಪರಮಾತ್ಮನನ್ನೇ ಕಾಣುತ್ತಿದ್ದರೂ ನಾಮರೂಪೋಪಾಧಿಗಳಷ್ಟನ್ನೇ ಕಣ್ಣುಗಳಿಂದ ನೋಡಬಲ್ಲರು. ಈ ಅವಿದ್ಯಾಕಲ್ಪಿತವಾದ ನಾಮರೂಪಗಳೇ ಮಾಯೆಯು. ನಾಮರೂಪಗುಣಧರ್ಮಕ್ರಿಯೆಗಳೆಲ್ಲವೂ ಉಪಾಧಿಗಳಿಗೆ ಮಾತ್ರ ಸಂಬಂಧಪಟ್ಟ ಅನಾತ್ಮಧರ್ಮಗಳು. ಇವುಗಳಲ್ಲಿಯೇ ಮುಳುಗಿರುವ ಅವಿವೇಕಿಗಳಿಗೆ ಭಗವಂತನ ನಿಜವಾದ ಸ್ವರೂಪವು ತಿಳಿದೀತೆ? ಭಗವದ್ಭಕ್ತರಾದ ಸುಕೃತಿಗಳಿಗೆ ಮಾತ್ರ ಭಗವಂತನ ನಿಜಸ್ವರೂಪದ ಅರಿವು ಉಂಟಾಗುತ್ತದೆ.</div>
  <div>
    <p>ಹಾಗಾದರೆ ಭಗವಂತನ ನಿಜಸ್ವರೂಪವು ಹೇಗಿದೆ? ಎಂದರೆ, ಅಜವೂ ಅವ್ಯಯವೂ ಆಗಿರುತ್ತದೆ. <strong>ನ ಜಾಯತೇ ಇತಿ ಅಜಃ</strong>, <strong>ನ ವ್ಯೇತಿ ಇತಿ ಅವ್ಯಯಃ</strong>. ಅಜನೆಂದರೆ ಜನ್ಮವಿಲ್ಲದವನು, ಅವ್ಯಯನೆಂದರೆ ಬದಲಾವಣೆಯಿಲ್ಲದವನು. ಕರ್ಮಗಳಿಗೆ ಅಧೀನನಾಗದ ಭಗವಂತನಿಗೆ ಜನ್ಮವೂ ಇಲ್ಲ, ಅವಯವರಹಿತನಾದ ಭಗವಂತನಿಗೆ ನಾಶವೂ ಇಲ್ಲ. ಈ ರಹಸ್ಯವು ಭಕ್ತರಿಗೆ ಮಾತ್ರ ಅರ್ಥವಾಗುತ್ತದೆ. ಅಜ್ಞರು ಇದನ್ನು ಅರಿಯರು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ‘ಸತ್’ಶಬ್ದರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಯಜ್ಞದಾನಾದಿಷು ಶ್ರದ್ಧಾ ‘ಸತ್’ ಶಬ್ದೇನಾಭಿಲಪ್ಯತೇ।<br/>ಈಶಾರ್ಪಿತಂ ಚ ‘ಸತ್’ ಕರ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಜ್ಞದಾನಾದಿಗಳಲ್ಲಿ ಇರುವ ಶ್ರದ್ಧೆಯು ‘ಸತ್’ ಎಂದು ಕರೆಯಲ್ಪಡುತ್ತದೆ. ಈಶ್ವರಾರ್ಪಿತ ಕರ್ಮವೂ ‘ಸತ್’ ಎಂದೇ ಹೇಳಲ್ಪಡುತ್ತದೆ.</p>
  </div>
  <div>
    <p>ಆಗಸ್ಟ್ ೧೯</p>
  </div>
  <div>
    <p>೨೩೨. “ಸತ್”ಶಬ್ದದ ಮಹತ್ತ್ವ</p>
  </div>
  <div>ಯಜ್ಞೇ ತಪಸಿ ದಾನೇ ಚ ಸ್ಥಿತಿಃ ಸದಿತಿ ಚೋಚ್ಯತೇ।<br/>ಕರ್ಮ ಚೈವ ತದರ್ಥೀಯಂ ಸದಿತ್ಯೇವಾಭಿಧೀಯತೇ॥</div>
  <div>
    <p>ಭಗವದ್ಗೀತಾ ೧೭-೨೭</p>
  </div>
  <div><p>ಯಜ್ಞದಲ್ಲಿಯೂ ತಪಸ್ಸಿನಲ್ಲಿಯೂ ಮತ್ತು ದಾನದಲ್ಲಿಯೂ ಇರುವ ಶ್ರದ್ಧೆಗೆ ‘ಸತ್’ ಎಂದು ಹೆಸರು. ಭಗವಂತನಿಗೋಸ್ಕರವಾಗಿ ಮಾಡುವ ಸಾತ್ತ್ವಿಕ ಕರ್ಮಗಳೂ ‘ಸತ್’ ಎಂದೇ ಕರೆಯಲ್ಪಡುತ್ತವೆ.</p>‘ಸತ್’ ಎನ್ನುವ ಒಂದು ಶಬ್ದವು ವೇದಾಂತದಲ್ಲಿ ಮತ್ತೆ ಮತ್ತೆ ಬಳಸಲ್ಪಡುತ್ತದೆ. <strong>ಅಸ್ತೀತಿ ಸತ್</strong>. ಇರುವ ವಸ್ತು ಎಂದರ್ಥ. ಈ ಶ್ಲೋಕದಲ್ಲಿ ‘ಸತ್’ ಶಬ್ದದ ಸ್ವಾರಸ್ಯವನ್ನು ಭಗವಂತನು ಸುಂದರವಾಗಿ ತಿಳಿಸಿರುತ್ತಾನೆ. ಯಜ್ಞದಾನತಪಸ್ಸುಗಳೆಂದರೆ ವೇದೋಕ್ತವಾದ ಕರ್ಮಗಳು. ಇವುಗಳನ್ನು ಮಾಡುವಾಗ ಮನಸ್ಸಿನಲ್ಲಿ ಒಂದು <strong>ಸ್ಥಿತಿ</strong>ಯು ಇರುತ್ತದೆ. ಅದೇ ಸಾತ್ತ್ವಿಕವಾದ ನಿಷ್ಠೆ, ಶ್ರದ್ಧಾ ಭಾವನೆಗಳು. ಇದಕ್ಕೆ <strong>ಸತ್</strong> ಎಂದು ಹೆಸರು. ಈ ಭಾವನೆಯಿಂದಲೇ ಕರ್ಮಿಗಳು ನಿತ್ಯವಾದ, ಸಾತ್ತ್ವಿಕವಾದ ಫಲಗಳನ್ನು ಹೊಂದುತ್ತಾರೆ.</div>
  <div>
    <p>ಇನ್ನು ಭಗವಂತನಿಗಾಗಿ ಮಾಡುವ ಯಾವುದೇ ಕರ್ಮಗಳಾದರೂ ಅವೆಲ್ಲವೂ <strong>ಸತ್</strong> ಶಬ್ದಕ್ಕೆ ವಾಚ್ಯವೇ ಆಗಿರುತ್ತವೆ. ಕರ್ತೃತ್ವಬುದ್ಧಿಯೇ <strong>ಅಸತ್</strong>. ಕರ್ತೃತ್ವ ಬುದ್ಧಿಯಿಲ್ಲದಿರುವ, ಭಗವಂತನ ಸಂಬಂಧವುಳ್ಳ ಎಲ್ಲ ಕರ್ಮಗಳೂ <strong>ಸತ್</strong> ಎನಿಸುತ್ತವೆ. ಏಕೆಂದರೆ ಇಂಥ ಕರ್ಮಗಳಿಗೆ ಸತ್ ಫಲಗಳೇ ದೊರಕುತ್ತವೆ. ಭಗವಂತನ ಸ್ಮರಣೆಯಿಂದ, ಭಗವಂತನ ಸಂಬಂಧದಿಂದ ಎಲ್ಲವೂ ಶುಭವೇ ಆಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಸಮಾತ್ಮವಿದೇ ವಾಸುದೇವಾಯ ನಮಃ॥</div>
  <div>ವೇತ್ತಿ ಭಿನ್ನೇಷು ದೇಹೇಷು ಭಿನ್ನಾನೇವಾತ್ಮನಃ ಸದಾ।<br/>ರಾಜಸಂ ಜ್ಞಾನಮೇತದ್ಧಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಿನ್ನವಾದ ದೇಹಗಳಲ್ಲಿ ಭಿನ್ನರಾಗಿರುವ ಆತ್ಮರುಗಳನ್ನೇ ಕಾಣುವುದಕ್ಕೆ <strong>ರಾಜಸಜ್ಞಾನ</strong>ವೆಂದು ಹೆಸರು.</p>
  </div>
  <div>
    <p>ಆಗಸ್ಟ್ ೨೦</p>
  </div>
  <div>
    <p>೨೩೩. ರಾಜಸಜ್ಞಾನವಿದು!</p>
  </div>
  <div>ಪೃಥಕ್ತ್ವೇನ ತು ಯಜ್ಜ್ಞಾನಂ ನಾನಾಭಾವಾನ್ ಪೃಥಗ್ವಿಧಾನ್।<br/>ವೇತ್ತಿ ಸರ್ವೇಷು ಭೂತೇಷು ತಜ್ಜ್ಞಾನಂ ವಿದ್ಧಿ ರಾಜಸಮ್॥</div>
  <div>
    <p>ಭಗವದ್ಗೀತಾ ೧೮-೨೧</p>
  </div>
  <div>
    <p>ಪ್ರತಿಯೊಂದು ಶರೀರದಲ್ಲಿಯೂ ಬೇರೆಬೇರೆಯ ಆತ್ಮರುಗಳನ್ನು ಯಾವುದರಿಂದ ಮನುಷ್ಯನು ತಿಳಿಯುತ್ತಾನೆಯೋ, ಅಂಥ ಜ್ಞಾನವನ್ನು, ಎಲೈ ಅರ್ಜುನನೆ, <strong>ರಾಜಸ</strong>ವೆಂದು ತಿಳಿ.</p>
    <p>ಜ್ಞಾನವೆಂದರೆ ತಿಳುವಳಿಕೆ. ಸರಿಯಾದ ತಿಳುವಳಿಕೆ, ಭಿನ್ನವಾದ ತಿಳುವಳಿಕೆ ಮತ್ತು ವಿರುದ್ಧವಾದ ತಿಳುವಳಿಕೆ ಎಂದು ಜ್ಞಾನದಲ್ಲಿ ಮೂರು ವಿಧವಿದೆ. ಇಲ್ಲಿ ಪ್ರಕೃತದಲ್ಲಿ <strong>ರಾಜಸಜ್ಞಾನ</strong>ದ ಲಕ್ಷಣವನ್ನು ತಿಳಿಸಿದೆ.</p>
    <p>ಎಷ್ಟು ದೇಹಗಳಿರುತ್ತವೆಯೋ ಅಷ್ಟು ಆತ್ಮರುಗಳನ್ನು ಕಾಣುವುದೇ <strong>ರಾಜಸಜ್ಞಾನ</strong>ವೆನಿಸುತ್ತದೆ. ಒಂದೊಂದು ದೇಹಕ್ಕೂ ಒಬ್ಬೊಬ್ಬ ಆತ್ಮನಿದ್ದಾನೆಂದೂ ಆ ಪ್ರತಿಯೊಬ್ಬ ಆತ್ಮನೂ ಪರಸ್ಪರ ವಿಲಕ್ಷಣನೆಂದೂ ತಿಳಿಯುವುದೇ <strong>ರಾಜಸಜ್ಞಾನ</strong>ವು. ದೇಹಗಳು ಅನೇಕವಾಗಿರುವಂತೆ ಆತ್ಮರೂ ಅನೇಕರಾಗಿದ್ದಾರೆಂದೂ ದೇಹಗಳ ಆಕಾರಕ್ಕೆ ತಕ್ಕಂತೆ ಅನೇಕಾತ್ಮರುಗಳಿದ್ದಾರೆಂದೂ ತಿಳಿಯುವುದೇ <strong>ರಾಜಸಜ್ಞಾನ</strong>ವು.</p>
    <p>ದೇಹಗಳು ಆತ್ಮನಿಗೆ ಉಪಾಧಿಮಾತ್ರವಾಗಿರುವುದರಿಂದಲೂ, ಅನಿತ್ಯವಾದ್ದರಿಂದಲೂ, ನಿತ್ಯವಿಕಾರಿಗಳಾದ್ದರಿಂದಲೂ, ದೇಹಗಳಿಗೂ ಆತ್ಮನಿಗೂ ಯಾವ ಯಾವ ಸಂಬಂಧವೂ ಇರುವುದಿಲ್ಲ. ಆತ್ಮನು ಆಕಾಶದಂತೆ ಸರ್ವಸಮನಾಗಿದ್ದಾನೆಂದು ತಿಳಿಯದೆ ಒಂದೊಂದು ದೇಹಕ್ಕೂ ಒಬ್ಬೊಬ್ಬ ಆತ್ಮನಿದ್ದಾನೆಂದು ತಿಳಿಯುವುದೇ <strong>ರಾಜಸಜ್ಞಾನ</strong>ವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಆಸುರೀಸಂಪದ್ರಹಿತಾಯ ವಾಸುದೇವಾಯ ನಮಃ॥</div>
  <div>ದಂಭೋ ದರ್ಪೋಽತಿಮಾನಶ್ಚ ಕ್ರೋಧಃ ಪಾರುಷ್ಯಮೇವ ಚ।<br/><strong>ಆಸುರೀ</strong> ಸಂಪದೇವೈಷಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದಂಭ, ದರ್ಪ, ಅತಿಮಾನ, ಕ್ರೋಧ, ಕಠೋರವಾದ ಮಾತುಗಳು– ಇದೆಲ್ಲವೂ <strong>ಆಸುರೀ ಸಂಪತ್ತೇ</strong> ಆಗಿರುತ್ತವೆ.</p>
  </div>
  <div>
    <p>ಆಗಸ್ಟ್ ೨೧</p>
  </div>
  <div>
    <p>೨೩೪. ಇವು ಅಸುರರ ಆಸ್ತಿಗಳು</p>
  </div>
  <div>ದಂಭೋ ದರ್ಪೋಽತಿಮಾನಶ್ಚ ಕ್ರೋಧಃ ಪಾರುಷ್ಯಮೇವ ಚ।<br/>ಅಜ್ಞಾನಂ ಚಾಭಿಜಾತಸ್ಯ ಪಾರ್ಥ ಸಂಪದಮಾಸುರೀಮ್॥</div>
  <div>
    <p>ಭಗವದ್ಗೀತಾ ೧೬-೪</p>
  </div>
  <div>
    <p>ದಂಭ, ದರ್ಪ, ಅತಿಮಾನ, ಕ್ರೋಧ, ಕಠೋರತೆ ಮತ್ತು ಅಜ್ಞಾನ, ಈ ಗುಣಗಳು ಆಸುರೀಸಂಪತ್ತನ್ನು ಹೊಂದಿ ಹುಟ್ಟಿರುವ ಮನುಷ್ಯರ ಲಕ್ಷಣವಾಗಿರುತ್ತವೆ.</p>
    <p><strong>ಅಸುಷು ರಮಂತೇ ಇತಿ ಅಸುರಾಃ</strong>; ತಮ್ಮ ಶರೀರೇಂದ್ರಿಯ ಪ್ರಾಣಗಳಲ್ಲಿ ರತರಾಗಿರುವವರೇ ಅಸುರರು. ಇವರ ಆರು ಲಕ್ಷಣಗಳಿವು:</p>
  </div>
  <div>
    <p>೧.</p>
  </div>
  <div>
    <p><strong>ದಂಭ</strong>—ಧರ್ಮಧ್ವಜಿತ್ವವು. ತಾವು ಹೆಚ್ಚಿನ ಧರ್ಮಾನುಷ್ಠಾನ ತತ್ಪರರೆಂದು ಇತರರಿಗೆ ತೋರ್ಪಡಿಸುವುದು.</p>
  </div>
  <div>
    <p>೨.</p>
  </div>
  <div>
    <p><strong>ದರ್ಪ</strong>—ಅಹಂಕಾರ. ತನ್ನಲ್ಲಿರುವ ವಿದ್ಯಾ, ಧನ, ಕೀರ್ತಿ ಮುಂತಾದ ನಿಮಿತ್ತದಿಂದ ಉಂಟಾದ ಅಹಂಕಾರದಿಂದ ಗುರುಹಿರಿಯರನ್ನೂ ಅವಹೇಳನಮಾಡುವ ಸ್ವಭಾವ.</p>
  </div>
  <div>
    <p>೩.</p>
  </div>
  <div>
    <p><strong>ಅತಿಮಾನ</strong>—ತನ್ನನ್ನೇ ದೊಡ್ಡವನೆಂದೂ ಬುದ್ಧಿವಂತನೆಂದೂ ಪ್ರತಿಷ್ಠಿತವ್ಯಕ್ತಿಯೆಂದೂ ಮಹಾಮೇಧಾವಿಯೆಂದೂ ತಿಳಿಯುವುದು.</p>
  </div>
  <div>
    <p>೪.</p>
  </div>
  <div>
    <p><strong>ಕ್ರೋಧ</strong>—ತನ್ನನ್ನು ಇತರರು ನಿಂದಿಸಿದಾಗ, ತನ್ನಲ್ಲಿರುವ ದೋಷಗಳನ್ನು ಇತರರು ತೋರಿಸಿದಾಗ ಉಂಟಾಗುವ ಕೋಪ.</p>
  </div>
  <div>
    <p>೫.</p>
  </div>
  <div>
    <p><strong>ಪಾರುಷ್ಯ</strong>—ಇತರರನ್ನು ಕಠೋರವಾಗಿ ನಿಂದಿಸುವುದು. ಗುರುಹಿರಿಯರನ್ನು ಮನನೋಯುವಂತೆ ಬೈಯ್ಯುವುದು.</p>
  </div>
  <div>
    <p>೬.</p>
  </div>
  <div>
    <p><strong>ಅಜ್ಞಾನ</strong>—ಕರ್ತವ್ಯಾಕರ್ತವ್ಯಗಳ ಬಗ್ಗೆ ಪ್ರಜ್ಞೆಯಿಲ್ಲದಿರುವುದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣಾತೀತಾಯ ವಾಸುದೇವಾಯ ನಮಃ॥</div>
  <div>ಸುಖದುಃಖಸಮಃ ಸ್ವಸ್ಥಃ ನಿರ್ವಿಕಾರೋ ನಿರಂಜನಃ।<br/><strong>ಗುಣಾತೀತಃ</strong> ಸ ವಿಜ್ಞೇಯೋ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸುಖದುಃಖಗಳಲ್ಲಿ ಸಮನಾಗಿ, ಸ್ವಸ್ಥನಾಗಿ, ನಿರ್ವಿಕಾರನಾಗಿ, ನಿರಂಜನನಾದವನನ್ನೇ <strong>ಗುಣಾತೀತ</strong>ನೆಂದು ತಿಳಿಯಬೇಕು.</p>
  </div>
  <div>
    <p>ಆಗಸ್ಟ್ ೨೨</p>
  </div>
  <div>
    <p>೨೩೫. ಗುಣಾತೀತನ ಆರು ಲಕ್ಷಣಗಳು</p>
  </div>
  <div>ಸಮದುಃಖಸುಖಃ ಸ್ವಸ್ಥಃ ಸಮಲೋಷ್ಟಾಶ್ಮಕಾಂಚನಃ।<br/>ತುಲ್ಯಪ್ರಿಯಾಪ್ರಿಯೋ ಧೀರಃ ತುಲ್ಯನಿಂದಾತ್ಮಸಂಸ್ತುತಿಃ॥</div>
  <div>
    <p>ಭಗವದ್ಗೀತಾ ೧೪-೨೪</p>
  </div>
  <div><p>ಸುಖದುಃಖಗಳಲ್ಲಿ ಸಮನೂ, ಸ್ವಸ್ಥನೂ, ಮಣ್ಣು ಕಲ್ಲು ಬಂಗಾರಗಳಲ್ಲಿ ಸಮನೂ, ಪ್ರಿಯಾಪ್ರಿಯಗಳಲ್ಲಿ ಸಮನೂ, ನಿಂದಾಸ್ತುತಿಗಳಲ್ಲಿ ಸಮನೂ ಆಗಿರುವ ಧೀರನೇ <strong>ಗುಣಾತೀತ</strong>ನೆನಿಸುತ್ತಾನೆ.</p>ಗುಣಾತೀತನ ಆರು ಲಕ್ಷಣಗಳನ್ನು ಸುಂದರವಾಗಿ ಇಲ್ಲಿ ತಿಳಿಸಿದೆ.</div>
  <div/>
  <div>
    <p>೧.</p>
  </div>
  <div>
    <p>ಸುಖದುಃಖಗಳು ಜೀವನ ಚಕ್ರದಲ್ಲಿ ಒಂದಾದ ಮೇಲೆ ಮತ್ತೊಂದರಂತೆ ಬರುತ್ತಲೇ ಇರುತ್ತವೆ. ಸುಖ ಬಂದಾಗ ಉಬ್ಬದೆ ದುಃಖಬಂದಾಗ ಕುಗ್ಗದೇ ಸಮನಾಗಿರುವುದು.</p>
  </div>
  <div>
    <p>೨.</p>
  </div>
  <div>
    <p>ಸ್ವಸ್ಥನಾಗಿರುವುದು. ಆನಂದಸ್ವರೂಪನೇ ತಾನೆಂದು ವಿವೇಕದಿಂದ ತಿಳಿದು ತನ್ನ ಸ್ವರೂಪದಲ್ಲಿ ನೆಲೆಗೊಂಡಿರುವುದು.</p>
  </div>
  <div>
    <p>೩.</p>
  </div>
  <div>
    <p>ಮಣ್ಣು ಕಲ್ಲು ಬಂಗಾರಗಳು—ಈ ಮೂರೂ ಮಣ್ಣೇ ಎಂದು ತಿಳಿಯುವುದು. ಬೆಳ್ಳಿ ಬಂಗಾರಗಳನ್ನು ಕಂಡಾಗ, ಅಜ್ಞಾನಿಗಳಂತೆ ಅವುಗಳ ವ್ಯಾಮೋಹಕ್ಕೆ ಸಿಕ್ಕಿಕೊಳ್ಳದಿರುವಿಕೆ.</p>
  </div>
  <div>
    <p>೪.</p>
  </div>
  <div>
    <p>ಪ್ರಿಯವಾಗಲಿ ಅಪ್ರಿಯವಾಗಲಿ ಬಂದಾಗ ಸಮನಾಗಿರುವುದು.</p>
  </div>
  <div>
    <p>೫.</p>
  </div>
  <div>
    <p>ತನ್ನನ್ನು ನಿಂದಿಸುವವರೂ ಇದ್ದಾರೆ, ಸ್ತುತಿಸುವವರೂ ಇದ್ದಾರೆ. ನಿಂದಾಸ್ತುತಿಗಳು ಬಂದಾಗ ವಿಕಾರಗೊಳ್ಳದಿರುವಿಕೆ.</p>
  </div>
  <div>
    <p>೬.</p>
  </div>
  <div>
    <p>ಧೀರತನದಿಂದ ಜ್ಞಾನದ ಬಲದಿಂದ ಸಂತೋಷವಾಗಿರುವಿಕೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ದೇವಾಧಿದೇವಾಯ ವಾಸುದೇವಾಯ ನಮಃ॥</div>
  <div>ತಾಂಸ್ತಾನ್ ಕಾಮಾನವಾಪ್ನೋತಿ ದೇವತಾರಾಧಕಃ ಸದಾ।<br/>ಪರಮಾತ್ಮಪ್ರಯುಕ್ತಾನ್ ಹಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇವತೆಗಳನ್ನು ಆರಾಧಿಸುವ ಭಕ್ತನು ಪರಮಾತ್ಮನಿಂದ ವಿಹಿತವಾಗಿರುವ ಆಯಾ ಕಾಮಗಳನ್ನು ಹೊಂದುತ್ತಾನೆ.</p>
  </div>
  <div>
    <p>ಆಗಸ್ಟ್ ೨೩</p>
  </div>
  <div>
    <p>೨೩೬. ಎಲ್ಲಾ ಫಲಗಳೂ ಪರಮಾತ್ಮನಿಂದಲೇ</p>
  </div>
  <div>ಸ ತಯಾ ಶ್ರದ್ಧಯಾ ಯುಕ್ತಃ ತಸ್ಯಾ ರಾಧನಮೀಹತೇ।<br/>ಲಭತೇ ಚ ತತಃ ಕಾಮಾನ್ ಮಯೈವ ವಿಹಿತಾನ್ ಹಿ ತಾನ್॥</div>
  <div>
    <p>ಭಗವದ್ಗೀತಾ ೭-೨೨</p>
  </div>
  <div><p>ಆಯಾ ದೇವತಾಭಕ್ತನು ಆಯಾ ದೇವತೆಯ ಆರಾಧನೆಯನ್ನು ಶ್ರದ್ಧೆಯಿಂದ ಮಾಡುತ್ತಾ ಬಂದರೆ ಅಂಥವನು ಅದದೇ ಫಲಗಳನ್ನು ಪಡೆದುಕೊಳ್ಳುತ್ತಾನೆ. ಆ ಫಲಗಳನ್ನು ಕೊಡುವವನೂ ನಾನೇ.</p>ಯಾವ ದೇವತೆಯ ಆರಾಧನೆಯನ್ನು ಸಾಧಕರು ಮಾಡಬೇಕು? ಯಾವ ದೇವತೆ ಶ್ರೇಷ್ಠ? ಯಾವ ದೇವತೆ ಶೀಘ್ರಫಲದಾತಾ? ಎಂದೆಲ್ಲಾ ಅನೇಕರು ಪ್ರಶ್ನೆ ಮಾಡುತ್ತಾರೆ. ಇದಕ್ಕೆಲ್ಲ ಸರಳವಾದ ಉತ್ತರ ಇಲ್ಲಿದೆ. ತನತನಗೆ ಇಷ್ಟವಾದ ದೇವತೆಯ ಆರಾಧನೆಯನ್ನು ಸಾಧಕನು ಮಾಡಬಹುದು. ದೇವತಾರಾಧಕನಿಗೆ ಮುಖ್ಯವಾಗಿ ಬೇಕಾದದ್ದು ಶ್ರದ್ಧೆ.</div>
  <div>
    <p>ಶ್ರದ್ಧೆಯಿಂದ ದೇವತಾರಾಧನೆಯನ್ನು ಮಾಡುವವರಿಗೆ ಆಯಾ ದೇವತೆಯ ಕೃಪೆಯಿಂದ ಅವರವರ ಇಷ್ಟಾರ್ಥರೂಪವಾದ ಫಲಗಳು ಲಭಿಸುತ್ತವೆ. ಆದರೆ ಈ ಫಲಗಳನ್ನು ಗೊತ್ತುಮಾಡಿರುವವನು ಭಗವಂತನೇ ಹೊರತು ದೇವತೆಗಳಲ್ಲ. ಇಂದ್ರ, ಆದಿತ್ಯ, ಚಂದ್ರ, ಗಣೇಶ, ಲಕ್ಷ್ಮೀ, ಅಗ್ನಿ, ಕುಬೇರ—ಮುಂತಾದ ದೇವತೆಗಳೆಲ್ಲರೂ ಕೇವಲ <strong>ಆಧಿಕಾರಿಕ ಪುರುಷರು.</strong> ಇವರಿಗೆ ಆ ಸ್ಥಾನಗಳನ್ನು ಕೊಟ್ಟಿರುವವನೂ ಭಗವಂತನೇ, ಮತ್ತು ಇವರು ಇಂಥಿಂಥ ಫಲಗಳನ್ನು ತಮ್ಮ ತಮ್ಮ ಭಕ್ತರಿಗೆ ಕೊಡುವಂತೆ ನಿಯಮನಮಾಡಿರುವವನೂ ಭಗವಂತನೇ. ಭಗವಂತನು ಸರ್ವರಿಗೂ ಕರ್ಮಫಲದಾತೃವಾಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಭವಿಷ್ಣವೇ ವಾಸುದೇವಾಯ ನಮಃ॥</div>
  <div>ಸರ್ವತ್ರಾಪಿ ಸಮೋ ಹ್ಯಾತ್ಮಾ ವಿಭಿನ್ನ ಇವ ದೃಶ್ಯತೇ।<br/>ನಿರುಪಾಧಿಕರೂಪತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನಿರುಪಾಧಿಕನಾಗಿರುವುದರಿಂದ ಆತ್ಮನು ಎಲ್ಲರಲ್ಲಿಯೂ ಸಮನಾಗಿರುತ್ತಾನೆ. ಆದರೆ ಅಜ್ಞರಿಗೆ ಆತ್ಮನು ಭಿನ್ನನಾಗಿರುವಂತೆ ತೋರುತ್ತಾನೆ.</p>
  </div>
  <div>
    <p>ಆಗಸ್ಟ್ ೨೪</p>
  </div>
  <div>
    <p>೨೩೭. ಪರಮಾತ್ಮನ ಪಂಚ ಲಕ್ಷಣಗಳು</p>
  </div>
  <div>ಅವಿಭಕ್ತಂ ಚ ಭೂತೇಷು ವಿಭಕ್ತಮಿವ ಚ ಸ್ಥಿತಮ್।<br/>ಭೂತಭರ್ತೃ ಚ ತಜ್ಜ್ಞೇಯಂ ಗ್ರಸಿಷ್ಣು ಪ್ರಭವಿಷ್ಣು ಚ॥</div>
  <div>
    <p>ಭಗವದ್ಗೀತಾ ೧೩-೧೬</p>
  </div>
  <div><p>ಎಲ್ಲ ಪ್ರಾಣಿಗಳಲ್ಲಿಯೂ ಪರಬ್ರಹ್ಮತತ್ತ್ವವು ಸಮಾನವಾಗಿದ್ದರೂ ಒಂದೊಂದು ದೇಹದಲ್ಲಿಯೂ ಭಿನ್ನವಿಭಿನ್ನವಾಗಿರುವಂತೆ ತೋರುತ್ತದೆ. ಆ ಜ್ಞೇಯವಾದ ತತ್ತ್ವವು ಭೂತಭರ್ತೃವೂ ಗ್ರಸಿಷ್ಣುವೂ ಪ್ರಭವಿಷ್ಣುವೂ ಆಗಿರುತ್ತದೆ.</p>ಪರಮಾತ್ಮನು ಸಕಲ ಪ್ರಾಣಿಗಳಲ್ಲಿಯೂ ಸಾಕ್ಷಿರೂಪದಿಂದ ವಾಸಮಾಡುತ್ತಿದ್ದಾನೆ. ಅವನನ್ನು ಐದು ಲಕ್ಷಣಗಳಿಂದ ಇಲ್ಲಿ ತಿಳಿಸಿರುತ್ತದೆ:</div>
  <div/>
  <div>೧.</div>
  <div>
    <p><strong>ಅವಿಭಕ್ತಂ</strong>—ಸರ್ವರಲ್ಲಿಯೂ ಆತ್ಮನು ಅವಿಭಕ್ತನಾಗಿರುತ್ತಾನೆ. ಆತ್ಮ ನಿಗೆ ಲಿಂಗ, ವರ್ಣ, ಆಶ್ರಮ, ವಯಸ್ಸು, ಪಂಥಾದಿ ಯಾವ ಭೇದಗಳೂ ಇರುವುದಿಲ್ಲ. ಸೂರ್ಯನಂತೆ ಸರ್ವರಿಗೂ ಆತ್ಮನು ಸಮನಾಗಿರುತ್ತಾನೆ.</p>
  </div>
  <div>೨.</div>
  <div>
    <p><strong>ವಿಭಕ್ತಮಿವ</strong>—ಆದರೆ ದೇಹಗಳನ್ನು ನೋಡಿದಾಗ ಆತ್ಮನು ಒಂದೊಂದು ದೇಹದಲ್ಲಿಯೂ ಭಿನ್ನಭಿನ್ನನಾಗಿರುವಂತೆ ತೋರುತ್ತಾನೆ.</p>
  </div>
  <div>
    <p>೩.</p>
  </div>
  <div>
    <p><strong>ಭೂತಭರ್ತೃ</strong>—ಈ ಪ್ರಾಣಿಗಳನ್ನೆಲ್ಲ ಸೃಷ್ಟಿಸ್ಥಿತಿಕಾಲದಲ್ಲಿ ಭರಿಸಿರುವವನೆಂದರೆ ಆತ್ಮನೇ. ಆತ್ಮನಿಂದಲೇ ಈ ಪ್ರಪಂಚವು ಬದುಕಿರುತ್ತದೆ.</p>
  </div>
  <div>
    <p>೪.</p>
  </div>
  <div>
    <p><strong>ಗ್ರಸಿಷ್ಣು</strong>—ಸಂಹಾರಕಾಲದಲ್ಲಿ ಈ ಪ್ರಪಂಚವನ್ನೆಲ್ಲ ಆತ್ಮನೇ ತನ್ನೊಳಗೆ ಉಪಸಂಹಾರಮಾಡಿಕೊಳ್ಳುತ್ತಾನೆ.</p>
  </div>
  <div>
    <p>೫.</p>
  </div>
  <div>
    <p><strong>ಪ್ರಭವಿಷ್ಣು</strong>—ಹುಸಿತೋರಿಕೆಯಾದ ಈ ಜಗತ್ತಿಗೆಲ್ಲ ಆತ್ಮನೇ ಕಾರಣನೂ ಆಸ್ಪದನೂ ಆಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿಸ್ತ್ರೈಗುಣ್ಯಾಯ ವಾಸುದೇವಾಯ ನಮಃ॥</div>
  <div>ವೇದೋಕ್ತಫಲಕರ್ಮಾಣಿ ಗುಣತ್ರಯಮಯಾನಿ ವೈ।<br/>ಗುಣಾತೀತೋ ಭವೇತ್ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವೇದಗಳಲ್ಲಿ ಹೇಳಿರುವ ಕರ್ಮಗಳೂ ಫಲಗಳೂ ಗುಣಮಯವಾಗಿಯೇ ಇರುತ್ತವೆ. ಜ್ಞಾನಿಯು ಗುಣಾತೀತನಾಗಿರುತ್ತಾನೆ.</p>
  </div>
  <div>
    <p>ಆಗಸ್ಟ್ ೨೫</p>
  </div>
  <div>
    <p>೨೩೮. ಜ್ಞಾನಿಯ ಪಂಚ ಲಕ್ಷಣಗಳು</p>
  </div>
  <div>ತ್ರೈಗುಣ್ಯವಿಷಯಾ ವೇದಾಃ ನಿಸ್ತ್ರೈಗುಣ್ಯೋ ಭವಾರ್ಜುನ।<br/>ನಿರ್ದ್ವಂದ್ವೋ ನಿತ್ಯಸತ್ತ್ವಸ್ಥಃ ನಿರ್ಯೋಗಕ್ಷೇಮ ಆತ್ಮವಾನ್॥</div>
  <div>
    <p>ಭಗವದ್ಗೀತಾ ೨-೪೫</p>
  </div>
  <div>
    <p>ಅರ್ಜುನನೆ, ವೇದಗಳೆಲ್ಲವೂ ತ್ರೈಗುಣ್ಯವಿಷಯಗಳೇ. ನೀನು ಮಾತ್ರ ನಿಸ್ತ್ರೈಗುಣ್ಯನೂ ನಿರ್ದ್ವಂದ್ವನೂ ನಿತ್ಯಸತ್ತ್ವಸ್ಥನೂ ನಿರ್ಯೋಗಕ್ಷೇಮನೂ ಆತ್ಮವಂತನೂ ಆಗು.</p>
    <p>ವೇದಗಳಲ್ಲಿ ತಿಳಿಸಿರುವ ಕರ್ಮಗಳು, ಉಪಾಸನೆಗಳು, ದೇವತೆಗಳು, ಸ್ವರ್ಗಲೋಕ ಬ್ರಹ್ಮಲೋಕಾದಿಗಳು—ಎಲ್ಲವೂ ತ್ರಿಗುಣಾತ್ಮಕವೇ ಆಗಿರುತ್ತದೆ. ಇದಿಷ್ಟೂ ಸಂಸಾರವೇ ಆಗಿರುತ್ತದೆ. ತ್ರಿಗುಣಗಳನ್ನು ಮೀರಿರುವ ಆತ್ಮಜ್ಞಾನಿಯ ಐದು ಲಕ್ಷಣಗಳನ್ನು ಇಲ್ಲಿ ತಿಳಿಸಿದೆ:</p>
  </div>
  <div>
    <p>೧.</p>
  </div>
  <div>
    <p><strong>ನಿಸ್ತ್ರೈಗುಣ್ಯಃ</strong>—ಮೂರೂ ಗುಣಗಳನ್ನು ಮೀರಿರುವವನೇ <strong>ಜ್ಞಾನಿ</strong>.</p>
  </div>
  <div>
    <p>೨.</p>
  </div>
  <div>
    <p><strong>ನಿರ್ದ್ವಂದ್ವಃ</strong>—ಸುಖದುಃಖಗಳನ್ನುಂಟುಮಾಡುವ ಪರಸ್ಪರ ವಿರುದ್ಧವಾದ ಧರ್ಮಗಳನ್ನುಳ್ಳ ಎರಡೆರಡು ಪದಾರ್ಥಗಳು ದ್ವಂದ್ವಗಳು. ಈ ದ್ವಂದ್ವಗಳನ್ನು ಮೀರಿರುವವನೇ ಆತ್ಮಜ್ಞಾನಿಯು.</p>
  </div>
  <div>
    <p>೩.</p>
  </div>
  <div>
    <p><strong>ನಿತ್ಯಸತ್ತ್ವಸ್ಥಃ</strong>—ತ್ರಿಗುಣಾತೀತನಾಗಿ ಆತ್ಮಸ್ವರೂಪನಿಷ್ಠನಾದವನು; <strong>ಸತ್</strong> ತತ್ತ್ವದಲ್ಲಿ, ಬ್ರಹ್ಮಸ್ವರೂಪದಲ್ಲಿ ನೆಲೆಗೊಂಡವನು.</p>
  </div>
  <div>
    <p>೪.</p>
  </div>
  <div>
    <p><strong>ನಿರ್ಯೋಗಕ್ಷೇಮಃ</strong>—ಯೋಗವೆಂದರೆ ಹೊಸದಾಗಿ ಸಂಪಾದಿಸುವುದು, ಕ್ಷೇಮವೆಂದರೆ ಅದನ್ನು ಕಾಪಾಡಿಕೊಳ್ಳುವುದು. ಜ್ಞಾನಿಯು ಯೋಗಕ್ಷೇಮವನ್ನು ಮೀರಿರುತ್ತಾನೆ.</p>
  </div>
  <div>
    <p>೫.</p>
  </div>
  <div>
    <p><strong>ಆತ್ಮವಾನ್</strong>—ಅಪ್ರಮತ್ತನಾಗಿ ಆತ್ಮನಿಷ್ಠನಾಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವೈಶ್ವಾನರಾಗ್ನಯೇ ವಾಸುದೇವಾಯ ನಮಃ॥</div>
  <div>ಭಗವಾನೇವ ದೇಹಸ್ಥಃ ಪಚತ್ಯನ್ನಂ ಚತುರ್ವಿಧಮ್।<br/>ವೈಶ್ವಾನರಾಗ್ನಿರೂಪೇಣ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪರಮಾತ್ಮನೇ ಎಲ್ಲರ ದೇಹಗಳಲ್ಲಿಯೂ ಇದ್ದುಕೊಂಡು ವೈಶ್ವಾನರ ಅಗ್ನಿಯ ರೂಪದಿಂದ ಚತುರ್ವಿಧವಾದ ಅನ್ನವನ್ನು ಪಚನಮಾಡುತ್ತಾನೆ.</p>
  </div>
  <div>
    <p>ಆಗಸ್ಟ್ ೨೬</p>
  </div>
  <div>
    <p>೨೩೯. ವೈಶ್ವಾನರಾಗ್ನಿಯೂ ಆತ್ಮನೇ</p>
  </div>
  <div>ಅಹಂ ವೈಶ್ವಾನರೋ ಭೂತ್ವಾ ಪ್ರಾಣಿನಾಂ ದೇಹಮಾಶ್ರಿತಃ।<br/>ಪ್ರಾಣಾಪಾನಸಮಾಯುಕ್ತಃ ಪಚಾಮ್ಯನ್ನಂ ಚತುರ್ವಿಧಮ್॥</div>
  <div>
    <p>ಭಗವದ್ಗೀತಾ ೧೫-೧೪</p>
  </div>
  <div>
    <p>ಅರ್ಜುನನೇ, ನಾನೇ ಪ್ರಾಣಿಗಳ ದೇಹದಲ್ಲಿ ಇದ್ದುಕೊಂಡು ವೈಶ್ವಾನರನಾಗಿ ಪ್ರಾಣ ಅಪಾನ ಸಮಾನಗಳಿಂದ ಕೂಡಿಕೊಂಡವನಾಗಿ ನಾಲ್ಕು ವಿಧವಾದ ಅನ್ನವನ್ನು ಪಚನಮಾಡುತ್ತೇನೆ.</p>
    <p>ಸಕಲ ಪ್ರಾಣಿಗಳ ದೇಹಗಳಲ್ಲಿಯೂ ಭಗವಂತನು ವೈಶ್ವಾನರಾಗ್ನಿರೂಪದಿಂದ ಇದ್ದುಕೊಂಡು ಆಯಾ ಪ್ರಾಣಿಗಳು ಉಂಡ ಅನ್ನವನ್ನು ಪಚನ ಮಾಡುತ್ತಿದ್ದಾನೆ. ಉಂಡ ಅನ್ನವು ಚೆನ್ನಾಗಿ ಪಚನವಾದಮೇಲೇ ಅದು ಮಾಂಸ, ಮೂಳೆ, ಕೊಬ್ಬು, ರಕ್ತಾದಿಗಳಾಗುತ್ತದೆ.</p>
    <p>ಪ್ರಾಣ ಅಪಾನ ವ್ಯಾನ ಉದಾನ ಮತ್ತು ಸಮಾನಗಳೆಂಬ ಐದು ಪ್ರಾಣವ್ಯಾಪಾರದಿಂದ ಈ ಶರೀರದಲ್ಲಿ ವೈಶ್ವಾನರಾಗ್ನಿಯು ಅನ್ನವನ್ನು ಪಚನಮಾಡುತ್ತಿದೆ. ಮಾನವರು ತಿನ್ನುವ ಭಕ್ಷ್ಯ ಭೋಜ್ಯ ಚೋಷ್ಯ ಮತ್ತು ಲೇಹ್ಯವೆಂಬ ಅನ್ನವು ನಾಲ್ಕು ವಿಧವಾಗಿರುತ್ತದೆ.</p>
  </div>
  <div>೧.</div>
  <div>ಭಕ್ಷ್ಯ—ಹಲ್ಲುಗಳಿಂದ ಅಗಿದು ತಿನ್ನಬಹುದಾದ ಗಟ್ಟಿ ಆಹಾರ.</div>
  <div>೨.</div>
  <div>ಭೋಜ್ಯ—ನುಂಗಬಹುದಾದ ನೀರಾದ ಪದಾರ್ಥಗಳು.</div>
  <div>೩.</div>
  <div>ಚೋಷ್ಯ—ಎಳೆದು, ಸಿಗಿದುಕೊಂಡುತಿನ್ನುವ ಕಬ್ಬು ಮುಂತಾದದ್ದು.</div>
  <div>೪.</div>
  <div>ಲೇಹ್ಯ—ನೆಕ್ಕಿ ತಿನ್ನಬಹುದಾದ ಜೇನು, ತುಪ್ಪ ಮುಂತಾದದ್ದು.</div>
  <div>
    <p>ಈ ನಾಲ್ಕು ವಿಧದ ಆಹಾರಗಳನ್ನು ಪಚನಮಾಡುವವನೂ ಭಗವಂತನೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನದೀಪಪ್ರದಾಯ ವಾಸುದೇವಾಯ ನಮಃ॥</div>
  <div>ಈಶ್ವರಾನುಗ್ರಹಾಲ್ಲಬ್ಧಜ್ಞಾನದೀಪೇನ ಭಾಸ್ವತಾ।<br/>ಅಜ್ಞಾನಸ್ಯ ವಿನಾಶಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈಶ್ವರಾನುಗ್ರಹದಿಂದ ಉಂಟಾದ, ಪ್ರಕಾಶರೂಪವಾದ <strong>ಜ್ಞಾನದೀಪ</strong>ದಿಂದ ಅಜ್ಞಾನವು ನಾಶವಾಗುತ್ತದೆ.</p>
  </div>
  <div>
    <p>ಆಗಸ್ಟ್ ೨೭</p>
  </div>
  <div>
    <p>೨೪೦. ಆತ್ಮಜ್ಞಾನದೀಪವಿದು</p>
  </div>
  <div>ತೇಷಾಮೇವಾನುಕಂಪಾರ್ಥಮ್ ಅಹಮಜ್ಞಾನಜಂ ತಮಃ।<br/>ನಾಶಯಾಮ್ಯಾತ್ಮಭಾವಸ್ಥಃ ಜ್ಞಾನದೀಪೇನ ಭಾಸ್ವತಾ॥</div>
  <div>
    <p>ಭಗವದ್ಗೀತಾ ೧೦-೧೧</p>
  </div>
  <div><p>ಅರ್ಜುನನೆ, ನನ್ನನ್ನು ಪ್ರೀತಿಯಿಂದ ಆರಾಧಿಸುತ್ತಿರುವ ನನ್ನ ಭಕ್ತರಿ ಗೋಸ್ಕರ, ನನ್ನ ಭಕ್ತರ ಮೇಲಿರುವ ಪ್ರೀತಿಯಿಂದ, ನಾನು ಅವರ ಹೃದಯವಾಸಿಯಾಗಿದ್ದುಕೊಂಡು ಪ್ರಕಾಶರೂಪವಾದ <strong>ಜ್ಞಾನದೀಪ</strong>ದಿಂದ, ಅಜ್ಞಾನದಿಂದ ಹುಟ್ಟಿರುವ ಕತ್ತಲೆಯನ್ನು ನಾಶಮಾಡುತ್ತೇನೆ.</p> ಭಗವಂತನು ಜ್ಞಾನದೀಪದಿಂದ ಅಜ್ಞಾನವನ್ನು ನಾಶಮಾಡುತ್ತಾನೆ. <strong>ಜ್ಞಾನದೀಪ</strong>ವನ್ನು ಶ್ರೀಶಂಕರರು ತಮ್ಮ ಭಾಷ್ಯದಲ್ಲಿ ಹೀಗೆ ವರ್ಣಿಸಿರುತ್ತಾರೆ:</div>
  <div/>
  <div>
    <p>೧.</p>
  </div>
  <div>
    <p><strong>ವಿವೇಕಪ್ರತ್ಯಯ</strong> ರೂಪವಾಗಿದೆ, ಈ <strong>ಜ್ಞಾನದೀಪವು</strong>.</p>
  </div>
  <div>
    <p>೨.</p>
  </div>
  <div>
    <p>ಭಕ್ತಿಯ ಪ್ರಸನ್ನತೆಯೆಂಬ <strong>ಎಣೆ</strong>್ಣಯಿಂದ ತೋಯಿಸಲ್ಪಟ್ಟಿರುತ್ತದೆ.</p>
  </div>
  <div>
    <p>೩.</p>
  </div>
  <div>
    <p>ಭಗವದ್ಭಾವನಾಭಿನಿವೇಶವೆಂಬ <strong>ಗಾಳಿ</strong>ಯಿಂದ ಹೊತ್ತಿಸಲ್ಪಟ್ಟಿರುತ್ತದೆ.</p>
  </div>
  <div>
    <p>೪.</p>
  </div>
  <div>
    <p>ಬ್ರಹ್ಮಚರ್ಯಾದಿಸಾಧನಸಂಸ್ಕಾರದ ಪ್ರಜ್ಞೆಯೇ <strong>ಬತ್ತಿಯು</strong>.</p>
  </div>
  <div>
    <p>೫.</p>
  </div>
  <div>
    <p>ರಾಗದ್ವೇಷರಹಿತವಾದ ಅಂತಃಕರಣವೇ <strong>ದೀಪದ ಕಂಬ</strong>ದಂತಿದೆ.</p>
  </div>
  <div>
    <p>೬.</p>
  </div>
  <div>
    <p>ವಿಷಯಗಳಿಂದ ಹಿಂತಿರುಗಿದ ಚಿತ್ತವೇ, ರಾಗದ್ವೇಷಗಳಿಂದ ಕಲುಷಿತವಲ್ಲದ ಚಿತ್ತವೇ <strong>ಗಾಳಿಯಿಲ್ಲದ ಕೊಠಡಿ</strong>ಯಂತಿದೆ.</p>
  </div>
  <div>
    <p>೭.</p>
  </div>
  <div>
    <p>ನಿತ್ಯವೂ ಪ್ರವೃತ್ತವಾಗಿರುವ ಏಕಾಗ್ರತೆಯ ಧ್ಯಾನದಿಂದ ಉಂಟಾದ ಸಮ್ಯಗ್ದರ್ಶನವೆಂಬ ಜ್ಞಾನದೀಪದಿಂದ ಅಜ್ಞಾನ ತಮಸ್ಸಿನ ನಾಶ. </p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿತ್ಯಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಶರೀರಂ ಪಟವನ್ನಿತ್ಯಂ ಜಾಯತೇ ಮ್ರಿಯತೇ ತಥಾ।<br/>ಆತ್ಮಾ ತು ನಿರ್ವಿಕಾರೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬಟ್ಟೆಗಳಂತೆ ಶರೀರವು ಯಾವಾಗಲೂ ಹುಟ್ಟುತ್ತದೆ, ವಿನಾಶವಾಗುತ್ತದೆ. ಆದರೆ ಆತ್ಮನು ಮಾತ್ರ ವಿಕಾರರಹಿತನೇ ಆಗಿರುತ್ತಾನೆ.</p>
  </div>
  <div>
    <p>ಆಗಸ್ಟ್ ೨೮</p>
  </div>
  <div>
    <p>೨೪೧. ಬಟ್ಟೆಗಳಂತೆ ದೇಹಗಳು</p>
  </div>
  <div>ವಾಸಾಂಸಿ ಜೀರ್ಣಾನಿ ಯಥಾ ವಿಹಾಯ<br/> ನವಾನಿ ಗೃಹ್ಣಾತಿ ನರೋಽಪರಾಣಿ।<br/>ತಥಾ ಶರೀರಾಣಿ ವಿಹಾಯ ಜೀರ್ಣಾ-<br/> ನ್ಯನ್ಯಾನಿ ಸಂಯಾತಿ ನವಾನಿ ದೇಹೀ॥</div>
  <div>
    <p>ಭಗವದ್ಗೀತಾ ೨-೨೨</p>
  </div>
  <div><p>ಮನುಷ್ಯನು ಹರಿದುಹೋದ ಹಳೆಯ ಬಟ್ಟೆಗಳನ್ನು ಬಿಸಾಕಿಬಿಟ್ಟು ಹೇಗೆ ಹೊಸ ಬಟ್ಟೆಗಳನ್ನು ತೆಗೆದುಕೊಳ್ಳುತ್ತಾನೆಯೋ, ಅದೇ ರೀತಿಯಲ್ಲಿ ಜೀರ್ಣವಾದ ಶರೀರಗಳನ್ನು ಬಿಸಾಕಿದ ಅನಂತರ ಜೀವಾತ್ಮನು ಹೊಸ ಶರೀರಗಳನ್ನು ಪಡೆದುಕೊಳ್ಳುತ್ತಾನೆ.</p>ಮನುಷ್ಯನು ತನ್ನ ಜೀವಿತಕಾಲದಲ್ಲಿ ನೂರಾರು ಬಟ್ಟೆಗಳನ್ನು ಹಾಕಿಕೊಂಡು, ಅವುಗಳೆಲ್ಲ ಹಳೆಯದಾದಂತೆ ಅವುಗಳನ್ನು ಕಿತ್ತೊಗೆಯುತ್ತಾನೆ, ಮತ್ತು ಹೊಸದಾದ ಬಟ್ಟೆಗಳನ್ನು ಧರಿಸಿಕೊಳ್ಳುತ್ತಾನಲ್ಲವೆ? ಮೈಮೇಲೆ ಹಾಕಿಕೊಳ್ಳುವ ಉಡುಪುಗಳು ಹೊಸದಾಗಿ ಬಂದು ಇದ್ದು ಹೋಗುತ್ತವೆ. ಆದರೆ ಧರಿಸುವ ಮನುಷ್ಯನಲ್ಲಿ ಯಾವ ವಿಕಾರಗಳೂ ಇರುವುದಿಲ್ಲ.</div>
  <div>
    <p>ಹೀಗೆಯೇ ಶರೀರಗಳೂ ಹುಟ್ಟುತ್ತವೆ, ಇರುತ್ತವೆ, ನಾಶವಾಗುತ್ತವೆ. ಆತ್ಮನು ಮಾತ್ರ ನಿರ್ವಿಕಾರಿಯೇ ಆಗಿರುತ್ತಾನೆ. ಶರೀರವು ಹಳೆಯದಾದಂತೆಲ್ಲ ವಿಕಾರವಾಗುತ್ತದೆ. ಆಮೇಲೆ ಪೂರಾ ಜೀರ್ಣವಾದನಂತರ ಬಿದ್ದು ಮಣ್ಣಾಗಿಬಿಡುತ್ತದೆ. ಆತ್ಮನಿಗೆ ಈ ಜೀರ್ಣವಾದ ಶರೀರವು ಬಿದ್ದುಹೋದಮೇಲೆ ಇನ್ನೊಂದು ಹೊಸ ಶರೀರವು ಬರುತ್ತದೆ. ಆತ್ಮನು ನಿತ್ಯನೂ ಅಜನೂ ನಿರ್ವಿಕಾರಿಯೂ ನಾಶರಹಿತನೂ ಆಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧ್ಯಾನಯೋಗಪರಾಯ ವಾಸುದೇವಾಯ ನಮಃ॥</div>
  <div>ಶುಚೌ ದೇಶೇ ಸಮಾಸೀನಃ ಸಮಾನೇ ಭಯವರ್ಜಿತೇ।<br/>ಧ್ಯಾನಯೋಗಪರೋ ಭೂಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಯರಹಿತವಾದ ಸಮವಾದ ಶುದ್ಧವಾದ ದೇಶದಲ್ಲಿ ಕುಳಿತುಕೊಂಡು ಸಾಧಕನು ಧ್ಯಾನಯೋಗವನ್ನು ಮಾಡಬೇಕು.</p>
  </div>
  <div>
    <p>ಆಗಸ್ಟ್ ೨೯</p>
  </div>
  <div>
    <p>೨೪೨. ಧ್ಯಾನಕ್ಕೆ ಸ್ಥಳ, ಆಸನಗಳು</p>
  </div>
  <div>ಶುಚೌ ದೇಶೇ ಪ್ರತಿಷ್ಠಾಪ್ಯ ಸ್ಥಿರಮಾಸನಮಾತ್ಮನಃ।<br/>ನಾತ್ಯುಚ್ಛ್ರಿ ತಂ ನಾತಿನೀಚಂ ಚೈಲಾಜಿನಕುಶೋತ್ತರಮ್॥</div>
  <div/>
  <div>
    <p>ಭಗವದ್ಗೀತಾ ೬-೧೧</p>
  </div>
  <div><p>ಶುದ್ಧವಾದ ಸ್ಥಳದಲ್ಲಿ ತನಗೆ ಧ್ಯಾನ ಮಾಡುವುದಕ್ಕಾಗಿ ಒಂದು ಸ್ಥಿರವಾದ ಆಸನವನ್ನು ಸಾಧಕನು ಏರ್ಪಡಿಸಿಕೊಳ್ಳಬೇಕು. ಆ ಪೀಠವು ಅತ್ಯಂತ ಎತ್ತರವೂ ಆಗಿರಬಾರದು ಅಥವಾ ಭೂಮಿಯಿಂದ ತುಂಬಾ ಕೆಳಗೂ ಇರಬಾರದು. ನೆಲದ ಮೇಲೆ ದರ್ಭೆಗಳು, ಮೃಗಗಳ ಚರ್ಮ ಮತ್ತು ಬಟ್ಟೆಗಳನ್ನು ಹಾಕಿಕೊಂಡು ಅದರ ಮೇಲೆ ಕುಳಿತುಕೊಂಡು ಧ್ಯಾನವನ್ನು ಮಾಡಬೇಕು.</p>ಧ್ಯಾನಕ್ಕೆ ಶುದ್ಧವಾದ ಜಾಗವು ಇರಬೇಕು. ಶಬ್ದಮಾಲಿನ್ಯರಹಿತವಾದ, ಪವಿತ್ರವಾದ, ಶುದ್ಧವಾದ, ಏಕಾಂತವಾದ ಸ್ಥಳವು ಧ್ಯಾನಕ್ಕೆ ಶ್ರೇಷ್ಠವಾದದ್ದು. ಪ್ರಕೃತಿದತ್ತವಾದ ನದೀತೀರ, ಗುಹಾದಿಗಳು ಉತ್ತಮವಾದ ಜಾಗಗಳು; ಅಥವಾ ತನ್ನ ಮನೆಯಲ್ಲಿಯೇ ಒಂದು ಶಾಂತವಾಗಿರುವ ಕೊಠಡಿಯಾಗಿದ್ದರೂ ಪರವಾಗಿಲ್ಲ. ಅಂತೂ ವಿಕ್ಷೇಪರಹಿತವಾದ ಶಾಂತವಾದ ಸ್ಥಳವು ಧ್ಯಾನಯೋಗವನ್ನು ಮಾಡುವವನಿಗೆ ತುಂಬಾ ಸಹಾಯಕ.</div>
  <div>ಇನ್ನು ಆಸನ. ಧ್ಯಾನಕ್ಕೆ ಕೂರುವ ಆಸನವು ತುಂಬಾ ಎತ್ತರವಾಗಿದ್ದರೂ ಅಪಾಯಕಾರಿ, ತುಂಬಾ ತಗ್ಗಾಗಿದ್ದರೂ ಅಪಾಯಕಾರಿಯೇ. ನೆಲದ ಸಮಕ್ಕೆ ಇರಬೇಕು. ದರ್ಭೆಗಳನ್ನು ಹಾಸಿಕೊಂಡು, ಅನಂತರ ಜಿಂಕೆ ಚರ್ಮವನ್ನು ಹಾಕಿ, ಅದರ ಮೇಲೆ ಬಟ್ಟೆಯನ್ನು ಹಾಕಿಕೊಂಡು ಅದರ ಮೇಲೆ ಕೂತುಕೊಂಡು ಧ್ಯಾನವನ್ನು ಮಾಡಬೇಕು.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಂಸ್ಕಾರರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ಪೂರ್ವಕರ್ಮಾನುಸಾರೇಣ ಸಂಸ್ಕಾರಂ ಲಭತೇ ನರಃ।<br/>ಸಂಸ್ಕಾರಾತ್ ಲಭತೇ ಶ್ರದ್ಧಾಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಹಿಂದಿನ ಜನ್ಮಗಳ ಕರ್ಮಗಳಿಗನುಗುಣವಾಗಿ ಸಂಸ್ಕಾರವನ್ನು ಮನುಷ್ಯನು ಹೊಂದುತ್ತಾನೆ. ಸಂಸ್ಕಾರದಿಂದ ಶ್ರದ್ಧೆಯನ್ನು ಹೊಂದುತ್ತಾನೆ.</p>
  </div>
  <div>
    <p>ಆಗಸ್ಟ್ ೩೦</p>
  </div>
  <div>
    <p>೨೪೩. ಶ್ರದ್ಧೆಯೇ ಜೀವನ</p>
  </div>
  <div>ಸತ್ತ್ವಾನುರೂಪಾ ಸರ್ವಸ್ಯ ಶ್ರದ್ಧಾ ಭವತಿ ಭಾರತ।<br/>ಶ್ರದ್ಧಾಮಯೋಽಯಂ ಪುರುಷೋ ಯೋ ಯಚ್ಛ್ರದ್ಧಃ ಸ ಏವ ಸಃ॥</div>
  <div/>
  <div>
    <p>ಭಗವದ್ಗೀತಾ ೧೭-೩</p>
  </div>
  <div>ಭಾರತನೆ, ಪ್ರತಿಯೊಬ್ಬ ಮನುಷ್ಯನಿಗೂ ಅವನವನ ಹಿಂದಿನ ಸಂಸ್ಕಾ ರದ ಅಂತಃಕರಣಕ್ಕನುಗುಣವಾಗಿ ಅವನವನಿಗೆ ಆಯಾ ವಿಷಯದಲ್ಲಿ ಶ್ರದ್ಧೆಯೆಂಬುದು ಇರುತ್ತದೆ. ಈ ಮಾನವನೆಂಬುವವನು ಶ್ರದ್ಧಾಮಯನೇ. ಎಂಥ ಶ್ರದ್ಧೆಯುಳ್ಳವನೋ ಆ ಶ್ರದ್ಧೆಯೇ ಆ ಮನುಷ್ಯನು.ಪ್ರತಿಯೊಬ್ಬ ಮಾನವನೂ ಒಂದೊಂದು ಸಂಸ್ಕಾರವುಳ್ಳವನಾಗಿರುತ್ತಾನೆ. ಸಂಸ್ಕಾರವೆಂದರೆ ಹಿಂದಿನ ಅನೇಕ ಜನ್ಮಗಳಲ್ಲಿ ಮಾಡಿರುವ ಪುಣ್ಯಪಾಪಕರ್ಮಗಳ ವಾಸನೆಯ ಆವಿರ್ಭಾವ. ಇದು ಎಲ್ಲರಿಗೂ ಸಮಾನವಾಗಿ ಒಂದೇ ರೀತಿಯಲ್ಲಿ ಇರುವುದಿಲ್ಲ. ತನ್ನ ಆ ಸಂಸ್ಕಾರಕ್ಕೆ ತಕ್ಕಂತೆಯೇ ಆಯಾ ಮನುಷ್ಯನು ತನ್ನ ಜೀವನವನ್ನು ನಡೆಸುತ್ತಾನೆ. ಇದಕ್ಕೆ ತಕ್ಕಂತೆಯೇ ಅವನಿಗೆ ಶ್ರದ್ಧೆಯೂ ಇರುತ್ತದೆ.</div>
  <div>
    <p>ಮನುಷ್ಯನ ಜೀವನವೆಲ್ಲವೂ ಶ್ರದ್ಧಾಮಯವೇ ಆಗಿರುತ್ತದೆ. ಶ್ರದ್ಧೆಯೇ ಜೀವನವಾಗಿಬಿಟ್ಟಿರುತ್ತದೆ. ತನ್ನ ತನ್ನ ಸಂಸ್ಕಾರಕ್ಕೆ ತಕ್ಕಂತೆ ಶ್ರದ್ಧಾವಂತನಾಗಿರುತ್ತಾನೆ. ಯಾವ ದೇಶ ಕಾಲ ವಾತಾವರಣಗಳಲ್ಲಿದ್ದರೂ ಅವನವನ ಸಂಸ್ಕಾರಕ್ಕೆ , ಅವನವನ ಶ್ರದ್ಧೆಗೆ ತಕ್ಕಂತೆಯೇ ಅವನವನ ಜೀವನ ಕ್ರಮವು ಇರುತ್ತದೆ. ಈ ಸಂಸ್ಕಾರವು ಸಾತ್ತ್ವಿಕ ರಾಜಸ ತಾಮಸವಾಗಿರುತ್ತದೆ. ಈಗಿನ ಜೀವನ ಸಂಸ್ಕಾರ ಶ್ರದ್ಧೆಗಳನ್ನು ನೋಡಿಕೊಂಡು ಅವನ ಹಿಂದಿನ ಜನ್ಮಗಳ ಕರ್ಮಗಳನ್ನು ಊಹೆಮಾಡಬಹುದಾಗಿದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಾಮರಹಿತಾಯ ವಾಸುದೇವಾಯ ನಮಃ॥</div>
  <div>ಕುರ್ವನ್ನಪಿ ತು ಕರ್ಮಾಣಿ ಜ್ಞಾನೀ ನಾಪ್ನೋತಿ ಕಿಲ್ಬಿಷಮ್।<br/>ಕಾಮಸಂಕಲ್ಪಹೀನತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕಾಮಸಂಕಲ್ಪರಹಿತನಾಗಿರುವುದರಿಂದ ಜ್ಞಾನಿಯು ಕರ್ಮಗಳನ್ನು ಮಾಡುತ್ತಿದ್ದರೂ, ಅವನಿಗೆ ಆ ಕರ್ಮಗಳ ಕೊಳೆಯು ಅಂಟುವುದಿಲ್ಲ.</p>
  </div>
  <div>
    <p>ಆಗಸ್ಟ್ ೩೧</p>
  </div>
  <div>
    <p>೨೪೪. ಇಂಥವನಿಗೆ ಪಾಪವಿಲ್ಲ</p>
  </div>
  <div>ನಿರಾಶೀರ್ಯತಚಿತ್ತಾತ್ಮಾ ತ್ಯಕ್ತಸರ್ವಪರಿಗ್ರಹಃ।<br/>ಶಾರೀರಂ ಕೇವಲಂ ಕರ್ಮ ಕುರ್ವನ್ನಾಪ್ನೋತಿ ಕಿಲ್ಬಿಷಮ್॥</div>
  <div>
    <p>ಭಗವದ್ಗೀತಾ ೪-೨೧</p>
  </div>
  <div>
    <p>ಆಶೆಗಳಿಲ್ಲದವನೂ ಯತಚಿತ್ತಾತ್ಮನೂ ಸರ್ವಪರಿಗ್ರಹಗಳನ್ನೂ ಬಿಟ್ಟವನೂ ಆದ ಆತ್ಮಜ್ಞಾನಿಯು, ಈ ಶರೀರದ ಸ್ಥಿತಿಗಾಗಿ ಏನೇ ಕರ್ಮಗಳನ್ನು ಮಾಡಿದರೂ ಅದರಿಂದ ಅವನು ಪಾಪವನ್ನು ಹೊಂದುವುದಿಲ್ಲ.</p>
    <p>ಕರ್ಮಗಳು ಬಂಧಕವಲ್ಲ, ಕರ್ಮಗಳಲ್ಲಿರುವ ಕಾಮಸಂಕಲ್ಪಗಳು ಬಂಧಕ. ಈ ಕರ್ಮಗಳು ಶುಭವಾಗಿವೆ, ಇವುಗಳನ್ನು ನಾನು ಮಾಡುತ್ತಿದ್ದೇನೆ, ಇವುಗಳಿಂದ ನನಗೆ ಇಂಥಿಂಥ ಫಲಗಳಾಗುತ್ತವೆ— ಎಂದೆಲ್ಲ ತಿಳಿದು ಮಾಡುವ ಕರ್ಮಗಳೇ ಬಂಧಕ. ಆದ್ದರಿಂದಲೇ ಅಜ್ಞಾನಿಗಳು ಕರ್ಮಬಂಧನದಲ್ಲಿ ಸಿಕ್ಕಿಕೊಂಡು ಸಂಕಟಪಡುತ್ತಾರೆ.</p>
    <p>ಆದರೆ ಜ್ಞಾನಿಯು ಮಾಡುವ ಕರ್ಮಗಳು ಅವನಿಗೆ ಬಂಧಕವಾಗುವುದಿಲ್ಲ. ಜ್ಞಾನಿಯ ಮೂರು ಲಕ್ಷಣಗಳನ್ನು ಇಲ್ಲಿ ತಿಳಿಸಿರುತ್ತದೆ. </p>
  </div>
  <div>೧.</div>
  <div>ನಿರಾಶೀಃ—ಆಶೆಯಿಲ್ಲದವನು. ಆಶೆ, ಕಾಮ, ಏಷಣೆ, ತೃಷ್ಣೆಯು ಆತ್ಮಜ್ಞಾನಿಗೆ ಕನಸಿನಲ್ಲೂ ಇರಲಾರದು. ಆತ್ಮಾನಂದದಿಂದ ಸಂತೃಪ್ತನಾಗಿ ಅಕಾಮನಾಗಿರುವ ಜ್ಞಾನಿಗೆ ಆಶೆಯೆಂಬುದು ಇರಲಾರದು.</div>
  <div>೨.</div>
  <div>ಯತಚಿತ್ತಾತ್ಮಾ—ಮನಸ್ಸನ್ನೂ ಇಂದ್ರಿಯಗಳನ್ನೂ ತನ್ನ ಹತೋಟಿಯಲ್ಲಿ ಇಟ್ಟುಕೊಂಡಿರುವವನೇ ಆತ್ಮಜ್ಞಾನಿಯು.</div>
  <div>೩.</div>
  <div>ತ್ಯಕ್ತಸರ್ವಪರಿಗ್ರಹಃ—‘ಪರಿಗ್ರಹ’ ಎಂದರೆ ನನ್ನದು ಎಂದಾಗಿರುವ ವಸ್ತು. ಬ್ರಹ್ಮವೇ ತಾನೆಂದು ತಿಳಿದಿರುವ ಜ್ಞಾನಿಗೆ ಪರಿಗ್ರಹವೆಂಬುದೆಲ್ಲಿ?</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  <div>॥ ಓಮ್ ಏಕಾಂಶೇನ ವ್ಯಾಪಕಾಯ ವಾಸುದೇವಾಯ ನಮಃ॥</div>
  <div>ವ್ಯಕ್ತಾವ್ಯಕ್ತಾತ್ಮಕಂ ಸರ್ವಂ ಸರ್ವಶಕ್ತೇಃ ಪರಾತ್ಮನಃ।<br/>ಏಕಾಂಶೇನ ಸ್ಥಿತಂ ವಿಶ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವ್ಯಕ್ತ ಮತ್ತು ಅವ್ಯಕ್ತರೂಪವಾಗಿರುವ ಇಡೀ ವಿಶ್ವವು ಸರ್ವಶಕ್ತನಾದ ಪರಮಾತ್ಮನ ಕೇವಲ ಒಂದಂಶಮಾತ್ರವಾಗಿರುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೧</p>
  </div>
  <div>
    <p>೨೪೫. ಇದೆಲ್ಲವೂ ಒಂದಂಶಮಾತ್ರ</p>
  </div>
  <div>ಅಥವಾ ಬಹುನೈತೇನ ಕಿಂ ಜ್ಞಾತೇನ ತವಾರ್ಜುನ।<br/>ವಿಷ್ಟಭ್ಯಾಹಮಿದಂ ಕೃತ್ಸ್ನಮ್ ಏಕಾಂಶೇನ ಸ್ಥಿತೋ ಜಗತ್॥</div>
  <div>
    <p>ಭಗವದ್ಗೀತಾ ೧೦-೪೨</p>
  </div>
  <div><p>ಅರ್ಜುನನೆ, ನನ್ನ ಈ ಒಂದೊಂದೇ ವಿಭೂತಿಯನ್ನು ನೀನು ತಿಳಿಯುತ್ತಾ ಹೋದರೆ ಅಷ್ಟರಿಂದ ಏನು ಪ್ರಯೋಜನ? ನನ್ನ ಕಟ್ಟಕಡೆಯ ಒಂದೇ ಒಂದು ಮಾತನ್ನು ಈಗ ಹೇಳುತ್ತೇನೆ, ಕೇಳು. ನಾನು ನನ್ನ ಕೇವಲ ಒಂದಂಶದಿಂದ ಮಾತ್ರವೇ ಈ ಇಡೀ ಸಂಪೂರ್ಣ ಜಗತ್ತನ್ನು ಸಂಪೂರ್ಣವಾಗಿ ವ್ಯಾಪಿಸಿಕೊಂಡು ಧರಿಸಿರುತ್ತೇನೆ.</p>್ಜ್ಝ್ಬ್ಖ್ಥ್ಫ = <p>ಭಗವಂತನು ಈ ವಿಶ್ವವನ್ನೆಲ್ಲ ವ್ಯಾಪಿಸಿರುತ್ತಾನೆ. ಆದರೂ ಉಪಾಸನೆಗಾಗಿ, ದಿವ್ಯವಾಗಿ ಭವ್ಯವಾಗಿ ಅದ್ಭುತವಾಗಿ ಕಾಣುವ ಕೆಲವು ವಸ್ತುಗಳನ್ನು ತಿಳಿಸಿ, ಅವುಗಳಲ್ಲಿ ಭಗವಂತನ ಉಪಾಸನೆಯನ್ನು ಮಾಡಬೇಕೆಂದು ಇಲ್ಲಿ ತಿಳಿಸಿರುತ್ತದೆ. ಆಶ್ಚರ್ಯಕರವಾದ ವಸ್ತುಗಳಲ್ಲಿ ಭಗವದ್ಭಾವನೆಯನ್ನು ಮಾಡಬೇಕು. ಇದಕ್ಕೆ ಭಗವಂತನ ‘<strong>ವಿಭೂತಿ</strong>’ ಎಂದು ಹೆಸರು. ವಿಭೂತಿ ಎಂದರೆ <strong>ವಿಶೇಷೇಣ ಭೂತಿಃ</strong>, <strong>ವಿಶೇಷತೋ ಭೂತಿಃ</strong>. ಈ ವಿಭೂತಿಗಳನ್ನೆಲ್ಲ ಪಟ್ಟಿಹಾಕುತ್ತಾ ಹೋದರೆ ಅದಕ್ಕೆ ಕೊನೆಯೇ ಇರಲಾರದು.</p>್ಜ್ಝ್ಬ್ಖ್ಥ್ಫ = <p>ಹಾಗಾದರೆ ಭಗವಂತನನ್ನು ಹೇಗೆ ಉಪಾಸನೆ ಮಾಡಬೇಕು? ಎಂದರೆ, ಈ ಶ್ಲೋಕದಲ್ಲಿ ಉತ್ತರವಿದೆ: ಈ ಪ್ರಪಂಚವೆಂದರೆ ವಿಶ್ವ, ಜಗತ್ತು. ಇದು ಅದ್ಭುತವಾಗಿದೆ. ಹರಡಿಕೊಂಡಿರುವ ಈ ಜಗತ್ತು ಭಗವಂತನ ಕೇವಲ ಒಂದಂಶಮಾತ್ರ ಎಂದಮೇಲೆ ಆ ಭಗವಂತನು ಎಷ್ಟು ದೊಡ್ಡವನಾಗಿದ್ದಾನೆ! ಎಂದು ತಿಳಿದು ಉಪಾಸನೆ ಮಾಡಬೇಕು.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಂನ್ಯಾಸಸ್ವರೂಪವಿದೇ ವಾಸುದೇವಾಯ ನಮಃ॥</div>
  <div>ಸ್ವಧರ್ಮಂ ಕುರುತೇ ಯಸ್ತು ಫಲಂ ಸಂನ್ಯಸ್ಯ ಭಕ್ತಿತಃ।<br/><strong>ಸಂನ್ಯಾಸೀ</strong> ಸ ತು ವಿಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>ಯಾವಾತನು ಫಲಗಳನ್ನು ಬಿಟ್ಟು ಶ್ರದ್ಧಾಭಕ್ತಿಯಿಂದ ಸ್ವಧರ್ಮವನ್ನು ಮಾಡುತ್ತಿದ್ದಾನೆಯೋ ಅವನೂ <strong>ಸಂನ್ಯಾಸಿಯೇ.</strong></div>
  <div>
    <p>ಸೆಪ್ಟೆಂಬರ್ ೨</p>
  </div>
  <div>
    <p>೨೪೬. ಇವನೂ ಸಂನ್ಯಾಸಿಯೇ</p>
  </div>
  <div>ಅನಾಶ್ರಿತಃ ಕರ್ಮಫಲಂ ಕಾರ್ಯಂ ಕರ್ಮ ಕರೋತಿ ಯಃ।<br/>ಸ ಸಂನ್ಯಾಸೀ ಚ ಯೋಗೀ ಚ ನ ನಿರಗ್ನಿರ್ನ ಚಾಕ್ರಿಯಃ॥</div>
  <div>
    <p>ಭಗವದ್ಗೀತಾ ೬-೧</p>
  </div>
  <div>
    <p>ಕರ್ಮಗಳ ಫಲವನ್ನು ಅಪೇಕ್ಷಿಸದೆ ಹಾಗೂ ನಿರೀಕ್ಷಿಸದೆ ಯಾವಾತನು ಕರ್ತವ್ಯಕರ್ಮಗಳನ್ನು ಶ್ರದ್ಧೆಯಿಂದ ಮಾಡುತ್ತಾನೆಯೋ, ಅವನೇ ಸಂನ್ಯಾಸಿಯೂ ಯೋಗಿಯೂ ಆಗಿರುತ್ತಾನೆಯೇ ಹೊರತು, ಅಗ್ನಿ ಯನ್ನು ಬಿಟ್ಟವನಾಗಲಿ ಕರ್ಮ ಮಾಡದವನಾಗಲಿ ಸಂನ್ಯಾಸಿಯಲ್ಲ.</p>
  </div>
  <div>
    <p>‘<strong>ಸಂನ್ಯಾಸಿಗಳು</strong>’ ಎಂದಕೂಡಲೇ ನಮ್ಮ ಮನಸ್ಸಿನಲ್ಲಿ ಬರುವ ಕಲ್ಪನೆ ಯೆಂದರೆ ಅಗ್ನಿಯನ್ನು ಬಿಟ್ಟಿರುವವರು, ಶ್ರೌತಸ್ಮಾರ್ತಕರ್ಮಗಳನ್ನೆಲ್ಲ ತ್ಯಾಗ ಮಾಡಿರುವವರು ಎಂದು. ವೇದಶಾಸ್ತ್ರ ಪುರಾಣಗಳ ಪ್ರಕಾರ ಹಾಗೂ ಭಾರತೀಯ ಸಂಪ್ರದಾಯದ ಪ್ರಕಾರ ಈ ಅಭಿಪ್ರಾಯವು ಸರಿಯೇ ಆಗಿದೆ. ಸಂನ್ಯಾಸಿಗಳೆಂದರೆ ಕರ್ಮಾತೀತರಾದ ಜ್ಞಾನಿಗಳೇ ಹೌದು.</p>
  </div>
  <div>
    <p>ಆದರೆ ಈ ಪ್ರಕರಣದಲ್ಲಿ ಕರ್ಮಯೋಗಿಗಳನ್ನೂ ಸಂನ್ಯಾಸಿಗಳೆಂದು ಕರೆಯಲಾಗಿರುತ್ತದೆ. ಕರ್ಮಗಳನ್ನು ಮಾಡುತ್ತಿದ್ದರೂ ಇವರು ಒಂದರ್ಥದಲ್ಲಿ <strong>ಸಂನ್ಯಾಸಿಗಳೇ</strong>. ಸಂನ್ಯಾಸಿಗಳು ಎಂದರೆ ಬಿಟ್ಟಿರುವವರು. ಕರ್ಮಯೋಗಿಗಳೂ ಫಲಾಪೇಕ್ಷೆಯನ್ನೂ ಕರ್ಮಸಂಗವನ್ನೂ ಬಿಟ್ಟಿರುತ್ತಾರಲ್ಲವೆ? ಹೀಗೆ ಕರ್ಮಯೋಗಿಗಳನ್ನೂ ಸಂನ್ಯಾಸಿಗಳೆಂದು ಹೊಗಳಿರುವದು ಕರ್ಮಯೋಗದ ಮಹತ್ತ್ವವನ್ನು ತಿಳಿಸುವದಕ್ಕಾಗಿ. ಇವರು ಯೋಗಿಗಳೂ ಆಗಿರುತ್ತಾರೆ. ಯೋಗವೆಂದರೆ ಭಗವಂತನಲ್ಲಿ ಮನಸ್ಸನ್ನು ಇಡುವುದು. ಭಗವದ್ಭಕ್ತರೂ ಮುಮುಕ್ಷುಗಳೂ ಆದ ಈ ಕರ್ಮಿಗಳು ತಮ್ಮ ಕರ್ಮಗಳನ್ನೆಲ್ಲ ಭಗವಂತನಲ್ಲಿ ಸಮರ್ಪಿಸಿಬಿಟ್ಟಿರುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸುಸಂಸ್ಕಾರವತೇ ವಾಸುದೇವಾಯ ನಮಃ॥</div>
  <div>ನ ಜಾನಂತಿ ಸ್ವಮಾತ್ಮಾನಂ ಯತಂತೋಽಪಿ ಹಿ ಸಾಧಕಾಃ।<br/>ಶಾಸ್ತ್ರಸಂಸ್ಕಾರರಾಹಿತ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶಾಸ್ತ್ರಸಂಸ್ಕಾರರಹಿತರಾಗಿರುವ ಸಾಧಕರು ಪ್ರಯತ್ನಿಸುತ್ತಿದ್ದರೂ ತಮ್ಮ ಆತ್ಮನನ್ನು ಅರಿಯಲಾರರು.</p>
  </div>
  <div>
    <p>ಸೆಪ್ಟೆಂಬರ್ ೩</p>
  </div>
  <div>
    <p>೨೪೭. ಚಿತ್ತಶುದ್ಧಿಯ ಮಹಿಮೆ</p>
  </div>
  <div>ಯತಂತೋ ಯೋಗಿನಶ್ಚೈನಂ ಪಶ್ಯಂತ್ಯಾತ್ಮನ್ಯವಸ್ಥಿತಮ್।<br/>ಯತಂತೋಽಪ್ಯಕೃತಾತ್ಮಾನೋ ನೈನಂ ಪಶ್ಯಂತ್ಯಚೇತಸಃ॥</div>
  <div>
    <p>ಭಗವದ್ಗೀತಾ ೧೫-೧೧</p>
  </div>
  <div><p>ಕೆಲವು ಯೋಗಿಗಳು ತಮ್ಮೊಳಗೇ ಇರುವ ಈ ಆತ್ಮನನ್ನು ಪ್ರಯತ್ನದಿಂದ ಕಂಡುಕೊಳ್ಳುತ್ತಾರೆ. ಆದರೆ ಸಂಸ್ಕಾರವಿಲ್ಲದ ಮನಸ್ಸುಳ್ಳ ಅವಿವೇಕಿಗಳು ಮಾತ್ರ ಎಷ್ಟೇ ಪ್ರಯತ್ನಿಸುತ್ತಿದ್ದರೂ ಈ ಆತ್ಮನನ್ನು ಅರಿಯಲಾರರು.</p>ಚಿತ್ತಶುದ್ಧಿಯುಳ್ಳವರಾಗಿದ್ದರೆ, ಇಂದ್ರಿಯನಿಗ್ರಹವುಳ್ಳವರಾಗಿದ್ದರೆ, ಶಾಂತ ಶುದ್ಧ ಮನಸ್ಸುಳ್ಳವರಾಗಿದ್ದರೆ ಅಂಥವರು ಪ್ರಯತ್ನಮಾಡಿದರೆ, ಯೋಗಾನುಷ್ಠಾನದ ಬಲದಿಂದ ತಮ್ಮೊಳಗೇ ಇರುವ ಆತ್ಮನನ್ನು ಸುಲಭವಾಗಿ ಕಂಡುಕೊಳ್ಳುತ್ತಾರೆ, ಅರಿತುಕೊಳ್ಳುತ್ತಾರೆ.</div>
  <div>
    <p>ಆದರೆ ಅಕೃತಾತ್ಮರಾಗಿದ್ದರೆ ಮಾತ್ರ ಅಂಥವರು ಎಷ್ಟೇ ಪ್ರಯತ್ನಪಟ್ಟರೂ ಆತ್ಮನನ್ನು ಕಂಡುಕೊಳ್ಳಲಾರರು. <strong>ಅಕೃತಃ ಆತ್ಮಾ ಯೇಷಾಂ ತೇ ಅಕೃತಾತ್ಮಾನಃ</strong>, <strong>ಅಸಂಸ್ಕೃತಾತ್ಮಾನಃ ಇತ್ಯರ್ಥಃ।</strong> ಶಮದಮಾದಿ ಸಾಧನಗಳಿಂದಲೂ ಇಂದ್ರಿಯನಿಗ್ರಹದಿಂದಲೂ ಯಾರ ಮನಸ್ಸು ಸುಸಂಸ್ಕೃತ ವಾಗಿಲ್ಲವೋ ಅಂಥವರು ಅಕೃತಾತ್ಮರು. ಅಹಂಕಾರ, ದಂಭ, ದರ್ಪಾದಿಗಳಿಂದ ತುಂಬಿಕೊಂಡಿರುವ ಸಾಧಕರು ಎಂಥ ಉಗ್ರವಾದ ತಪಸ್ಸನ್ನೇ ಮಾಡುತ್ತಿದ್ದರೂ ಆತ್ಮನನ್ನು ಅರಿಯಲಾರರು. ಆದ್ದರಿಂದ ಜಿಜ್ಞಾಸುಸಾಧಕರಿಗೆ ಮುಖ್ಯವಾಗಿ ಬೇಕಾಗಿರುವ ಯೋಗ್ಯತೆಯೆಂದರೆ ಅಂತಃಕರಣದ ಶುದ್ಧಿ. ಚಿತ್ತಶುದ್ಧಿಯೊಂದಿದ್ದರೆ ಆತ್ಮಜ್ಞಾನವು ಉಂಟಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶಾಂತಿಸಾಗರಾಯ ವಾಸುದೇವಾಯ ನಮಃ॥</div>
  <div>ನಿಷ್ಕಾಮೋ ನಿರ್ಮಮೋ ಯಸ್ತು ನಿಃಸ್ಪೃಹೋ ನಿರಹಂಕೃತಿಃ।<br/>ಪ್ರಶಾಂತಿಂ ಸಮವಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವನು ನಿಷ್ಕಾಮನೂ ನಿರ್ಮಮನೂ ನಿಃಸ್ಪೃಹನೂ ನಿರಹಂಕಾರಿಯೂ ಆಗಿರುತ್ತಾನೆಯೋ, ಅಂಥವನು ಶಾಂತಿಯನ್ನು ಹೊಂದುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೪</p>
  </div>
  <div>
    <p>೨೪೮. ಇಂಥವನಿಗೇ ಶಾಂತಿ</p>
  </div>
  <div>ವಿಹಾಯ ಕಾಮಾನ್ ಯಃ ಸರ್ವಾನ್ ಪುಮಾಂಶ್ಚರತಿ ನಿಃಸ್ಪೃಹಃ।<br/>ನಿರ್ಮಮೋ ನಿರಹಂಕಾರಃ ಸ ಶಾಂತಿಮಧಿಗಚ್ಛತಿ॥</div>
  <div>
    <p>ಭಗವದ್ಗೀತಾ ೨-೭೧</p>
  </div>
  <div>
    <p>ಯಾವ ಮನುಷ್ಯನು ಎಲ್ಲ ಕಾಮಗಳನ್ನೂ ಬಿಟ್ಟು ನಿಃಸ್ಪೃಹನಾಗಿ ನಿರ್ಮಮನಾಗಿ ಮತ್ತು ನಿರಹಂಕಾರನಾಗಿ ಇರುತ್ತಾನೆಯೋ ಅಂಥ <strong>ಸ್ಥಿತಪ್ರಜ್ಞನು</strong> ಶಾಂತಿಯನ್ನು ಹೊಂದುತ್ತಾನೆ.</p>
    <p>ಮನುಷ್ಯನು ಕಾಮಗಳನ್ನು ಹಿಂಬಾಲಿಸುತ್ತಾ ಹೋದಂತೆಲ್ಲ ಮರುಮರೀಚಿಕೆಯಲ್ಲಿ ನೀರನ್ನು ಅರಸುತ್ತಾ ಹೋದಂತಾಗುತ್ತದೆ. ಕಾಮಗಳಿಂದ ಖಂಡಿತವಾಗಿಯೂ ಸುಖವಿಲ್ಲ, ಕಾಮಗಳಿಂದ ತೃಪ್ತಿಯಿಲ್ಲ—ಎಂಬುದನ್ನು ಕಂಡುಕೊಂಡವನೇ ಧೀರನಾದ ಬ್ರಹ್ಮಜ್ಞಾನಿಯು. ಇಂಥ <strong>ಸ್ಥಿತಪ್ರಜ್ಞ</strong> ನಿಗೆ ಇಲ್ಲಿ ಮೂರು ವಿಶೇಷಣಗಳನ್ನು ಕೊಟ್ಟಿರುತ್ತದೆ.</p>
    <p>೧. <strong>ನಿಃಸ್ಪೃಹಃ</strong>—ಯಾವ ವಸ್ತುಗಳಲ್ಲಿಯೂ ಸ್ಪೃಹೆಯಿಲ್ಲದವನು. ಸ್ಪೃಹಾ ಎಂದರೆ ಆಶೆ. ಅನಾತ್ಮವಸ್ತುಗಳಲ್ಲಿ ಆಶೆಯಿಲ್ಲದವನು. ಆತ್ಮಾನಂದದಲ್ಲಿ ಮುಳುಗಿರುವವನಿಗೆ ಅನಾತ್ಮವಸ್ತುಗಳಲ್ಲಿ ಆಶೆಯು ಇರಲಾರದಷ್ಟೆ?</p>
    <p>೨. <strong>ನಿರ್ಮಮಃ</strong>—ಯಾವ ವಸ್ತುಗಳಲ್ಲಿಯೂ ಇವನಿಗೆ ‘ನನ್ನದು’ ಎನ್ನುವ ಬುದ್ಧಿಯೇ ಇರಲಾರದು. ಶರೀರವು ಬದುಕಿರುವುದಕ್ಕೆ ಬೇಕಾಗಿರುವಷ್ಟು ಪದಾರ್ಥಗಳಲ್ಲಿಯೂ ಅಭಿಮಾನವಿಲ್ಲದವನೇ <strong>ಸ್ಥಿತಪ್ರಜ್ಞನು</strong>.</p>
    <p>೩. <strong>ನಿರಹಂಕಾರಃ</strong>—ವಿದ್ಯಾ, ಬುದ್ಧಿ , ತಪಸ್ಸು, ನಿಗ್ರಹಾನುಗ್ರಹ ಸಾಮರ್ಥ್ಯ, ದಿವ್ಯಶಕ್ತಿ, ಕೀರ್ತಿ—ಮುಂತಾದ ನಿಮಿತ್ತದಿಂದ ಇವನಿಗೆ ಅಹಂಕಾರದ ಲೇಶವೂ ಇರುವುದಿಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ರಾಕ್ಷಸಭೀತಿಕರಾಯ ವಾಸುದೇವಾಯ ನಮಃ॥</div>
  <div>ಪ್ರಧಾವಂತಿ ಹಿ ರಕ್ಷಾಂಸಿ ಭಗವತ್ ಕೀರ್ತನಾತ್ ದಿಶಃ।<br/>ಯುಕ್ತಮೇತತ್ ತಥಾ ಸತ್ಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಗವಂತನ ಸಂಕೀರ್ತನೆಯಿಂದ ರಾಕ್ಷಸರು ದಿಕ್ಕಾಪಾಲಾಗಿ ಓಡಿಹೋಗುತ್ತಾರೆ ಎಂಬಿದು ಯುಕ್ತವೂ ಸತ್ಯವೂ ಆಗಿದೆ.</p>
  </div>
  <div>
    <p>ಸೆಪ್ಟೆಂಬರ್ ೫</p>
  </div>
  <div>
    <p>೨೪೯. ರಾಕ್ಷಸಭೀತಿಪರಿಹಾರಕಮಂತ್ರ</p>
  </div>
  <div>ಸ್ಥಾನೇ ಹೃಷೀಕೇಶ ತವ ಪ್ರಕೀರ್ತ್ಯಾ<br/> ಜಗತ್ ಪ್ರಹೃಷ್ಯತ್ಯನುರಜ್ಯತೇ ಚ।<br/>ರಕ್ಷಾಂಸಿ ಭೀತಾನಿ ದಿಶೋ ದ್ರವಂತಿ<br/> ಸರ್ವೇ ನಮಸ್ಯಂತಿ ಚ ಸಿದ್ಧಸಂಘಾಃ॥</div>
  <div/>
  <div>
    <p>ಭಗವದ್ಗೀತಾ ೧೧-೩೬</p>
  </div>
  <div>ಹೃಷೀಕೇಶನೆ, ನಿನ್ನ ಮಹಿಮೆಯನ್ನು ಕೊಂಡಾಡುವುದರಿಂದ, ಗಾನಮಾಡುವುದರಿಂದ ಜಗತ್ತು ಸಂತೋಷಪಡುತ್ತದೆ ಮತ್ತು ಅನುರಾಗವನ್ನೂ ಹೊಂದುತ್ತದೆ ಎಂಬುದು ಯುಕ್ತವೇ ಆಗಿರುತ್ತದೆ. ನಿನ್ನ ಮಹಿಮೆಯನ್ನು ಕೀರ್ತನೆಮಾಡುವುದರಿಂದ ದುಷ್ಟ ರಾಕ್ಷಸರೆಲ್ಲರೂ ಭೀತರಾಗಿ ದಿಕ್ಕುದಿಕ್ಕಿಗೆ ಓಡಿಹೋಗುತ್ತಾರೆ ಎಂಬುದೂ ನ್ಯಾಯವೇ ಆಗಿರುತ್ತದೆ. ಎಲ್ಲ ಸಿದ್ಧರ, ತಪಸ್ವಿಗಳ, ಮುನಿಗಳ ಸಮೂಹಗಳು ನಿನ್ನನ್ನು ನಮಸ್ಕರಿಸುತ್ತವೆ ಎಂಬುದೂ ಯುಕ್ತವೇ ಆಗಿದೆ.</div>
  <div>
    <p>ವಿಶ್ವರೂಪದರ್ಶನ ಮಾಡಿದ, ಭಗವಂತನ ಸರ್ವಜ್ಞತ್ವ ಸರ್ವಶಕ್ತಿತ್ವವನ್ನು ತನ್ನ ದಿವ್ಯದೃಷ್ಟಿಯಿಂದ ಕಂಡ ಅರ್ಜುನನ ಮಾತಿದು. ಈ ಶ್ಲೋಕವನ್ನು ಮನೆಯಲ್ಲಿ ಪಠಿಸುವುದರಿಂದ <strong>ಭೂತಪ್ರೇತಪಿಶಾಚರಾಕ್ಷಸರುಗಳ ಕಾಟವು ದೂರವಾಗುತ್ತದೆ.</strong> ಭಗವಂತನ ಮಹಿಮೆಯನ್ನು ಗಟ್ಟಿಯಾಗಿ ಗಾನಮಾಡುವುದರಿಂದ, ಕೀರ್ತನೆ ಮಾಡುವುದರಿಂದ ಎಲ್ಲರಿಗೂ ಆನಂದವು ಉಂಟಾಗುತ್ತದೆ. ಸರ್ವಶಕ್ತನಾದ ಭಗವಂತನ ಗುಣಗಾನದಿಂದ ದುಷ್ಟಶಕ್ತಿಗಳೆಲ್ಲವೂ ನಾಶವಾಗಿ ಬಿಡುತ್ತದೆ. ಜ್ಞಾನಿಗಳು, ಸಿದ್ಧರು, ತಪಸ್ವಿಗಳು—ಭಗವಂತನನ್ನು ನಮಿಸುತ್ತಾರೆ ಎನ್ನುವುದೂ ಯುಕ್ತವೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬಂಧನರಹಿತಾಯ ವಾಸುದೇವಾಯ ನಮಃ॥</div>
  <div>ಕರ್ಮಯೋಗಂ ಪ್ರಕುರ್ವಾಣಃ ಶ್ರದ್ಧಾಭಕ್ತಿಸಮನ್ವಿತಃ।<br/>ಕರ್ಮಭ್ಯೋ ಮುಚ್ಯತೇ ಜಂತುಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರದ್ಧಾಭಕ್ತಿಯಿಂದ ಕೂಡಿಕೊಂಡು ಕರ್ಮಯೋಗವನ್ನು ಮಾಡುತ್ತಿರುವ ಸಾಧಕನು ಕರ್ಮಬಂಧನಗಳಿಂದ ಮುಕ್ತನಾಗಿಬಿಡುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೬</p>
  </div>
  <div>
    <p>೨೫೦. ಮುಳ್ಳಿನಿಂದ ಮುಳ್ಳನ್ನು ತೆಗೆದಂತೆ</p>
  </div>
  <div>ಯೇ ಮೇ ಮತಮಿದಂ ನಿತ್ಯಮ್ ಅನುತಿಷ್ಠಂತಿ ಮಾನವಾಃ।<br/>ಶ್ರದ್ಧಾವಂತೋಽನಸೂಯಂತಃ ಮುಚ್ಯಂತೇ ತೇಽಪಿ ಕರ್ಮಭಿಃ॥</div>
  <div>
    <p>ಭಗವದ್ಗೀತಾ ೩-೩೧</p>
  </div>
  <div>
    <p>ಅರ್ಜುನನೆ, ಯಾವ ಮಾನವರು ನನ್ನ ಈ ಅಭಿಪ್ರಾಯದಂತೆ ಕರ್ಮಗಳನ್ನು ಶ್ರದ್ಧೆಯಿಂದ ಮಾಡುತ್ತಾರೆಯೋ, ಅಂಥವರೂ ಕೂಡ ಈ ಕರ್ಮಾನುಷ್ಠಾನದ ಮೂಲಕವೇ ಕರ್ಮಬಂಧನಗಳಿಂದ ಬಿಡುಗಡೆಯನ್ನು ಹೊಂದಿಬಿಡುತ್ತಾರೆ.</p>
  </div>
  <div>
    <p>ಕರ್ಮಗಳೆಂದರೇ ಬಂಧಕ. ಕರ್ಮಾನುಷ್ಠಾನದಿಂದ ಜನ್ಮಾಂತರ ದೇಹಾಂತರಗಳು ಪ್ರಾಪ್ತವಾಗುತ್ತವೆ. ಮಾಡಿದ ಕರ್ಮಗಳಿಗೆ ಫಲಗಳು ಬಂದೇ ಬರುತ್ತವೆ. ಆದರೆ ಕರ್ಮಗಳನ್ನು ಭಗವಂತನಿಗೆ ಸಮರ್ಪಿಸಿ, ಫಲಾಸಂಗವಿಲ್ಲದೆ ಕರ್ಮಯೋಗವನ್ನಾಗಿ ಮಾಡಿದರೆ ಅದೇ ಕರ್ಮಗಳು ಮೋಕ್ಷಕ್ಕೂ ಸಾಧನಗಳಾಗುತ್ತವೆ.</p>
  </div>
  <div>
    <p>ಮಾಡುವ ಸಕಲ ಕರ್ಮಗಳನ್ನೂ ಭಗವಂತನಿಗೇ ಸಮರ್ಪಿಸಿ ಮಾಡಬೇಕು. ನಾನು ಈ ಕರ್ಮಗಳನ್ನೆಲ್ಲ ಈಶ್ವರನಿಗಾಗಿ ಮಾಡುತ್ತಿದ್ದೇನೆ, ನಾನೊಬ್ಬ ಪರಮೇಶ್ವರನ ಸೇವಕನು, ನನ್ನದೆಂಬುದು ಏನೇನೂ ಇಲ್ಲ, ಎಲ್ಲವೂ ಈಶ್ವರನ ಸಂಕಲ್ಪ, ನಾನೊಬ್ಬ ಈಶ್ವರನ ಕೈಗೊಂಬೆ ಮಾತ್ರವಾಗಿದ್ದೇನೆ—ಎಂಬೀ ಈಶ್ವರಾರ್ಪಣಬುದ್ಧಿಯಿಂದ ಕರ್ಮಗಳನ್ನು ಮಾಡುತ್ತಾ ಬಂದರೆ ಅವನು ಕರ್ಮಯೋಗಿ ಎನಿಸುತ್ತಾನೆ. ಹೀಗೆ ಧರ್ಮಾನುಷ್ಠಾನ ತತ್ಪರನಾಗಿದ್ದರೆ ಅಂಥವನು ಭಗವಂತನ ಕೃಪೆಯಿಂದ ಚಿತ್ತಶುದ್ಧಿಯನ್ನು ಪಡೆದು ಅನಂತರ ಆತ್ಮಜ್ಞಾನವನ್ನು ಹೊಂದಿದವನಾಗಿ ಮುಕ್ತನಾಗಿಬಿಡುತ್ತಾನೆ. ಇದು <strong>ಮುಳ್ಳಿನಿಂದ ಮುಳ್ಳನ್ನು ತೆಗೆದಂತೆ</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಸ್ಮೈ ಜ್ಯೋತಿಷೇ ವಾಸುದೇವಾಯ ನಮಃ॥</div>
  <div>ಜ್ಞೇಯಭೂತಂ ಪರಂಬ್ರಹ್ಮ ಸರ್ವಭೂತೇಷು ನಿಷ್ಠಿತಮ್।<br/>ಸೂರ್ಯಾದೀನಾಮಪಿ ಜ್ಯೋತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜ್ಞೇಯವಾದ ಪರಬ್ರಹ್ಮವೇ ಸರ್ವಭೂತಗಳಲ್ಲಿಯೂ ಇರುತ್ತದೆ. ಸೂರ್ಯಾದಿಗಳಿಗೂ ಈ ಬ್ರಹ್ಮವೇ ಜ್ಯೋತಿಯಾಗಿರುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೭</p>
  </div>
  <div>
    <p>೨೫೧. ಜ್ಯೋತಿಗಳಿಗೆಲ್ಲ ಜ್ಯೋತಿ</p>
  </div>
  <div>ಜ್ಯೋತಿಷಾಮಪಿ ತಜ್ಜ್ಯೋತಿಃ ತಮಸಃ ಪರಮುಚ್ಯತೇ।<br/>ಜ್ಞಾನಂ ಜ್ಞೇಯಂ ಜ್ಞಾನಗಮ್ಯಂ ಹೃದಿ ಸರ್ವಸ್ಯ ವಿಷ್ಠಿತಮ್॥</div>
  <div>ಭಗವದ್ಗೀತಾ ೧೩-೧೭</div>
  <div>ಬ್ರಹ್ಮವೆಂಬ ಜ್ಞೇಯವಾದ ತತ್ತ್ವವು ಬೆಳಕುಗಳಿಗೆಲ್ಲ ಬೆಳಕಾಗಿರುತ್ತದೆ. ಅದು ಅಜ್ಞಾನವೆಂಬ ಕತ್ತಲೆಗಿಂತ ಆಚೆ ಇರುತ್ತದೆ. ಜ್ಞಾನ, ಜ್ಞೇಯ ಮತ್ತು ಜ್ಞಾನಗಮ್ಯ, ಇವು ಎಲ್ಲರ ಹೃದಯದಲ್ಲಿಯೇ ಇರುತ್ತವೆ.ಪರಬ್ರಹ್ಮವೇ ಜ್ಞೇಯವಾದ ತತ್ತ್ವವು. ಇದನ್ನೇ ಪ್ರತಿಯೊಬ್ಬ ಮಾನವನೂ ತಿಳಿಯಬೇಕು. ಈ ಪರಬ್ರಹ್ಮಕ್ಕೆ ವೇದಾಂತದಲ್ಲಿ ಪರಮಾತ್ಮನೆಂದೂ ಭಗವಂತನೆಂದೂ ಹೆಸರುಗಳು. ಈ ಬ್ರಹ್ಮವು <strong>ಜ್ಯೋತಿಗಳಿಗೆಲ್ಲ ಪರಂಜ್ಯೋತಿ</strong>ಯಾಗಿರುತ್ತದೆ. ಸೂರ್ಯ ಚಂದ್ರ ನಕ್ಷತ್ರಗಳು ಅಗ್ನಿ ಮುಂತಾದವುಗಳಿಗೂ, ಜ್ಞಾನೇಂದ್ರಿಯಗಳಿಗೂ ಬೆಳಕಾಗಿರುವ ಪರಬ್ರಹ್ಮವೇ ನಮ್ಮೆಲ್ಲರ ಆತ್ಮನಾಗಿರುತ್ತದೆ. ಇಂಥ ಬ್ರಹ್ಮತತ್ತ್ವದಲ್ಲಿ ಕತ್ತಲೆಯಾಗಲಿ ಅಜ್ಞಾನಾಂಧಕಾರವಾಗಲಿ ಇರುವುದಿಲ್ಲ.</div>
  <div>
    <p>ಸರಿ, ಇಂಥ ಬ್ರಹ್ಮವನ್ನು ನಮ್ಮಂಥವರು ಕಾಣುವುದಾಗಲಿ ಹೊಂದುವುದಾಗಲಿ ಹೇಗೆ? ಎಂದರೆ ಇಲ್ಲಿದೆ ಅದಕ್ಕೆ ಉತ್ತರ: ಆ ಜ್ಯೋತಿಃಸ್ವರೂಪವಾಗಿರುವ ಬ್ರಹ್ಮವು ನಮ್ಮೊಳಗೇ ಇರುತ್ತದೆ. ನಮ್ಮೊಳಗಿರುವ ಬ್ರಹ್ಮವನ್ನು ನಮ್ಮ ಸ್ವರೂಪವೇ ಎಂದು ತಿಳಿಯುವುದಕ್ಕೆ ಬೇಕಾದ ಅಮಾನಿತ್ವಾದಿ ಸಾಧನಗಳೂ, ಜ್ಞಾನಗಮ್ಯವಾದ ತತ್ತ್ವವೂ ನಮ್ಮೊಳಗೇ ಇರುತ್ತವೆ. ಶುದ್ಧವಾದ ಮನಸ್ಸಿನಿಂದ, ಸದ್ಗುರೂಪದೇಶ ಶ್ರವಣದಿಂದ ಸಾಧಕರು ತಮ್ಮೊಳಗೇ ಬ್ರಹ್ಮವನ್ನು ಅರಿತುಕೊಳ್ಳಬಹುದು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀ ಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಭಕ್ತಲಕ್ಷಣವತೇ ವಾಸುದೇವಾಯ ನಮಃ॥</div>
  <div>ಸರ್ವಭೂತಪ್ರಿಯಃ ಶಾಂತೋ ಹರ್ಷಶೋಕವಿವರ್ಜಿತಃ।<br/>ಧೀರೋಽಸೌ ಭಗವದ್ಭಕ್ತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ಪ್ರಾಣಿಗಳನ್ನೂ ಪ್ರೀತಿಸುವ, ಶಾಂತನಾದ, ಹರ್ಷಶೋಕರಹಿತನಾದ ಧೀರನಾದ ಜ್ಞಾನಿಯೇ ಭಗವಂತನ ನಿಜವಾದ ಭಕ್ತನು.</p>
  </div>
  <div>
    <p>ಸೆಪ್ಟೆಂಬರ್ ೮</p>
  </div>
  <div>
    <p>೨೫೨. ಷಡ್ಗುಣಸಂಪನ್ನನಾದ ಭಕ್ತನು</p>
  </div>
  <div>ಯಸ್ಮಾನ್ನೋದ್ವಿಜತೇ ಲೋಕೋ ಲೋಕಾನ್ನೋದ್ವಿಜತೇ ಚ ಯಃ।<br/>ಹರ್ಷಾಮರ್ಷಭಯೋದ್ವೇಗೈರ್ಮುಕ್ತೋ ಯಃ ಸ ಚ ಮೇ ಪ್ರಿಯಃ॥</div>
  <div>
    <p>ಭಗವದ್ಗೀತಾ ೧೨-೧೫</p>
  </div>
  <div><p>ಯಾವನ ದೆಸೆಯಿಂದ ಜನರು ದುಃಖವನ್ನು ಅನುಭವಿಸುವುದಿಲ್ಲವೋ, ಯಾವಾತನು ಜನಗಳಿಂದ ತಾನೂ ಉದ್ವಿಗ್ನನಾಗುವುದಿಲ್ಲವೋ; ಮತ್ತು ಯಾವಾತನು ಹರ್ಷ, ಕೋಪ, ಭಯ, ಉದ್ವೇಗಗಳಿಂದ ಮುಕ್ತನಾಗಿದ್ದಾನೆಯೋ, ಅಂಥವನೇ ನನಗೆ ಪ್ರಿಯನು.</p>ಭಕ್ತನ ಆರು ಲಕ್ಷಣಗಳನ್ನು ಇಲ್ಲಿ ತಿಳಿಸಿರುತ್ತದೆ.</div>
  <div/>
  <div/>
  <div>
    <p>೧.</p>
  </div>
  <div>
    <p>ತನ್ನ ಮಾತು ಕೃತಿಗಳಿಂದ ಇತರರಿಗೆ ಉದ್ವೇಗವನ್ನು ಉಂಟುಮಾಡದವನು, ಅರ್ಥಾತ್ ಎಲ್ಲರನ್ನೂ ಪ್ರೀತಿಸುವವನು.</p>
  </div>
  <div>
    <p>೨.</p>
  </div>
  <div>
    <p>ಇತರರ ನಿಂದೆ ತಿರಸ್ಕಾರದ ಮಾತುಗಳಿಂದ ತಾನೂ ಉದ್ವಿಗ್ನನಾಗದಿರುವವನು. ಅಂಥವರನ್ನೂ ಪ್ರೀತಿಸುವವನು.</p>
  </div>
  <div>
    <p>೩.</p>
  </div>
  <div>
    <p>ಇಷ್ಟವಸ್ತುಗಳು ಪ್ರಾಪ್ತವಾದಾಗ ಅದರಿಂದ ಸಂತೋಷಪಡದಿರುವವನು, ಅದನ್ನು ಭಗವಂತನ ಪ್ರಸಾದವೆಂದೇ ಭಾವಿಸುವವನು.</p>
  </div>
  <div>
    <p>೪.</p>
  </div>
  <div>
    <p>ಅಮರ್ಷವೆಂದರೆ ಕೋಪ. ಕೋಪತಾಪಗಳಿಗೆ ಎಂದಿಗೂ ವಶನಾಗದಿರುವವನು. ಕೋಪವನ್ನು ವಿವೇಕದಿಂದ ತಡೆದುಕೊಳ್ಳುವವನು.</p>
  </div>
  <div>
    <p>೫.</p>
  </div>
  <div>
    <p>ಭಯವನ್ನು ಭಗವಂತನ ಸ್ಮರಣೆಯಿಂದ ದೂರಮಾಡಿಕೊಂಡು ನಿರ್ಭಯನಾಗಿರುವವನು.</p>
  </div>
  <div>
    <p>೬.</p>
  </div>
  <div>
    <p>ಉದ್ವೇಗರಹಿತನು. ಉದ್ವೇಗ, ದುಃಖಗಳನ್ನು ವಿವೇಕದಿಂದ ಹಾಗೂ ಭಕ್ತಿಯ ಪ್ರಭಾವದಿಂದ ದೂರಮಾಡಿಕೊಂಡಿರುವವನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ತಪೋಮೂರ್ತಯೇ ವಾಸುದೇವಾಯ ನಮಃ॥</div>
  <div>ಗುರುಭಕ್ತಿವಿದೂರಾಯ ಹ್ಯಭಕ್ತಾಯಾತಪಸ್ವಿನೇ।<br/>ನ ಬ್ರಹ್ಮವಿದ್ಯಾ ದಾತವ್ಯಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಗುರುಭಕ್ತಿಯಿಲ್ಲದ, ಭಕ್ತನಲ್ಲದ, ತಪಸ್ವಿಯಲ್ಲದ ಮಾನವನಿಗೆ ಬ್ರಹ್ಮವಿದ್ಯೆಯನ್ನು ಉಪದೇಶಿಸಬಾರದು.</p>
  </div>
  <div>
    <p>ಸೆಪ್ಟೆಂಬರ್ ೯</p>
  </div>
  <div>
    <p>೨೫೩. ಈ ನಾಲ್ವರೂ ಅನಧಿಕಾರಿಗಳೇ</p>
  </div>
  <div>ಇದಂ ತೇ ನಾತಪಸ್ಕಾಯ ನಾಭಕ್ತಾಯ ಕದಾಚನ।<br/>ನ ಚಾಶುಶ್ರೂಷವೇ ವಾಚ್ಯಂ ನ ಚ ಮಾಂ ಯೋಽಭ್ಯಸೂಯತಿ॥</div>
  <div>
    <p>ಭಗವದ್ಗೀತಾ ೧೮-೬೭</p>
  </div>
  <div>
    <p>ಈ ಗೀತಾಸಂದೇಶವನ್ನು ತಪಸ್ಸಿಲ್ಲದವನಿಗೆ, ಭಕ್ತನಲ್ಲದವನಿಗೆ, ಶುಶ್ರೂಷುವಲ್ಲದವನಿಗೆ ಮತ್ತು ನನ್ನನ್ನು ಅಸೂಯೆಯಿಂದ ತಿರಸ್ಕರಿಸುವವನಿಗೆ, ಎಲೈ ಅರ್ಜುನನೆ, ಹೇಳಬಾರದು; ನೆನಪಿರಲಿ.</p>
    <p>ವೇದಾಂತಗಳನ್ನು ಈ ನಾಲ್ಕು ಅನಧಿಕಾರಿಗಳಿಗೆ ಹೇಳಬಾರದು:</p>
  </div>
  <div>
    <p>೧.</p>
  </div>
  <div>
    <p><strong>ಅತಪಸ್ಕರು</strong>—ತಪಸ್ಸಿಲ್ಲದವರು. ಇಂದ್ರಿಯ ನಿಗ್ರಹ, ಶಮದಮಾದಿ ತಪಸ್ಸನ್ನಾಚರಿಸದವರು. ಚಿತ್ತಶುದ್ಧಿಯಿಲ್ಲದವರಿಗೆ ಹೇಳಿದರೂ ವೇದಾಂತವು ಪ್ರಯೋಜನವಾಗುವುದಿಲ್ಲ.</p>
  </div>
  <div>
    <p>೨.</p>
  </div>
  <div>
    <p><strong>ಅಭಕ್ತರು</strong>—ಭಗವಂತನಲ್ಲಿ ಹಾಗೂ ಸದ್ಗುರುಗಳಲ್ಲಿ ಭಕ್ತಿಯಿಲ್ಲದವರು. ಗುರುದೇವರಲ್ಲಿ ಭಕ್ತಿಯಿಲ್ಲದವನಿಗೆ ತಿಳಿಸಲೇ ಬಾರದು.</p>
  </div>
  <div>
    <p>೩.</p>
  </div>
  <div>
    <p><strong>ಅಶುಶ್ರೂಷುಗಳು</strong>—ಗುರೂಪದೇಶವನ್ನು ಶ್ರದ್ಧೆಯಿಂದ ಕೇಳಿ ತಿಳಿಯಬೇಕೆಂಬ ಆಸಕ್ತಿಯಿಲ್ಲದವರಿಗೂ ಮತ್ತು ಗುರುಸೇವೆಯನ್ನು ಮಾಡದವರಿಗೂ ವೇದಾಂತವನ್ನು ತಿಳಿಸಲೇಬಾರದು.</p>
  </div>
  <div>
    <p>೪.</p>
  </div>
  <div>
    <p><strong>ಅಭ್ಯಸೂಯಕರು</strong>—ಜಗದ್ಗುರುವೂ ಕಾರುಣ್ಯಸಿಂಧುವೂ ಆಗಿರುವ ಶ್ರೀಕೃಷ್ಣಪರಮಾತ್ಮನನ್ನು ತಿರಸ್ಕಾರಭಾವದಿಂದ ಕಾಣುವವನಿಗಂತೂ ಆತ್ಮವಿದ್ಯೆಯನ್ನು ಉಪದೇಶಿಸಲೇಬಾರದು. ಆದರೆ ತಪಸ್ವಿಗಳೂ, ಭಕ್ತರೂ ಶುಶ್ರೂಷುಗಳೂ ಭಗವಂತನಲ್ಲಿ ಪ್ರೀತಿಯುಳ್ಳವರೂ ಆಗಿರುವವರಿಗೆ ಗೀತೆಯನ್ನು ಅವಶ್ಯವಾಗಿ ಹೇಳಲೇಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮೋಕ್ಷಾನಂದಾಯ ವಾಸುದೇವಾಯ ನಮಃ॥</div>
  <div>ಬ್ರಹ್ಮಜ್ಞಾನಫಲೇ ಮೋಕ್ಷೇ ಕರ್ಮೋಪಾಸ್ತಿಫಲಾಗಮಃ।<br/>ಅಹೋ ಜ್ಞಾನಫಲಂ ಮೋಕ್ಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮಜ್ಞಾನಫಲವಾದ ಮೋಕ್ಷದಲ್ಲಿ ಸಕಲ ಕರ್ಮೋಪಾಸನೆಗಳ ಫಲ ಗಳೆಲ್ಲವೂ ಸೇರಿಬಿಡುತ್ತವೆ. ಅಬ್ಬಾ! ಮೋಕ್ಷವು ಎಂಥ ಅದ್ಭುತ!!</p>
  </div>
  <div>
    <p>ಸೆಪ್ಟೆಂಬರ್ ೧೦</p>
  </div>
  <div>
    <p>೨೫೪. ಮುಕ್ತಿಯ ಮಹಿಮೆ</p>
  </div>
  <div>ಯಾವಾನರ್ಥ ಉದಪಾನೇ ಸರ್ವತಃಸಂಪು<strong>್ಲ</strong>ತೋದಕೇ।<br/>ತಾವಾನ್ ಸರ್ವೇಷು ವೇದೇಷು ಬ್ರಾಹ್ಮಣಸ್ಯ ವಿಜಾನತಃ॥</div>
  <div>
    <p>ಭಗವದ್ಗೀತಾ ೨-೪೬</p>
  </div>
  <div><p>ಉದಪಾನದಲ್ಲಿ ಏನೇನು ಪ್ರಯೋಜನಗಳು ಆಗುತ್ತವೆಯೋ ಅವೆಲ್ಲವೂ ನೀರುತುಂಬಿರುವ ನದಿಗಳಲ್ಲಿ ಆಗುತ್ತವೆಯಲ್ಲವೆ? ಹಾಗೆಯೇ ವೇದೋಕ್ತಕರ್ಮಗಳಿಂದ ಉಂಟಾಗುವ ಫಲಗಳೆಲ್ಲವೂ ಬ್ರಹ್ಮಜ್ಞಾನಿಗೆ ಮೋಕ್ಷಫಲದಲ್ಲಿ ಸೇರಿಹೋಗಿರುತ್ತವೆ.</p>ಬ್ರಹ್ಮತತ್ತ್ವವನ್ನು ಬಲ್ಲವನೇ ಬ್ರಾಹ್ಮಣನು, ಇವನೇ ಬ್ರಹ್ಮಜ್ಞಾನಿ. ಜ್ಞಾನದ ಫಲವೇ ಮೋಕ್ಷಾನಂದ. ಈ ಮೋಕ್ಷಾನಂದವನ್ನು ಪಡೆದನೆಂದರೆ ಅದರಲ್ಲಿ ಸಕಲ ಸುಖಗಳೂ ಸೇರಿಯೇ ಹೋಗುತ್ತವೆ. ಸಕಲ ಪ್ರಾಣಿಗಳ ಹಾಗೂ ದೇವಗಂಧರ್ವ ಪಿತೃ ಮಾನವರ ಸುಖಗಳೆಲ್ಲವೂ ಮೋಕ್ಷಾನಂದದಲ್ಲಿ ಸೇರಿಹೋಗಿಬಿಡುತ್ತವೆ. ಇದನ್ನು ತಿಳಿಸಲು ನದೀ ದೃಷ್ಟಾಂತ.</div>
  <div/>
  <div>
    <p>ಸಣ್ಣ ಸಣ್ಣ ಕೆರೆ, ಕುಂಟೆ, ಬಾವಿ, ಕೊಳಗಳ ನೀರಿನಿಂದ ಅಲ್ಪ ಸ್ವಲ್ಪ ಪ್ರಯೋಜನಗಳು ಮಾತ್ರ ಸಿಕ್ಕುತ್ತವೆ. ಕೆಲವು ನೀರು ಪಾತ್ರೆತೊಳೆಯಲು ಮಾತ್ರ, ಕೆಲವು ಬಟ್ಟೆಒಗೆಯಲು ಮಾತ್ರ, ಕೆಲವು ನೀರು ಕುಡಿಯಲು, ಕೆಲವು ನೀರು ಮಾತ್ರ ದೇವರ ಅಭಿಷೇಕಕ್ಕೆ ಬರುತ್ತವೆ. ಸ್ನಾನದ ನೀರು ಕುಡಿಯಲು ಬರಲಾರದು. ಆದರೆ ಗಂಗಾ ಯಮುನಾ ಕೃಷ್ಣಾ ನರ್ಮದಾ ಮುಂತಾದ ನದಿಗಳಿಗೆ ಹೋದರೆ ಆ ನೀರು ಎಲ್ಲ ರೀತಿಯ ಪ್ರಯೋಜನಗಳಿಗೂ ಬರುತ್ತವೆಯಲ್ಲವೆ? ಇದೇ ರೀತಿಯಲ್ಲಿ ಜ್ಞಾನದ ಫಲವಾದ ಸಹಜಾನಂದ ಮೋಕ್ಷದಲ್ಲಿ ಸಕಲಸುಖಗಳೂ ಸೇರಿಹೋಗುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜಿತೇಂದ್ರಿಯಾಯ ವಾಸುದೇವಾಯ ನಮಃ॥</div>
  <div>ಇಂದ್ರಿಯಾಶ್ರಯ ಏವಾಸೌ ಕಾಮೋ ಜ್ಞಾನವಿನಾಶಕಃ।<br/>ಇಂದ್ರಿಯಾಣಿ ವಶೇ ಕುರ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜ್ಞಾನವನ್ನು ನಾಶಮಾಡುವಂಥ ಕಾಮವು ಇಂದ್ರಿಯಗಳಲ್ಲಿಯೇ ವಾಸಮಾಡುತ್ತದೆ. ಆದ್ದರಿಂದ ಇಂದ್ರಿಯಗಳನ್ನು ವಶಮಾಡಿಕೊಳ್ಳಬೇಕು.</p>
  </div>
  <div>
    <p>ಸೆಪ್ಟೆಂಬರ್ ೧೧</p>
  </div>
  <div>
    <p>೨೫೫. ಕಾಮವಿಜಯಕ್ಕೆ ಉಪಾಯ</p>
  </div>
  <div>ತಸ್ಮಾತ್ ತ್ವಮಿಂದ್ರಿಯಾಣ್ಯಾದೌ ನಿಯಮ್ಯ ಭರತರ್ಷಭ।<br/>ಪಾಪ್ಮಾನಂ ಪ್ರಜಹಿಹ್ಯೇನಂ ಜ್ಞಾನವಿಜ್ಞಾನನಾಶನಮ್॥</div>
  <div>
    <p>ಭಗವದ್ಗೀತಾ ೩-೪೧</p>
  </div>
  <div>
    <p>ಭರತರ್ಷಭನೆ, ಆದ್ದರಿಂದ ನೀನು ಮೊಟ್ಟಮೊದಲು ಇಂದ್ರಿಯಗಳನ್ನು ಸ್ವಾಧೀನಮಾಡಿಕೊಂಡು ಜ್ಞಾನವಿಜ್ಞಾನಗಳನ್ನು ನಾಶಮಾಡುತ್ತಿರುವ ಈ ಕಾಮವೆಂಬ ಪಾಪಿ ಶತ್ರುವನ್ನು ಜಯಿಸುವವನಾಗು.</p>
  </div>
  <div>
    <p>ಸಾಧಕನು ಮೊಟ್ಟಮೊದಲಿಗೆ ಕಾಮವನ್ನು ಜಯಿಸಬೇಕು. ಏಕೆಂದರೆ ಕಾಮವೇ ಮೊಟ್ಟಮೊದಲನೆಯ ಶತ್ರು. ಕಾಮವೇ ಸಾಧಕರಿಗೆ ಮೃತ್ಯು. ಸರಿ, ಕಾಮವನ್ನು ಜಯಿಸುವುದಾದರೂ ಹೇಗೆ? ಎಂದರೆ, ಇಂದ್ರಿಯನಿಗ್ರಹದಿಂದ. ಇಂದ್ರಿಯಗಳು ಮನಸ್ಸು ಬುದ್ಧಿಗಳೇ ಕಾಮದ ವಾಸಸ್ಥಾನ. ಶತ್ರುಗಳನ್ನು ಹಿಡಿಯಬೇಕಾದರೆ ಅವರು ಅಡಗಿಕೊಂಡಿರುವ ಅವರ ವಾಸಸ್ಥಾನವನ್ನು ಮೊದಲಿಗೆ ಪತ್ತೆಮಾಡಬೇಕಲ್ಲವೆ?</p>
  </div>
  <div>
    <p>ಆದ್ದರಿಂದ ಪ್ರಾರಂಭದಲ್ಲಿ ಅಧ್ಯಾತ್ಮಸಾಧಕರು ಇಂದ್ರಿಯಗಳನ್ನು ಸ್ವಾಧೀನಮಾಡಿಕೊಳ್ಳಬೇಕು. ಅಂದರೆ ಪಂಚಜ್ಞಾನೇಂದ್ರಿಯಗಳಿಂದ ಸಾತ್ತ್ವಿಕವಾದ ಹಿತಮಿತವಾದ ವಿಷಯಗಳನ್ನೇ ಸೇವಿಸಬೇಕು. ಕಂಡಕಂಡ ವಿಷಯಗಳಿಗೆ ಹಾರದಂತೆ ಇಂದ್ರಿಯಗಳನ್ನು ನೋಡಿಕೊಳ್ಳುತ್ತಾ ಇರಬೇಕು. ಸಾಧಕನ ಅಧೀನದಲ್ಲಿ ಇಂದ್ರಿಯಗಳು ಇರಬೇಕೇ ಹೊರತು ಇಂದ್ರಿಯಗಳ ದಾಸ್ಯದಲ್ಲಿ ಸಾಧಕನು ಇರಬಾರದು. ಭಕ್ತಿ, ಸದ್ಗುರುಸೇವಾ, ವೇದಾಂತಾರ್ಥಚಿಂತನೆ, ಸತ್ಸಂಗಗಳಿಂದ ಈ ತುಂಟ ಇಂದ್ರಿಯಗಳನ್ನು ಸಾಧಕನು ಸ್ವಾಧೀನಮಾಡಿಕೊಂಡರೆ ಅನಂತರ ಕಾಮವು ತಾನೇ ತಾನಾಗಿ ತೊಲಗಿಬಿಡುತ್ತದೆ. <strong>ಕಾಮವನ್ನು ಗೆಲ್ಲುವ ಸುಲಭೋಪಾಯವಿದು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರತ್ಯಗಾತ್ಮವಿದೇ ವಾಸುದೇವಾಯ ನಮಃ॥</div>
  <div>ಸಂಪ್ರದಾಯವಿಹೀನಶ್ಚೇತ್ ನಾತ್ಮಾನಂ ಬುದ್ಧ್ಯತೇ ನರಃ।<br/>ದುರ್ವಿಜ್ಞೇಯಃ ಪ್ರತ್ಯಗಾತ್ಮಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಗುರುಸಂಪ್ರದಾಯರಹಿತನಾದ ಮಾನವನು ಆತ್ಮನನ್ನು ತಿಳಿಯಲಾರನು. ಏಕೆಂದರೆ ಪ್ರತ್ಯಗಾತ್ಮನು ದುರ್ವಿಜ್ಞೇಯನಾಗಿರುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೧೨</p>
  </div>
  <div>
    <p>೨೫೬. ಎಲ್ಲರಿಗೂ ತಿಳಿಯುವವನಲ್ಲ</p>
  </div>
  <div>ಆಶ್ಚರ್ಯವತ್ ಪಶ್ಯತಿ ಕಶ್ಚಿದೇನಮ್<br/> ಆಶ್ಚರ್ಯವದ್ವದತಿ ತಥೈವ ಚಾನ್ಯಃ।<br/>ಆಶ್ಚರ್ಯವಚ್ಚೈನಮನ್ಯಃ ಶೃಣೋತಿ<br/> ಶ್ರುತ್ವಾಽಪ್ಯೇನಂ ವೇದ ನ ಚೈವ ಕಶ್ಚಿತ್॥</div>
  <div/>
  <div>
    <p>ಭಗವದ್ಗೀತಾ ೨-೨೯</p>
  </div>
  <div>ಈ ಆತ್ಮನನ್ನು ಒಬ್ಬನು ಆಶ್ಚರ್ಯದಂತೆ ಕಾಣುತ್ತಾನೆ, ಮತ್ತೊಬ್ಬನು ಆಶ್ಚರ್ಯದಂತೆ ಹೇಳುತ್ತಾನೆ, ಇನ್ನೊಬ್ಬನು ಇವನನ್ನು ಆಶ್ಚರ್ಯದಿಂದ ಕೇಳುತ್ತಾನೆ; ಆದರೆ ಈ ಆತ್ಮನ ವಿಚಾರವನ್ನು ಕೇಳಿದರೂ ಯಾವನೊಬ್ಬನೂ ಸರಿಯಾಗಿ ಅರ್ಥಮಾಡಿಕೊಳ್ಳಲಾರನು.</div>
  <div>
    <p>ವೇದಾಂತಗಳಲ್ಲಿ ತಿಳಿಸಿರುವ ಆತ್ಮನು ನಮ್ಮೆಲ್ಲರ ಸ್ವರೂಪವೇ ಆಗಿದ್ದರೂ, ಇವನನ್ನು ಕೇಳಿ ತಿಳಿದುಕೊಳ್ಳುವುದರಲ್ಲಿ ಯಾವ ಆಶ್ಚರ್ಯವೂ ಇಲ್ಲದಿದ್ದರೂ, ಇವನನ್ನು ಹೇಳುವವರೂ ಕೇಳುವವರೂ ಇದ್ದರೂ ಸಹ ಯಾರೂ ಸರಿಯಾಗಿ ಅರ್ಥಮಾಡಿಕೊಳ್ಳಲಾಗಿರುವುದಿಲ್ಲ. ಇದೇ ಪರಮಾಶ್ಚರ್ಯದ ಸಂಗತಿ.</p>
    <p>ಈ ಪ್ರತ್ಯಗಾತ್ಮನ ವಿಷಯವನ್ನು ಕುರಿತು ಹೇಳುವವರೂ ಆಶ್ಚರ್ಯವಾಗುವಂತೆಯೇ ಹೇಳುತ್ತಾರೆ. ಏನೋ ಅದ್ಭುತ ಪವಾಡದಂತೆ ತಿಳಿಸುತ್ತಾರೆ. ಇನ್ನು ಹೀಗೆಯೇ ಕೇಳುವವರಂತೂ ಪರಮಾಶ್ಚರ್ಯಚಕಿತ ರಾಗಿಯೇ ಕೇಳುತ್ತಾರೆ. ಆದರೆ ಇಷ್ಟಾದರೂ ಹೇಳುವವರಿಗಾಗಲಿ ಕೇಳುವವರಿಗಾಗಲಿ ಆ ಆತ್ಮನು ತಾನೇ ಎಂಬ ನಿಶ್ಚಯಜ್ಞಾನವು ಮಾತ್ರ ಉಂಟಾಗಿರಲಾರದು. ಗುರುಕೃಪೆಯಿಂದಲೇ ಆತ್ಮಜ್ಞಾನೋದಯ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅಧ್ಯಾಸರಹಿತಾಯ ವಾಸುದೇವಾಯ ನಮಃ॥</div>
  <div>ಜಗದುತ್ಪದ್ಯತೇ ಸರ್ವಂ ನಿಮಿತ್ತೇನ ಚರಾಚರಮ್।<br/>ದೇಹಾತ್ಮಾಧ್ಯಾಸರೂಪೇಣ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಚರಾಚರಾತ್ಮಕವಾದ ಈ ಜಗತ್ತೆಲ್ಲವೂ ಆತ್ಮಾನಾತ್ಮರ ಅಧ್ಯಾಸರೂಪವೆಂಬ ನಿಮಿತ್ತದಿಂದ ಹುಟ್ಟುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೧೩</p>
  </div>
  <div>
    <p>೨೫೭. ಅಧ್ಯಾಸದಿಂದಲೇ ಸೃಷ್ಟಿ</p>
  </div>
  <div>ಯಾವತ್ ಸಂಜಾಯತೇ ಕಿಂಚಿತ್ ಸತ್ತ್ವಂ ಸ್ಥಾವರಜಂಗಮಮ್।<br/>ಕ್ಷೇತ್ರಕ್ಷೇತ್ರಜ್ಞಸಂಯೋಗಾತ್ ತದ್ವಿದ್ಧಿ ಭರತರ್ಷಭ॥</div>
  <div>
    <p>ಭಗವದ್ಗೀತಾ ೧೩-೨೬</p>
  </div>
  <div>
    <p>ಸ್ಥಾವರ ಜಂಗಮರೂಪವಾದ ಏನೇನು ವಸ್ತುಗಳು ಹುಟ್ಟುತ್ತವೆಯೋ ಅವೆಲ್ಲವೂ ಕ್ಷೇತ್ರ ಮತ್ತು ಕ್ಷೇತ್ರಜ್ಞರ ಸಂಯೋಗದಿಂದಲೇ ಹುಟ್ಟುತ್ತವೆ ಎಂದು, ಎಲೈ ಭರತರ್ಷಭನೆ, ತಿಳಿ.</p>
  </div>
  <div>ಈ ಜಗತ್ತನ್ನು ಸ್ಥಾವರ ಮತ್ತು ಜಂಗಮ ಎಂದು ಎರಡಾಗಿ ವಿಂಗಡಿಸಬಹುದು. ಸ್ಥಾವರ ಎಂದರೆ (ತಿಷ್ಠಂತಿ ಇತಿ ಸ್ಥಾವರಾಃ), ಒಂದೇ ಕಡೆಯಲ್ಲಿ ನಿಂತಿರುವ ವಸ್ತುಗಳು. ಗುಡ್ಡ, ಬೆಟ್ಟ, ಸಮುದ್ರ, ಗಿಡ, ಮರ, ಭೂಮಿ, ಮನೆ—ಮುಂತಾದವುಗಳು. ಇವುಗಳಿಗೆ ಅಚರ ಎಂದೂ ಹೆಸರು. ಇನ್ನು ಜಂಗಮ ಎಂದರೆ (<strong>ಗಚ್ಛಂತಿ ಇತಿ ಜಂಗಮಾಃ</strong>), ಸಂಚರಿಸುವ ಕ್ರಿಮಿಕೀಟಗಳು, ಪಶುಪಕ್ಷಿಗಳು, ದಾನವ, ಮಾನವ ಮುಂತಾದ ಪ್ರಾಣಿಗಳು; ಇವೆಲ್ಲವೂ ಹುಟ್ಟುತ್ತಿವೆಯಲ್ಲವೆ?</div>
  <div>
    <p>ಏತರಿಂದ ಈ ವಸ್ತುಗಳು ಹುಟ್ಟುತ್ತಿವೆ? ಎಂದರೆ ಕ್ಷೇತ್ರ ಕ್ಷೇತ್ರಜ್ಞರ ಸಂಯೋಗದಿಂದ. ಸಂಯೋಗವೆಂದರೆ ಅಧ್ಯಾಸಸಂಬಂಧ. ಕ್ಷೇತ್ರವೆಂದರೆ ಶರೀರಾದಿಗಳು, ಕ್ಷೇತ್ರಜ್ಞನೆಂದರೆ ಜೀವಾತ್ಮನು. ಈ ಕ್ಷೇತ್ರ ಕ್ಷೇತ್ರಜ್ಞರ ಅಥವಾ ಆತ್ಮ ಅನಾತ್ಮರುಗಳ ಅಧ್ಯಾಸದಿಂದಲೇ ಈ ವಿಶ್ವವೆಲ್ಲವೂ ಹುಟ್ಟಿರುತ್ತದೆ. ಅವಿದ್ಯಾಕಲ್ಪಿತವಾದ ಶರೀರವನ್ನೇ ತಾನೆಂದು ತಪ್ಪಾಗಿ ತಿಳಿ ಯುವುದೇ ಸಂಯೋಗವು. ಇದೇ ಅವಿದ್ಯೆಯಾಗಿದೆ. ಅವಿದ್ಯೆಯಿಂದಲೇ ಸಂಸಾರವು ನಡೆಯುತ್ತಿದೆ. ಅವಿದ್ಯೆಯಿಂದಲೇ ದುಃಖವೂ ತೋರುತ್ತಿದೆ. ವಿದ್ಯೆಯಿಂದ ಅವಿದ್ಯೆಯು ನಾಶವಾಗಿ ದುಃಖವು ತೊಲಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯುಕ್ತರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ನೈರಂತರ್ಯೇಣ ಭಕ್ತ್ಯಾ ಯೇ ವಾಸುದೇವಮುಪಾಸತೇ।<br/>ಏತೇ ಯುಕ್ತತಮಾ ಜ್ಞೇಯಾಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾರು ಭಕ್ತಿಯಿಂದ ನಿರಂತರವಾಗಿ ವಾಸುದೇವನನ್ನು ಉಪಾಸನೆ ಮಾಡುತ್ತಾರೆಯೋ, ಅಂಥವರೇ ಯುಕ್ತತಮರಾದ ಭಕ್ತರು.</p>
  </div>
  <div>
    <p>ಸೆಪ್ಟೆಂಬರ್ ೧೪</p>
  </div>
  <div>
    <p>೨೫೮. ಯುಕ್ತತಮರಾದ ಭಕ್ತರಿವರು</p>
  </div>
  <div>ಮಯ್ಯಾವೇಶ್ಯ ಮನೋ ಯೇ ಮಾಂ ನಿತ್ಯಯುಕ್ತಾ ಉಪಾಸತೇ।<br/>ಶ್ರದ್ಧಯಾ ಪರಯೋಪೇತಾಃ ತೇ ಮೇ ಯುಕ್ತತಮಾ ಮತಾಃ॥</div>
  <div>
    <p>ಭಗವದ್ಗೀತಾ ೧೨-೨</p>
  </div>
  <div>
    <p>ಯಾರು ನಿತ್ಯಯುಕ್ತರಾಗಿ ಮನಸ್ಸನ್ನು ನನ್ನಲ್ಲಿಯೇ ಇಟ್ಟು ನನ್ನನ್ನೇ ಶ್ರದ್ಧೆಯಿಂದ, ತುಂಬಾ ಪ್ರೀತಿಯಿಂದ ಉಪಾಸನೆ ಮಾಡುತ್ತಾರೆಯೋ ಅಂಥವರೇ ಯುಕ್ತತಮರು ಎಂದು ನನ್ನ ಅಭಿಪ್ರಾಯವು.</p>
  </div>
  <div>
    <p>ಭಗವಂತನಲ್ಲಿಯೇ ಸದಾ ಮನಸ್ಸನ್ನಿಟ್ಟು, ಭಗವಂತನನ್ನೇ ಪೂರ್ಣವಾಗಿ ನಂಬಿದವರಾಗಿ, ಭಗವಂತನನ್ನೇ ಯಾರು ಶ್ರದ್ಧೆಯಿಂದ ಉಪಾಸನೆ ಮಾಡುತ್ತಾರೆಯೋ, ಅಂಥವರೇ <strong>ಯುಕ್ತತಮರು</strong>. ಶ್ರೇಷ್ಠರಾದ <strong>ಭಕ್ತ ರಿವರು</strong>. ಇಲ್ಲಿ ಭಗವಂತನೆಂದರೆ ವಿಶ್ವರೂಪಧಾರಿಯಾದ ಯೋಗೇಶ್ವರನಾದ ಸರ್ವಶಕ್ತನೂ ಸರ್ವಜ್ಞನೂ ಆಗಿರುವ ಪರಮಾತ್ಮನು. ಭಗವಂತನೇ ಈ ವಿಶ್ವಕ್ಕೆ ಕಾರಣನಾಗಿದ್ದಾನೆ, ಆ ಭಗವಂತನೇ ತನಗೂ ಅಂತರಾತ್ಮನಾಗಿರುತ್ತಾನೆ—ಎಂದು ತಿಳಿದ ಮೇಲೆ ಆ ಭಗವಂತನಲ್ಲಿ ನಿರಂತರ ಶ್ರದ್ಧಾಭಕ್ತಿಗಳು ಸಹಜವಾಗಿ ಉಂಟಾಗುತ್ತವೆಯಲ್ಲವೆ?</p>
  </div>
  <div>
    <p>ಪರಮಶ್ರದ್ಧೆಯಿಂದ ಎಂದರೆ ಕಾಟಾಚಾರಕ್ಕಾಗಿ ಅಲ್ಲ. ಮತ್ತೇನೆಂದರೆ ಹೆಚ್ಚಿನ ಪ್ರೀತಿಯಿಂದ ಎಂದರ್ಥ. ತಮ್ಮ ಇಷ್ಟಫಲಪ್ರಾಪ್ತಿಗಾಗಿ ಸ್ವಲ್ಪ ಹೊತ್ತು, ಕೆಲವು ದಿನಗಳು ಅಥವಾ ಕೆಲವು ಮಾಸಗಳು ಮಾತ್ರ ಉಪಾಸನೆ ಮಾಡುವುದಲ್ಲ, ಇದು. ಮತ್ತೇನೆಂದರೆ ತಮ್ಮ ಉಸಿರಿನಂತೆಯೇ ಯಾರಿಗೆ ಭಗವಂತನಲ್ಲಿ ಸಹಜವಾಗಿ ಪ್ರೀತಿಯು ಇರುತ್ತದೆಯೋ, ಅಂಥವರೇ ಯುಕ್ತತಮರಾದ ಭಕ್ತರು. ಇವರು ಭಗವಂತನಿಗೆ ಅತ್ಯಂತಪ್ರಿಯರು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಶಾಂತಿಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ಶುದ್ಧಮನಸಾ ಸದಾ ಧ್ಯಾಯತಿ ಯೋ ನರಃ।<br/>ಪ್ರಶಾಂತಿಮಶ್ನುತೇ ಯೋಗೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವ ಯೋಗಿಯು ಶುದ್ಧಮನಸ್ಸಿನಿಂದ ಸದಾ ಆತ್ಮನನ್ನು ಧ್ಯಾನಮಾಡುತ್ತಾನೆಯೋ, ಅವನು ಪರಮಶಾಂತಿಯನ್ನು ಹೊಂದುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೧೫</p>
  </div>
  <div>
    <p>೨೫೯. ಯೋಗಿಗೆ ಬ್ರಹ್ಮಾನುಭವಪ್ರಾಪ್ತಿ</p>
  </div>
  <div>ಯುಂಜನ್ನೇವಂ ಸದಾಽಽತ್ಮಾನಂ ಯೋಗೀ ವಿಗತಕಲ್ಮಷಃ।<br/>ಸುಖೇನ ಬ್ರಹ್ಮಸಂಸ್ಪರ್ಶಮ್ ಅತ್ಯಂತಂ ಸುಖಮಶ್ನುತೇ॥</div>
  <div>
    <p>ಭಗವದ್ಗೀತಾ ೬-೨೮</p>
  </div>
  <div>
    <p>ವಿಗತಕಲ್ಮಷನಾಗಿ ಯೋಗಿಯು ಹೀಗೆ ಆತ್ಮನನ್ನು ಸದಾ ಧ್ಯಾನಿಸುತ್ತಾ ಇದ್ದರೆ, ಅಂಥವನು ಬ್ರಹ್ಮಸಂಸ್ಪರ್ಶವಾದ, ಶ್ರೇಷ್ಠವಾದ, ಅನಂತವಾದ ಮೋಕ್ಷವೆಂಬ ಫಲವನ್ನೇ ಸುಲಭವಾಗಿ ಪಡೆದುಕೊಳ್ಳುತ್ತಾನೆ.</p>
    <p><strong>ಯೋಗಿ</strong>ಯೆಂದರೆ ಭಗವಂತನನ್ನು ಕುರಿತು ತಪಸ್ಸುಮಾಡುತ್ತಿರುವ ಸಾಧಕನು. ಚಂಚಲವಾದ ಮನಸ್ಸನ್ನು ಹೊರಗಿನ ಅನಾತ್ಮವಸ್ತುಗಳಿಂದ ತಪ್ಪಿಸಿ, ಪ್ರತ್ಯಗಾತ್ಮನಲ್ಲಿಯೇ ನಿಲ್ಲಿಸುವ ಸಾಧನವೇ ಯೋಗ. ಇದನ್ನು ಮಾಡುವುದು ಕಷ್ಟವೂ ಅಲ್ಲ ಸುಲಭವೂ ಅಲ್ಲ. ಮನಸ್ಸಿನ ದೋಷಗಳನ್ನು ದೂರಮಾಡಿಕೊಂಡಿರುವವನೇ ವಿಗತಕಲ್ಮಷನು. ರಾಗದ್ವೇಷ, ಅಸೂಯೆ, ಪುಣ್ಯಪಾಪ, ಕಾಮಕ್ರೋಧ—ಮುಂತಾದ ನೂರಾರು, ಸಹಸ್ರಾರು ದೋಷಗಳು ಮನಸ್ಸಿನಲ್ಲಿ ಮನೆಮಾಡಿಕೊಂಡಿರುತ್ತವೆ. ಇವೇ ಮನಸ್ಸಿನ ಕಲ್ಮಷಗಳು. ಇವುಗಳನ್ನು ಕಳೆದುಕೊಂಡವನೇ ಶುದ್ಧಾಂತಃಕರಣನು.</p>
    <p>ಇಂಥ ಉತ್ತಮ ಯೋಗಿಗೆ ಆತ್ಮನನ್ನೇ ಸದಾ ಧ್ಯಾನಮಾಡುವುದು ಕಷ್ಟವಾಗಲಾರದು. ಹೊರಗಿನ ಅನಾತ್ಮವಿಷಯಗಳಲ್ಲಿ ಇಂಥವನ ಮನಸ್ಸು ರಮಿಸಲಾರದು. ಇವನಿಗೆ ಪ್ರತ್ಯಗಾತ್ಮಾಭಿಮುಖತ್ವವು ಸುಲಭವಾದ ಸಾಧನವು. ಇಂಥವನ ಮನಸ್ಸು ಆತ್ಮನಲ್ಲಿ ಸಹಜವಾಗಿಯೇ ರಮಿಸುತ್ತದೆ. ಇಂಥವನಿಗೆ ಬ್ರಹ್ಮಸಂಸ್ಪರ್ಶವು ಸುಲಭವಾಗಿ ಉಂಟಾಗುತ್ತದೆ. ಬ್ರಹ್ಮಾನುಭವವು ಯೋಗಿಗೆ ಸಹಜವಾಗಿಬಿಡುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮಾನವರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ವಿಭಕ್ತಾ ಮಾನವಾ ಏವ ದ್ವೇಧಾ ಗುಣವಿಭಾಗತಃ।<br/>ದೈವಾಶ್ಚಾಪ್ಯಾಸುರಾಶ್ಚೇತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮಾನವರು ಗುಣಗಳ ವಿಭಾಗದಿಂದ ದೈವಮಾನವರೆಂದೂ ಆಸುರಮಾನವರೆಂದೂ ಎರಡಾಗಿ ವಿಭಾಗಿಸಲ್ಪಡುತ್ತಾರೆ.</p>
  </div>
  <div>
    <p>ಸೆಪ್ಟೆಂಬರ್ ೧೬</p>
  </div>
  <div>
    <p>೨೬೦. ದೈವ, ಆಸುರ ಮಾನವರು</p>
  </div>
  <div>ದ್ವೌ ಭೂತಸರ್ಗೌ ಲೋಕೇಽಸ್ಮಿನ್ ದೈವ ಆಸುರ ಏವ ಚ।<br/>ದೈವೋ ವಿಸ್ತರಶಃ ಪ್ರೋಕ್ತಃ ಆಸುರಂ ಪಾರ್ಥ ಮೇ ಶೃಣು॥</div>
  <div>
    <p>ಭಗವದ್ಗೀತಾ ೧೬-೬</p>
  </div>
  <div>
    <p>ಈ ಲೋಕದಲ್ಲಿ ದೈವಸೃಷ್ಟಿ ಮತ್ತು ಆಸುರಸೃಷ್ಟಿ ಎಂದು ಎರಡು ರೀತಿಯ ಸೃಷ್ಟಿಗಳಿರುತ್ತವೆ. ಪಾರ್ಥನೆ, ದೈವಲಕ್ಷಣಗಳನ್ನು ಈ ಹಿಂದೆ ಹೇಳಿರುತ್ತೇನೆ. ಈಗ ಆಸುರಲಕ್ಷಣಗಳನ್ನು ಹೇಳುತ್ತೇನೆ, ಕೇಳು.</p>
    <p>ಈ ವಿಶಾಲ ಪ್ರಪಂಚದಲ್ಲಿ ನಾನಾರೀತಿಯ, ಅನೇಕ ವಿಧವಾದ ಪ್ರಾಣಿಗಳಿರುತ್ತವೆ. ಎಂಬತ್ತುನಾಲ್ಕು ಲಕ್ಷ ಬಗೆಬಗೆಯ ಜೀವರಾಶಿಗಳ ಪೈಕಿ ಮನುಷ್ಯನೂ ಒಂದು. ಮನುಷ್ಯರನ್ನು <strong>ದೈವಮಾನವ</strong>ರೆಂದೂ <strong>ಆಸುರಮಾನವ</strong>ರೆಂದೂ ಎರಡು ಗುಂಪಾಗಿ ವಿಂಗಡಿಸಬಹುದು.</p>
    <p>ಅಭಯ, ಸತ್ತ್ವಸಂಶುದ್ಧಿ , ಅಹಿಂಸಾ, ಸತ್ಯ—ಮುಂತಾದ ಸದ್ಗುಣಗಳಿಂದ ಕೂಡಿರುವವರೇ <strong>ದೈವಮಾನವ</strong>ರೆನಿಸುತ್ತಾರೆ. ಇದನ್ನು ಹಿಂದಿನ ಶ್ಲೋಕಗಳಲ್ಲಿ ಭಗವಂತನು ವಿಸ್ತಾರವಾಗಿ ತಿಳಿಸಿರುತ್ತಾನೆ. ಆ ಸದ್ಗುಣಗಳನ್ನು ತಮ್ಮ ನಿತ್ಯಜೀವನದಲ್ಲಿ ಅಳವಡಿಸಿಕೊಂಡಿರುವವರೇ <strong>ದೈವಮಾನವರು</strong>. ಇಂಥವರಿಗೆ ಆತ್ಮವಿದ್ಯೆಯು ಸುಲಭವಾಗಿ ಅರ್ಥವಾಗುತ್ತದೆ.</p>
    <p>ಆದರೆ ಆತ್ಮತತ್ತ್ವವು <strong>ಆಸುರಮಾನವ</strong>ರಿಗೆ ಅರ್ಥವಾಗುವುದಿಲ್ಲ. ಅಸುರರ ಸ್ವಭಾವವಾದ ದಂಭ, ದರ್ಪ, ಅತಿಮಾನ, ಕ್ರೋಧ ಒರಟುತನ —ಮುಂತಾದ ಗುಣಗಳನ್ನು ಹೊಂದಿರುವವರೇ <strong>ಆಸುರರು</strong>. ಇವರಿಗೂ ಶಾಂತಿಯಿಲ್ಲ, ಇವರಿಂದ ಜಗತ್ತಿಗೂ ನೆಮ್ಮದಿಯಿರುವುದಿಲ್ಲ. ಆದ್ದರಿಂದ <strong>ಆಸುರಮಾನವರ </strong>ಈ ದೋಷಗಳು ಸರ್ವಥಾ ತ್ಯಾಜ್ಯ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿಶ್ವಾಧಾರಾಯ ವಾಸುದೇವಾಯ ನಮಃ॥</div>
  <div>ಈಶ್ವರಃ ಸರ್ವಭೂತಾನಾಂ ರಕ್ಷಕೋ ಧಾರಕಸ್ತಥಾ।<br/>ಈಶ್ವರಾನುಗ್ರಹಾತ್ ಮೋಕ್ಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈಶ್ವರನೇ ಸರ್ವಭೂತಗಳಿಗೂ ರಕ್ಷಕನು ಹಾಗೂ ಧಾರಕನು. ಈಶ್ವರಾನುಗ್ರಹದಿಂದಲೇ ಭಕ್ತರಿಗೆ ಮೋಕ್ಷಸಿದ್ಧಿಯು ಲಭಿಸುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೧೭</p>
  </div>
  <div>
    <p>೨೬೧. ಈಶ್ವರಾನುಗ್ರಹದ ಫಲವಿದು</p>
  </div>
  <div>ಯತಃ ಪ್ರವೃತ್ತಿರ್ಭೂತಾನಾಂ ಯೇನ ಸರ್ವಮಿದಂ ತತಮ್।<br/>ಸ್ವಕರ್ಮಣಾ ತಮಭ್ಯರ್ಚ್ಯ ಸಿದ್ಧಿಂ ವಿಂದತಿ ಮಾನವಃ॥</div>
  <div>
    <p>ಭಗವದ್ಗೀತಾ ೧೮-೪೬</p>
  </div>
  <div><p>ಯಾವಾತನಿಂದಲೇ ಎಲ್ಲ ಪ್ರಾಣಿಗಳಿಗೂ ಚೈತನ್ಯರೂಪವಾದ ಪ್ರವೃತ್ತಿಯು ಉಂಟಾಗುತ್ತಿದೆಯೋ, ಯಾವಾತನಿಂದಲೇ ಈ ಜಗತ್ತೆಲ್ಲವೂ ವ್ಯಾಪ್ತವಾಗಿದೆಯೋ, ಅಂಥ ಈಶ್ವರನನ್ನು ಮಾನವನು ಸ್ವಧರ್ಮಾಚರಣೆಯಿಂದ ಅರ್ಚಿಸಿದರೆ, ಮೋಕ್ಷವನ್ನು ಹೊಂದುತ್ತಾನೆ.</p>ಈಶ್ವರನನ್ನು ಆರಾಧಿಸಿದರೆ ಮಾನವನಿಗೆ ಸಿದ್ಧಿಯು ದೊರಕುತ್ತದೆ. ಇಲ್ಲಿ ಸಿದ್ಧಿಯೆಂದರೆ ಜ್ಞಾನನಿಷ್ಠೆಯನ್ನು ಹೊಂದಲು ಬೇಕಾಗಿರುವ ಚಿತ್ತಶುದ್ಧಿರೂಪವಾದ ಯೋಗ್ಯತೆ. ಜಿಜ್ಞಾಸುವು ತನ್ನ ತನ್ನ ಸ್ವಧರ್ಮಗಳನ್ನು ಮಾಡುತ್ತಾ ಅದರ ಮೂಲಕವಾಗಿ ಈಶ್ವರನನ್ನು ಪೂಜಿಸುತ್ತಾ ಬಂದರೆ ಅಂಥವನಿಗೆ ಆತ್ಮಜ್ಞಾನಪ್ರಾಪ್ತಿಗೆ ಯೋಗ್ಯತೆಯು ಉಂಟಾಗುತ್ತದೆ.</div>
  <div/>
  <div>
    <p>ಸರಿ, ಆ ಈಶ್ವರನೆಂದರೆ ಯಾರು? ಎಂದರೆ, ಇಲ್ಲಿ ಉತ್ತರವಿದೆ: ಬ್ರಹ್ಮಾದಿಸ್ತಂಬಪರ್ಯಂತವಾದ ಎಲ್ಲ ಪ್ರಾಣಿಗಳಿಗೂ ಚೈತನ್ಯದಾಯಕನೇ ಈಶ್ವರನು. ಈಶ್ವರನ ಅನುಗ್ರಹದಿಂದಲೇ ಎಲ್ಲ ಪ್ರವೃತ್ತಿ ನಿವೃತ್ತಿಗಳೂ ನಡೆಯುತ್ತಿವೆ. ಆ ಈಶ್ವರನೇ ಇಡೀ ಪ್ರಪಂಚವನ್ನು, ವಿಸ್ತಾರವಾಗಿರುವ ವಿಶ್ವವನ್ನೆಲ್ಲ ವ್ಯಾಪಿಸಿರುತ್ತಾನೆ. ಈ ವಿಶ್ವದ ಉತ್ಪತ್ತಿ ಸ್ಥಿತಿಲಯಗಳಿಗೆ ಕಾರಣನಾದವನೇ ಈಶ್ವರನು. ಇವನೇ ಪರಬ್ರಹ್ಮಸ್ವರೂಪವೂ ಸಚ್ಚಿದಾನಂದಸ್ವರೂಪವೂ ಆದ ಪ್ರತ್ಯಗಾತ್ಮನಾಗಿರುತ್ತಾನೆ. ಇಂಥವನನ್ನು ನಿಷ್ಕಾಮರಾಗಿ ಆರಾಧಿಸಿದವರಿಗೆ ಈಶ್ವರನ ಸ್ವರೂಪವೇ ಆದ ಮುಕ್ತಿಯೇ ದೊರಕುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬುದ್ಧಿಯೋಗಪ್ರದಾಯ ವಾಸುದೇವಾಯ ನಮಃ॥</div>
  <div>ಶ್ರೀಕೃಷ್ಣೋ ಭಗವಾನೇವ ಬುದ್ಧಿಯೋಗಂ ದದಾತಿ ಹಿ।<br/>ಜಿಜ್ಞಾಸೂನಾಂ ಸ್ವಭಕ್ತಾನಾಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರೀಕೃಷ್ಣಭಗವಂತನೇ ತನ್ನ ಜಿಜ್ಞಾಸುಭಕ್ತರಿಗೆ ಚಿತ್ತಶುದ್ಧಿರೂಪವಾದ ಬುದ್ಧಿಯೋಗವನ್ನು ಕರುಣಿಸುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೧೮</p>
  </div>
  <div>
    <p>೨೬೨. ಭಕ್ತಪ್ರಿಯ ಭಗವಂತ</p>
  </div>
  <div>ತೇಷಾಂ ಸತತಯುಕ್ತಾನಾಂ ಭಜತಾಂ ಪ್ರೀತಿಪೂರ್ವಕಮ್।<br/>ದದಾಮಿ ಬುದ್ಧಿಯೋಗಂ ತಂ ಯೇನ ಮಾಮುಪಯಾಂತಿ ತೇ॥</div>
  <div>
    <p>ಭಗವದ್ಗೀತಾ ೧೦-೧೦</p>
  </div>
  <div>ಅರ್ಜುನನೆ, ಸತತಯುಕ್ತರಾಗಿ ಯಾವಾಗಲೂ ನನ್ನನ್ನೇ ಪ್ರೀತಿಯಿಂದ ಭಜಿಸುವಂಥ ನನ್ನ ಭಕ್ತರಿಗೆ ನಾನು ಬುದ್ಧಿಯೋಗವನ್ನು ಕೊಡುತ್ತೇನೆ. ಆ ಬುದ್ಧಿಯೋಗದಿಂದ ಅವರು ನನ್ನನ್ನೇ ಬಂದು ಸೇರುತ್ತಾರೆ.ಭಗವಂತನನ್ನೇ ಸೇರಿಬಿಡುತ್ತಾರೆ ಎಂದರೆ ಪರಬ್ರಹ್ಮದಲ್ಲಿಯೇ ಲೀನರಾಗಿಬಿಡುತ್ತಾರೆ ಎಂದರ್ಥ. ಮೋಕ್ಷವನ್ನು ಹೊಂದಿ ಕೃತಾರ್ಥರಾಗಿಬಿಡುತ್ತಾರೆ ಎಂದು ಆಶಯ. ಯಾರು? ಎಂದರೆ, ನನ್ನನ್ನೇ ಭಕ್ತಿಯಿಂದ ಭಜಿಸುವಂಥ ಭಕ್ತರು. ಲೌಕಿಕವಾದ ಯಾವ ಫಲಗಳನ್ನೂ ಅಪೇಕ್ಷಿಸದೆ, ಯಾವ ಸಣ್ಣಪುಟ್ಟ ಪ್ರಯೋಜನಗಳನ್ನೂ ನಿರೀಕ್ಷಿಸದೆ, ಶುದ್ಧವಾದ ಅಪ್ಪಟವಾದ ನಿರ್ಮಲವಾದ ಭಕ್ತಿಯಿಂದ ಪರಮಾತ್ಮನನ್ನು ಕಾಯೇನ ವಾಚಾ ಮನಸಾ ಸದಾ ಪ್ರೀತಿಸುತ್ತಾ ಆರಾಧಿಸುತ್ತಾರೆಯೋ, ಅಂಥ ಭಕ್ತರಿಗೆ ಮೋಕ್ಷವೇ ದೊರಕುತ್ತದೆ.</div>
  <div>
    <p>ತನ್ನ ಪ್ರೀತಿಯ ಜಿಜ್ಞಾಸುಭಕ್ತರಿಗೆ ಭಗವಂತನು ಅನುಗ್ರಹಿಸುವ ಮಹಾಫಲವೆಂದರೆ ಬುದ್ಧಿಯೋಗವು. ಬುದ್ಧಿಯೋಗವೆಂದರೆ ಸಮ್ಯಗ್ ಜ್ಞಾನವು, ಸಮ್ಯಗ್ದರ್ಶನವು. ಇದಕ್ಕೇ ಆತ್ಮಜ್ಞಾನವೆಂದೂ ಹೆಸರು. ಅಂತೂ ಭಗವಂತನನ್ನು ಪ್ರೀತಿಯಿಂದ ಆರಾಧಿಸುವ ಜಿಜ್ಞಾಸುಭಕ್ತರಿಗೆ ದೊರಕುವ ಭಗವಂತನ ಪ್ರಸಾದವೆಂದರೆ ಬುದ್ಧಿಯೋಗವು. ಸದ್ಗುರುಸ್ವರೂಪಿಯಾದ ಈಶ್ವರನ ಕೃಪೆಯಿಂದ ಆತ್ಮಜ್ಞಾನವನ್ನು ಹೊಂದಿ ಇವರು ಮುಕ್ತರಾಗುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಹಿತೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ದೇಹಾಭಿಮಾನೀ ಕರ್ಮಾಣಿ ತ್ಯಕ್ತುಂ ಶಕ್ನೋತಿ ನೈವ ಹಿ।<br/>ಫಲತ್ಯಾಗೀ ಭವೇತ್ತಸ್ಮಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇಹಾಭಿಮಾನಿಯಾದವನು ಕರ್ಮಗಳನ್ನು ಬಿಡಲು ಶಕ್ತನಾಗಲಾರನು. ಆದ್ದರಿಂದ ಅವನು ಕರ್ಮಗಳ ಫಲಗಳನ್ನು ಬಿಡಬೇಕು.</p>
  </div>
  <div>
    <p>ಸೆಪ್ಟೆಂಬರ್ ೧೯</p>
  </div>
  <div>
    <p>೨೬೩. ಗೀತಾಚಾರ್ಯನ ಹಿತವಚನವಿದು</p>
  </div>
  <div>ನ ಹಿ ದೇಹಭೃತಾ ಶಕ್ಯಂ ತ್ಯಕ್ತುಂ ಕರ್ಮಾಣ್ಯಶೇಷತಃ।<br/>ಯಸ್ತು ಕರ್ಮಫಲತ್ಯಾಗೀ ಸ ತ್ಯಾಗೀತ್ಯಭಿಧೀಯತೇ॥</div>
  <div>
    <p>ಭಗವದ್ಗೀತಾ ೧೮-೧೧</p>
  </div>
  <div><p>ದೇಹವನ್ನು ತಾನೆಂದು ತಿಳಿದಿರುವ ದೇಹಧಾರಿಗೆ ಎಲ್ಲ ಕರ್ಮಗಳನ್ನೂ ಸಂಪೂರ್ಣವಾಗಿ ಬಿಟ್ಟುಬಿಡಲು ಸಾಧ್ಯವಾಗಲಾರದು. ಆದ್ದರಿಂದ ಯಾವಾತನು ಕರ್ಮಗಳ ಫಲಗಳನ್ನು ತ್ಯಾಗಮಾಡುತ್ತಾನೆಯೋ, ಅವನೇ <strong>ತ್ಯಾಗಿ</strong>ಯೆಂದು ಕರೆಯಲ್ಪಡುತ್ತಾನೆ.</p>ತ್ಯಾಗಿ ಎಂದರೆ ಬಿಟ್ಟವನು ಎಂದರ್ಥ. ಏನನ್ನು ಬಿಟ್ಟವನು? ಎಂದರೆ ಎಲ್ಲವನ್ನೂ ಬಿಟ್ಟವನು. ಎಲ್ಲವನ್ನೂ ಎಂದರೆ ಅವಿದ್ಯಾಕಾಮಕರ್ಮಗಳನ್ನು ಎಂದರ್ಥ. ಅವಿದ್ಯೆಯನ್ನು ಬಿಟ್ಟ ಆತ್ಮಜ್ಞಾನಿಗೆ ಮಾತ್ರ ಇಂಥ ತ್ಯಾಗವು ಸಾಧ್ಯವಾದೀತು. ಅಧ್ಯಾಸವನ್ನು ಉಳಿಸಿಕೊಂಡು ಕೇವಲ ಶಾಸ್ತ್ರೀಯಕರ್ಮಗಳನ್ನು ಬಿಟ್ಟುಬಿಟ್ಟಮಾತ್ರಕ್ಕೆ ಅಂಥವನು ತ್ಯಾಗಿಯಾಗಲಾರನು.</div>
  <div/>
  <div>
    <p>ಹಾಗಾದರೆ ಸಾಮಾನ್ಯ ಸಾಧಕರಿಗೆ ತ್ಯಾಗವು ದಕ್ಕುವುದು ಹೇಗೆ? ಎಂದರೆ, ಕರ್ಮಫಲತ್ಯಾಗದಿಂದ. ಸ್ವಧರ್ಮಗಳನ್ನು ಮಾಡುತ್ತಾ, ಆ ಕರ್ಮಗಳನ್ನೆಲ್ಲ ಭಗವಂತನಿಗೇ ಸಮರ್ಪಿಸುತ್ತಾ, ಆ ಕರ್ಮಗಳ ಫಲಗಳನ್ನು ಬಿಟ್ಟುಬಿಟ್ಟರೆ ಅದೂ ತ್ಯಾಗವೇ ಆಗಿಬಿಡುತ್ತದೆ. ದೇಹಾಭಿಮಾನವುಳ್ಳ ಮಂದಮಧ್ಯಮ ಸಾಧಕರು ಕರ್ಮಫಲಾಭಿಸಂಧಿಯನ್ನು ತ್ಯಾಗಮಾಡಿದರೂ ಇದೂ ತ್ಯಾಗವೇ ಆಗುತ್ತದೆ. ಈ ತ್ಯಾಗವೂ ಮುಂದಕ್ಕೆ ಇವರಿಗೆ ಅಧ್ಯಾಸತ್ಯಾಗಕ್ಕೆ ಸಾಧನವಾಗುತ್ತದೆ. ಆದ್ದರಿಂದ ಕರ್ಮಫಲಾಭಿಸಂಧಿತ್ಯಾಗಿಯನ್ನೂ ಇಲ್ಲಿ ತ್ಯಾಗಿಯೆಂದು ಹೊಗಳಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಗತಾಯ ವಾಸುದೇವಾಯ ನಮಃ॥</div>
  <div>ಆತ್ಮಾ ಸರ್ವಗತೋ ನಿತ್ಯಃ ನಿರ್ವಿಕಾರೀ ಸನಾತನಃ।<br/>ವ್ಯಾಪಕತ್ವಾನ್ನಿರಂಶತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮನು ಸರ್ವಗತನೂ ನಿತ್ಯನೂ ನಿರ್ವಿಕಾರನೂ ಸನಾತನನೂ ಆಗಿದ್ದಾನೆ. ಏಕೆಂದರೆ ಆತ್ಮನು ವ್ಯಾಪಕನೂ ನಿರಂಶನೂ ಆಗಿರುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೨೦</p>
  </div>
  <div>
    <p>೨೬೪. ಆತ್ಮನ ಒಂಬತ್ತು ಲಕ್ಷಣಗಳು</p>
  </div>
  <div>ಅಚ್ಛೇದ್ಯೋಽಯಮದಾಹ್ಯೋಽಯಮಕ್ಲೇದ್ಯೋಽಶೋಷ್ಯ ಏವ ಚ।<br/>ನಿತ್ಯಃ ಸರ್ವಗತಃ ಸ್ಥಾಣುಃ ಅಚಲೋಽಯಂ ಸನಾತನಃ॥</div>
  <div>
    <p>ಭಗವದ್ಗೀತಾ ೨-೨೪</p>
  </div>
  <div>
    <p>ಆತ್ಮನು ಅಚ್ಛೇದ್ಯ ಅದಾಹ್ಯ ಅಕ್ಲೇದ್ಯ ಅಶೋಷ್ಯ ನಿತ್ಯ ಸರ್ವಗತ ಸ್ಥಾಣು ಅಚಲ ಹಾಗೂ ಸನಾತನನೂ ಆಗಿರುತ್ತಾನೆ.</p>
  </div>
  <div>
    <p>ವೇದಾಂತಪ್ರತಿಪಾದ್ಯ ಆತ್ಮನಿಗೆ ಒಂಬತ್ತು ಲಕ್ಷಣಗಳನ್ನು ತಿಳಿಸಿದೆ.</p>
  </div>
  <div>
    <p>೧.</p>
  </div>
  <div>
    <p><strong>ಅಚ್ಛೇದ್ಯನು</strong>—ಯಾವ ಶಸ್ತ್ರಗಳಿಂದಲೂ ಕತ್ತರಿಸಲ್ಪಡದ ಸ್ವಭಾವದವನು; ಏಕೆಂದರೆ ಆತ್ಮನಿಗೆ ಅವಯವಗಳೇ ಇರುವುದಿಲ್ಲ.</p>
  </div>
  <div>
    <p>೨.</p>
  </div>
  <div>
    <p><strong>ಅದಾಹ್ಯನು</strong>—ಬೆಂಕಿಯಿಂದ ಸುಡಲ್ಪಡದಿರುವವನು.</p>
  </div>
  <div>
    <p>೩.</p>
  </div>
  <div>
    <p><strong>ಅಕ್ಲೇದ್ಯನು</strong>—ನೀರಿನಿಂದ ಒದ್ದೆ ಮಾಡಲ್ಪಡದಿರುವವನು. ಏಕೆಂದರೆ ಆತ್ಮನಿಗೆ ಅಂಶವಾಗಲಿ, ಭಾಗಗಳಾಗಲಿ ಇರುವುದಿಲ್ಲ.</p>
  </div>
  <div>
    <p>೪.</p>
  </div>
  <div>
    <p><strong>ಅಶೋಷ್ಯನು</strong>—ಗಾಳಿಯಿಂದ ಅಥವಾ ಬಿಸಿಲಿನಿಂದ ಆತ್ಮನು ಒಣಗಿಸಲ್ಪಡದವನು; ಏಕೆಂದರೆ ಆತ್ಮನು ನಿರಂಶನಾಗಿರುತ್ತಾನೆ.</p>
  </div>
  <div>
    <p>೫.</p>
  </div>
  <div>
    <p><strong>ನಿತ್ಯನು</strong>—ಆತ್ಮನು ಎಂದೆಂದಿಗೂ ನಾಶವಾಗದವನು; ಏಕೆಂದರೆ ಆತ್ಮನು ದೇಶಕಾಲವಸ್ತುಗಳಿಂದ ಪರಿಚ್ಛಿನ್ನನಲ್ಲ.</p>
  </div>
  <div>
    <p>೬.</p>
  </div>
  <div>
    <p><strong>ಸರ್ವಗತನು</strong>—ಸರ್ವವನ್ನೂ ವ್ಯಾಪಿಸಿಕೊಂಡು, ಆಕಾಶಕ್ಕೂ ಕಾರಣನಾಗಿರುವುದರಿಂದ ಆತ್ಮನು ಸರ್ವವ್ಯಾಪಕನಾಗಿರುತ್ತಾನೆ.</p>
  </div>
  <div>
    <p>೭.</p>
  </div>
  <div>
    <p><strong>ಸ್ಥಾಣುವು</strong>—ಮೋಟುಮರದಂತೆ ಅಲುಗದೇ ಸ್ಥಿರವಾಗಿರುವವನು.</p>
  </div>
  <div>
    <p>೮.</p>
  </div>
  <div>
    <p><strong>ಅಚಲನು</strong>—ಆತ್ಮನು ವಿಕಾರಗಳಿಲ್ಲದವನು.</p>
  </div>
  <div>
    <p>೯.</p>
  </div>
  <div>
    <p><strong>ಸನಾತನನು</strong>—ಜನ್ಮ ಮರಣಾದಿವಿಕಾರರಹಿತನೇ ಆತ್ಮನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಮವೇದ್ಯಾಯ ವಾಸುದೇವಾಯ ನಮಃ॥</div>
  <div>ಅಕ್ಷರಂ ಪರಮಂ ವೇದ್ಯಂ ವಿಶ್ವಸ್ಯ ಪರಮಾಶ್ರಯಮ್।<br/>ಶ್ರೀಕೃಷ್ಣಃ ಪರಮಂ ತತ್ತ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರೀಕೃಷ್ಣನೆಂಬ ಪರತತ್ತ್ವವೇ ಅಕ್ಷರವೂ, ಪರಮ ವೇದ್ಯವೂ, ಜಗತ್ತಿಗೆ ಪರಮಾಶ್ರಯವೂ ಆಗಿರುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೨೧</p>
  </div>
  <div>
    <p>೨೬೫. ಪರತತ್ತ್ವವೇ ಶ್ರೀಕೃಷ್ಣ</p>
  </div>
  <div>ತ್ವಮಕ್ಷರಂ ಪರಮಂ ವೇದಿತವ್ಯಂ<br/> ತ್ವಮಸ್ಯ ವಿಶ್ವಸ್ಯ ಪರಂ ನಿಧಾನಮ್।<br/>ತ್ವಮವ್ಯಯಃ ಶಾಶ್ವತಧರ್ಮಗೋಪ್ತಾ<br/> ಸನಾತನಸ್ತ್ವಂ ಪುರುಷೋ ಮತೋ ಮೇ॥</div>
  <div>
    <p>ಭಗವದ್ಗೀತಾ ೧೧-೧೮</p>
  </div>
  <div>
    <p>ಭಗವಂತನೆ, ನೀನೇ ಅಕ್ಷರವಾಗಿದ್ದೀಯೆ, ನೀನೇ ಪರಮವಾದ ವೇದ್ಯನೂ, ಈ ವಿಶ್ವಕ್ಕೆ ಶ್ರೇಷ್ಠವಾದ ನಿಧಾನವೂ, ಅವ್ಯಯವೂ ಶಾಶ್ವತ ಧರ್ಮವನ್ನು ಕಾಪಾಡುವವನೂ ಸನಾತನನಾದ ಪುರುಷನೂ ಆಗಿರುತ್ತೀಯೆ ಎಂದೇ ನನ್ನ ನಿಶ್ಚಿತವಾದ ಮತವು.</p>
    <p>ವಿಶ್ವರೂಪವನ್ನು ಕಂಡಬಳಿಕ, ಶ್ರೀಕೃಷ್ಣನ ಪರಮಾರ್ಥಸ್ವರೂಪವನ್ನು ಅರಿತಮೇಲೆ ಅರ್ಜುನನ ಹೃದಯಾಂತರಾಳದ ಮಾತಿದು. ಶ್ರೀಕೃಷ್ಣನನ್ನು ಆರು ಗುಣಗಳಿಂದ ಅರ್ಜುನನು ಇಲ್ಲಿ ಸ್ತುತಿಸುತ್ತಿದ್ದಾನೆ:</p>
  </div>
  <div>
    <p>೧.</p>
  </div>
  <div>
    <p><strong>ಅಕ್ಷರಂ</strong>—<strong>ನ ಕ್ಷರತಿ ಇತಿ ಅಕ್ಷರಮ್</strong>, ನೀನು ನಾಶವಿಲ್ಲದವನು.</p>
  </div>
  <div>
    <p>೨.</p>
  </div>
  <div>
    <p><strong>ಪರಮಂ ವೇದಿತವ್ಯಮ್</strong>—ವೇದಶಾಸ್ತ್ರಪುರಾಣಗಳಿಂದ ತಿಳಿಸಲ್ಪಡುತ್ತಿರುವ ಶ್ರೇಷ್ಠನಾದ ಏಕೈಕ ವೇದ್ಯನಾದ ಭಗವಂತನೇ ನೀನು.</p>
  </div>
  <div>
    <p>೩.</p>
  </div>
  <div>
    <p><strong>ಪರಂ ನಿಧಾನಂ</strong>—ಶ್ರೇಷ್ಠವಾದ ಗತಿ, ಉತ್ತಮವಾದ ಆಶ್ರಯ.</p>
  </div>
  <div>
    <p>೪.</p>
  </div>
  <div>
    <p><strong>ಅವ್ಯಯಃ</strong>—<strong>ನ ವ್ಯೇತಿ ಇತಿ ಅವ್ಯಯಃ</strong>, ನಾಶವಿಲ್ಲದ ಪರತತ್ತ್ವ.</p>
  </div>
  <div>
    <p>೫.</p>
  </div>
  <div>
    <p><strong>ಶಾಶ್ವತಧರ್ಮಗೋಪ್ತಾ</strong>—ಧರ್ಮವನ್ನು ಕಾಪಾಡುವವನು.</p>
  </div>
  <div>
    <p>೬.</p>
  </div>
  <div>
    <p><strong>ಸನಾತನ ಪುರುಷನು</strong>—ಅನಂತನಾದ ಪರಿಪೂರ್ಣನಾದ ಆತ್ಮನು.</p>
  </div>
  <div>
    <strong>ಶ್ರೀಕೃಷ್ಣಪರಮಾತ್ಮನು ಇಂಥ ಪರಬ್ರಹ್ಮವೇ ಆಗಿರುತ್ತಾನೆ.</strong>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಾರ್ಪಣ್ಯವಿದೂರಾಯ ವಾಸುದೇವಾಯ ನಮಃ॥</div>
  <div>ಕಾಮ್ಯಕರ್ಮಾಣಿ ಸಂತ್ಯಜ್ಯ ಕರ್ಮಯೋಗಪರೋ ಭವೇತ್।<br/>ಕರ್ಮಯೋಗೇನ ಸಿದ್ಧಿಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p> ಕಾಮ್ಯಕರ್ಮಗಳನ್ನು ಬಿಟ್ಟು ಸಾಧಕನು ಕರ್ಮಯೋಗನಿರತನಾಗಬೇಕು. ಕರ್ಮಯೋಗದಿಂದ ಚಿತ್ತಶುದ್ಧಿ, ಅನಂತರ ಮೋಕ್ಷಸಿದ್ಧಿಯಾಗುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೨೨</p>
  </div>
  <div>
    <p>೨೬೬. ಎರಡಕ್ಕೂ ಅಜಗಜಾಂತರ</p>
  </div>
  <div>ದೂರೇಣ ಹ್ಯವರಂ ಕರ್ಮ ಬುದ್ಧಿಯೋಗಾದ್ಧನಂಜಯ।<br/>ಬುದ್ಧೌ ಶರಣಮನ್ವಿಚ್ಛ ಕೃಪಣಾಃ ಫಲಹೇತವಃ॥</div>
  <div>
    <p>ಭಗವದ್ಗೀತಾ ೨-೪೯</p>
  </div>
  <div><p>ಧನಂಜಯನೆ, ಸಮತ್ವಬುದ್ಧಿಯಿಂದ ಕೂಡಿದ ಕರ್ಮಯೋಗಕ್ಕಿಂತ ಕಾಮ್ಯಕರ್ಮಗಳು ತುಂಬಾ ದೂರದಲ್ಲಿರುತ್ತವೆ. ಆದ್ದರಿಂದ ಸಮತ್ವಬುದ್ಧಿಯನ್ನೇ ನೀನು ಆಶ್ರಯಿಸು. ಏಕೆಂದರೆ ಕರ್ಮಫಲಗಳಿಗೆ ದಾಸರಾಗಿರುವವರು ಕೃಪಣರೇ.</p>ಕಾಮಗಳನ್ನು ಪೂರೈಸಿಕೊಳ್ಳುವುದಕ್ಕಾಗಿ ಮಾಡುವ ಕರ್ಮಗಳು <strong>ಕಾಮ್ಯಗಳು</strong>. ಕಾಮಗಳಿಗಾಗಿಯೇ ಹೊರಟಿರುವ ಕರ್ಮಗಳಿವು. ಪ್ರಾರಂಭದಲ್ಲಿಯೂ ಮಧ್ಯದಲ್ಲಿಯೂ ಅಂತದಲ್ಲಿಯೂ ಕಾಮ್ಯಕರ್ಮಗಳಲ್ಲಿ ಕಾಮಗಳೇ ತುಂಬಿರುತ್ತವೆ. ಕಾಮಗಳೇ ಕಾಮ್ಯಕರ್ಮಗಳಿಗೆ ಮೂಲ!</div>
  <div/>
  <div>
    <p>ಕರ್ಮಯೋಗದಲ್ಲಿ ಚಿತ್ತಶುದ್ಧಿಯೇ ಗುರಿ. ಸಮತ್ವಬುದ್ಧಿಯಿಂದ ಮಾಡುವುದೇ ಕರ್ಮಯೋಗ. ಈ <strong>ಕರ್ಮಯೋಗಕ್ಕೂ </strong>ಆ <strong>ಕಾಮ್ಯಕರ್ಮಗಳಿಗೂ ಅಜಗಜ ಅಂತರ</strong>ವಿದೆ. ಅಧ್ಯಾತ್ಮಸಾಧಕರು ಚಿತ್ತಶುದ್ಧಿಗಾಗಿ ಕರ್ಮಯೋಗವನ್ನು ಮಾತ್ರ ಮಾಡಬೇಕೇ ಹೊರತು ಕಾಮ್ಯಕರ್ಮಗಳನ್ನಲ್ಲ. ಕಾಮ್ಯಕರ್ಮಗಳು ಜನ್ಮಕ್ಕೆ ಹೇತುವಾಗಿ ಸಂಸಾರಬಂಧನಕ್ಕೆ ಕಾರಣವಾಗುತ್ತವೆ. ಕರ್ಮಯೋಗವು ಚಿತ್ತಶುದ್ಧಿ, ಆತ್ಮಜ್ಞಾನದ ಮೂಲಕ ಮುಕ್ತಿಗೆ ಸಾಧನವಾಗುತ್ತದೆ. ಅನಿತ್ಯವಾದ ಅಲ್ಪಫಲಗಳಿಗಾಗಿ ಶ್ರಮಪಡುವವರು ಕೃಪಣರೇ ಆಗಿಬಿಡುತ್ತಾರೆ. ಕೃಪಣರೆಂದರೆ ವಿವೇಕಿಗಳಲ್ಲದ ದಡ್ಡರು. ಆದ್ದರಿಂದ ಅಧ್ಯಾತ್ಮಸಾಧಕರು ಹೀಗೆ ಕೃಪಣರಾಗಬಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಮಾಹಿತಾಯ ವಾಸುದೇವಾಯ ನಮಃ॥</div>
  <div>ವಿಷಯೇಭ್ಯಃ ಪರಾವೃತ್ತಮ್ ಆತ್ಮನ್ಯೇವ ಸಮಾಹಿತಮ್।<br/>ಯದಾ ಮನಸ್ತದಾ ಯೋಗಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮನಸ್ಸು ಯಾವಾಗ ಬಾಹ್ಯವಿಷಯಗಳಿಂದ ಹಿಂತಿರುಗಿ ಆತ್ಮನಲ್ಲಿಯೇ ನೆಲೆಗೊಳ್ಳುತ್ತದೆಯೋ, ಆಗಲೇ ಯೋಗವು ದಕ್ಕಿದಂತೆ.</p>
  </div>
  <div>
    <p>ಸೆಪ್ಟೆಂಬರ್ ೨೩</p>
  </div>
  <div>
    <p>೨೬೭. ಯೋಗಿಯ ಲಕ್ಷಣವಿದು</p>
  </div>
  <div>ಶ್ರುತಿವಿಪ್ರತಿಪನ್ನಾ ತೇ ಯದಾ ಸ್ಥಾಸ್ಯತಿ ನಿಶ್ಚಲಾ।<br/>ಸಮಾಧಾವಚಲಾ ಬುದ್ಧಿಃ ತದಾ ಯೋಗಮವಾಪ್ಸ್ಯಸಿ॥</div>
  <div>
    <p>ಭಗವದ್ಗೀತಾ ೨-೫೩</p>
  </div>
  <div><p>ಅರ್ಜುನನೆ, ಶ್ರುತಿವಿಪ್ರತಿಪನ್ನವಾದ ನಿನ್ನ ಬುದ್ಧಿಯು ಅಚಲವಾಗಿ ಸಮಾಧಿಯಲ್ಲಿ ನಿಂತಾಗ, ನೀನು ಯೋಗವನ್ನು ಹೊಂದುತ್ತೀಯೆ.</p>ಸಾಧಕನು ವಿವೇಕಪ್ರಜ್ಞೆಯನ್ನು ಯಾವಾಗ ಹೊಂದುತ್ತಾನೆ? ಎಂಬ ಪ್ರಶ್ನೆಗೆ ಇಲ್ಲಿ ಉತ್ತರವಿದೆ: ಶ್ರುತಿವಿಪ್ರತಿಪನ್ನವಾದ ಬುದ್ಧಿಯು ಶಾಂತವಾಗಿ ಸಮಾಧಿಯಲ್ಲಿ ನಿಂತಾಗ ವಿವೇಕಪ್ರಜ್ಞೆಯು ಲಭಿಸುತ್ತದೆ. ಶ್ರುತಿಗಳಲ್ಲಿ ಎಂದರೆ ವೇದಶಾಸ್ತ್ರ ಪುರಾಣಗಳಲ್ಲಿ ಹೇಳಿರುವ ಸಾಧನಫಲಗಳ ವಿಷಯಗಳನ್ನೇ ಮತ್ತೆ ಮತ್ತೆ ಶ್ರವಣಮಾಡುತ್ತಿರುವುದರಿಂದ ಸಾಧಕರ ಬುದ್ಧಿಯು ವಿಪ್ರತಿಪನ್ನವಾಗಿಬಿಟ್ಟಿರುತ್ತದೆ. ನಾನಾಫಲಗಳನ್ನು ಕೇಳುವಾಗ ಸಹಜವಾಗಿ ಬುದ್ಧಿಗೆ ವಿಕ್ಷೇಪವಾಗಿಬಿಡುತ್ತದೆ. ಈ ಫಲಕ್ಕಾಗಿ ಇದನ್ನು ಮಾಡೋಣವೆ? ಅಥವಾ ಆ ಫಲಕ್ಕಾಗಿ ಅದನ್ನು ಮಾಡೋಣವೆ? ಯಾವುದು ಉತ್ತಮವಾದ ಫಲ? ಇದೋ ಅಥವಾ ಅದೋ? ಎಂದೆಲ್ಲ ಬುದ್ಧಿಗೆ ಭ್ರಮಣವಾಗಿ ಬಿಡುತ್ತದೆ. ಇದೇ ವಿಕ್ಷೇಪವು.</div>
  <div/>
  <div>
    <p>ಇಂಥ ವಿಕ್ಷೇಪವು ತೊಲಗಿ ಆ ಬುದ್ಧಿಯು ಆಯಾ ಫಲಗಳಲ್ಲಿನ ಆಶೆಯಿಂದ ದೂರವಾಗಿ ಆತ್ಮನಲ್ಲಿಯೇ ನಿಷ್ಠವಾದಾಗ ವಿವೇಕಪ್ರಜ್ಞೆಯು ಲಭಿಸಿದಂತಾಗುತ್ತದೆ. ಇದೇ ನಿಜವಾದ ಯೋಗವು. ಸಾಧಕರು ಮೊಟ್ಟಮೊದಲಿಗೆ ಕಾಮ್ಯಕರ್ಮಗಳನ್ನು ದೂರಮಾಡಿಕೊಂಡು ಕರ್ಮಯೋಗವನ್ನು ಮಾಡುವ ಸದಭ್ಯಾಸವನ್ನು ಮಾಡಿಕೊಳ್ಳಬೇಕು ಎಂದರ್ಥ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ತಾಮಸಸುಖವಿದೂರಾಯ ವಾಸುದೇವಾಯ ನಮಃ॥</div>
  <div>ನಿದ್ರಾಲಸ್ಯಪ್ರಮಾದೋತ್ಥಮ್ ಅವಿದ್ಯಾಭ್ರಾಂತಿಹೇತುಕಮ್।<br/>ತಾಮಸಂ ತತ್ ಸುಖಂ ಪ್ರೋಕ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅವಿದ್ಯಾಭ್ರಾಂತಿಯನ್ನುಂಟುಮಾಡುವ, ನಿದ್ರಾ ಆಲಸ್ಯ ಪ್ರಮಾದಗಳಿಂದುಂಟಾದ ಸುಖವನ್ನು <strong>ತಾಮಸ</strong>ವೆಂದು ಕರೆಯುತ್ತಾರೆ.</p>
  </div>
  <div>
    <p>ಸೆಪ್ಟೆಂಬರ್ ೨೪</p>
  </div>
  <div>
    <p>೨೬೮. ತಾಮಸ ಸುಖವಿದು</p>
  </div>
  <div>ಯದಗ್ರೇ ಚಾನುಬಂಧೇ ಚ ಸುಖಂ ಮೋಹನಮಾತ್ಮನಃ।<br/>ನಿದ್ರಾಲಸ್ಯಪ್ರಮಾದೋತ್ಥಂ ತತ್ತಾಮಸಮುದಾಹೃತಮ್॥</div>
  <div>
    <p>ಭಗವದ್ಗೀತಾ ೧೮-೩೯</p>
  </div>
  <div>
    <p>ಪ್ರಾರಂಭದಲ್ಲಿಯೂ ಕೊನೆಯಲ್ಲಿಯೂ ತನಗೆ ಮೋಹವನ್ನೇ ಉಂಟುಮಾಡುವ, ನಿದ್ರಾ ಆಲಸ್ಯ ಪ್ರಮಾದಗಳಿಂದ ಉಂಟಾದ, ಸುಖವನ್ನು <strong>ತಾಮಸ ಸುಖ</strong>ವೆಂದು ಕರೆಯಲಾಗಿದೆ.</p>
    <p>ಇದು <strong>ತಾಮಸ ಸುಖ</strong>ದ ಹಣೆಬರಹ. ಇದು ಪ್ರಾರಂಭದಲ್ಲಿಯೂ ಕೊನೆಯಲ್ಲಿಯೂ ಮೋಹವನ್ನು ಉಂಟುಮಾಡುವ ಸುಖ. ಮೋಹವೆಂದರೆ ಮಂಕುಬೂದಿತನ. ಈ ತಾಮಸ ಸುಖವು ನಿದ್ರೆಯಿಂದಲೂ ಆಲಸ್ಯದಿಂದಲೂ ಪ್ರಮಾದದಿಂದಲೂ ಉಂಟಾಗುತ್ತದೆ.</p>
    <p>೧. <strong>ನಿದ್ರೋತ್ಥಂ</strong>—ನಿದ್ರೆಯಿಂದ ಉಂಟಾದದ್ದು. ಛಳಿಗಾಲದಲ್ಲಿ ಬೆಳಗ್ಗೆ ಸಮಯದಲ್ಲಿ ಏಳಬೇಕೆಂದರೆ ನಿದ್ರೆಯು ಜೋರಾಗಿರುತ್ತದೆ. ಊಟವಾದ ಮೇಲೆ ಹೊಟ್ಟೆಭಾರದಿಂದ ಸುಖನಿದ್ರೆ ಬಂದಾಗ ಏಳಬೇಕೆಂದರೆ ಆಗಲಾರದು. ಇದರಿಂದುಂಟಾಗುವ ಸುಖವೇ <strong>ತಾಮಸ</strong>.</p>
    <p>೨. <strong>ಆಲಸ್ಯೋತ್ಥಂ</strong>—ಆಲಸ್ಯವೆಂದರೆ ಸೋಮಾರಿತನ. ಯಾವುದೇ ಕೆಲಸವನ್ನು ‘ನಿಧಾನವಾಗಿ ಮಾಡಿದರಾಯಿತು’ ಎಂಬ ಭಾವನೆ. ಆ ಸಮಯದಲ್ಲಿ ಆಗುವ ಸುಖವೇ <strong>ತಾಮಸ</strong>.</p>
    <p>೩. <strong>ಪ್ರಮಾದೋತ್ಥಂ</strong>—ಎಂದರೆ <strong>ಪ್ರಮಾದೋಽನವಧಾನತಾ</strong>, ಎಂದು ಅಮರ ಕೋಶ. ಪ್ರಮಾದವೆಂದರೆ ಏಕಾಗ್ರತೆ ಹಾಗೂ ಶ್ರದ್ಧೆ ಇಲ್ಲದಿರುವಿಕೆ. ಪ್ರಮಾದದಿಂದ ಹುಟ್ಟಿದ ಸುಖ <strong>ತಾಮಸ</strong>. ಇದು ತ್ಯಾಜ್ಯವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕ್ಷೇತ್ರವೈಶಾಲ್ಯವಿದೇ ವಾಸುದೇವಾಯ ನಮಃ॥</div>
  <div>ಇಚ್ಛಾ ದ್ವೇಷಃ ಸುಖಂ ದುಃಖಂ ಸಂಘಾತಶ್ಚೇತನಾ ಧೃತಿಃ।<br/>ವಿಜ್ಞೇಯಂ ಕ್ಷೇತ್ರಮಿತ್ಯೇವ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಚ್ಛಾ, ದ್ವೇಷ, ಸುಖ, ದುಃಖ, ಸಂಘಾತ, ಚೇತನಾ, ಧೃತಿ, ಇದೆಲ್ಲವನ್ನೂ ಕ್ಷೇತ್ರ ಎಂದೇ ತಿಳಿಯಬೇಕು.</p>
  </div>
  <div>
    <p>ಸೆಪ್ಟೆಂಬರ್ ೨೫</p>
  </div>
  <div>
    <p>೨೬೯. ಇದೆಲ್ಲವೂ ಕ್ಷೇತ್ರವೇ</p>
  </div>
  <div>ಇಚ್ಛಾ ದ್ವೇಷಃ ಸುಖಂ ದುಃಖಂ ಸಂಘಾತಶ್ಚೇತನಾ ಧೃತಿಃ।<br/>ಏತತ್ ಕ್ಷೇತ್ರಂ ಸಮಾಸೇನ ಸವಿಕಾರಮುದಾಹೃತಮ್॥</div>
  <div>
    <p>ಭಗವದ್ಗೀತಾ ೧೩-೬</p>
  </div>
  <div><p>ಇಚ್ಛಾ, ದ್ವೇಷ, ಸುಖ, ದುಃಖ, ಸಂಘಾತ, ಚೇತನಾ, ಧೃತಿ—ಇವು ಏಳೂ ಕ್ಷೇತ್ರಗಳೇ ಆಗಿವೆ. ವಿಕಾರಸಹಿತವಾದುದೆಲ್ಲವೂ ಕ್ಷೇತ್ರಗಳೇ.</p>ವೈಶೇಷಿಕದರ್ಶನದವರು ಆತ್ಮನ ಗುಣಗಳೆಂದು ಯಾವುದನ್ನು ಹೇಳುತ್ತಾರೆಯೋ, ಅವೆಲ್ಲವೂ ಕ್ಷೇತ್ರಧರ್ಮಗಳೇ ಆಗಿರುತ್ತವೆ.</div>
  <div/>
  <div/>
  <div>
    <p>೧.</p>
  </div>
  <div>
    <p><strong>ಇಚ್ಛಾ</strong>—ಆಶೆ, ವಸ್ತುಗಳನ್ನು ಹೊಂದಬೇಕು, ಅನುಭವಿಸಬೇಕೆಂಬ ಆಶೆಯೇ ಇಚ್ಛೆಯು. ಇದೂ ಕ್ಷೇತ್ರವೇ ಆಗಿದೆ.</p>
  </div>
  <div>
    <p>೨.</p>
  </div>
  <div>
    <p><strong>ದ್ವೇಷ</strong>—ಇದು ಕೆಟ್ಟವಸ್ತು, ಇದು ನನಗೆ ದುಃಖಕ್ಕೆ ಕಾರಣವಾದ್ದರಿಂದ ನನಗೆ ಇದು ಬೇಡ ಎಂಬ ಬುದ್ಧಿ.</p>
  </div>
  <div>
    <p>೩.</p>
  </div>
  <div>
    <p><strong>ಸುಖ</strong>—ಅನುಕೂಲವಾದ, ಪ್ರಿಯವಾದ ಇಷ್ಟವಾದ ವಸ್ತುಗಳನ್ನು ಅನುಭವಿಸುವಾಗ ಆಗುವ ಆನಂದವೇ ಸುಖ.</p>
  </div>
  <div>
    <p>೪.</p>
  </div>
  <div>
    <p><strong>ದುಃಖ</strong>—ತನಗೆ ಬೇಡವಾದ, ಅನಿಷ್ಟವಾದ, ಅಪ್ರಿಯವಾದ ವಸ್ತುಗಳು ಬಂದೊದಗಿದಾಗ ಉಂಟಾಗುವ ಖೇದ.</p>
  </div>
  <div>
    <p>೫.</p>
  </div>
  <div>
    <p><strong>ಸಂಘಾತ</strong>—ದೇಹ, ಇಂದ್ರಿಯ, ಮನಸ್ಸು, ಬುದ್ಧಿ , ಚಿತ್ತ , ಅಹಂಕಾರ, ಪ್ರಾಣ—ಇವುಗಳ ಸಮೂಹ.</p>
  </div>
  <div>
    <p>೬.</p>
  </div>
  <div>
    <p><strong>ಚೇತನಾ</strong>—ಈ ಸಂಘಾತದಲ್ಲಿ ತೋರಿಕೊಳ್ಳುವ ಚೈತನ್ಯ.</p>
  </div>
  <div>
    <p>೭.</p>
  </div>
  <div>
    <p><strong>ಧೃತಿ</strong>—ಮನಸ್ಸಿನಲ್ಲಿ ಉಂಟಾಗುವ ಧೈರ್ಯ. ಇದೆಲ್ಲವೂ ಕ್ಷೇತ್ರವೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧೃತಿಸಾರಾಯ ವಾಸುದೇವಾಯ ನಮಃ॥</div>
  <div>ಶರೀರೇಂದ್ರಿಯಸಂಘಾತಂ ಸ್ಥಿರಂ ಯಾ ಧರತೇ ಭೃಶಮ್।<br/>ಧೃತಿಃ ಸಾ <strong>ಸಾತ್ತ್ವಿಕೀ</strong> ಪ್ರೋಕ್ತಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವ ಧೃತಿಯು ಶರೀರೇಂದ್ರಿಯ ಸಂಘಾತವನ್ನು ಸ್ಥಿರವಾಗಿರುವಂತೆ ಸದಾ ಧರಿಸುತ್ತದೆಯೋ ಅದೇ <strong>ಸಾತ್ತ್ವಿಕಧೃತಿ</strong>ಯು.</p>
  </div>
  <div>
    <p>ಸೆಪ್ಟೆಂಬರ್ ೨೬</p>
  </div>
  <div>
    <p>೨೭೦. ಸಾತ್ತ್ವಿಕಧೃತಿಯಿದು</p>
  </div>
  <div>ಧೃತ್ಯಾ ಯಯಾ ಧಾರಯತೇ ಮನಃಪ್ರಾಣೇಂದ್ರಿಯಕ್ರಿಯಾಃ।<br/>ಯೋಗೇನಾವ್ಯಭಿಚಾರಿಣ್ಯಾ ಧೃತಿಃ ಸಾ ಪಾರ್ಥ ಸಾತ್ತ್ವಿಕೀ॥</div>
  <div>
    <p>ಭಗವದ್ಗೀತಾ ೧೮-೩೩</p>
  </div>
  <div>
    <p>ಪಾರ್ಥನೆ, ಯಾವ ಅವ್ಯಭಿಚಾರಿಣಿಯಾದ ಧೃತಿಯಿಂದ ಮನಃ ಪ್ರಾಣೇಂದ್ರಿಯ ಕ್ರಿಯೆಗಳೆಲ್ಲವನ್ನೂ ಸಾಧಕನು ಯೋಗದ ಬಲದಿಂದ ಧರಿಸಿಕೊಳ್ಳಬಲ್ಲನೋ, ಅದಕ್ಕೇ <strong>ಸಾತ್ತ್ವಿಕಧೃತಿ</strong> ಎಂದು ಹೆಸರು.</p>
  </div>
  <div>
    <p>ಧೃತಿಯೆಂದರೆ ಧೈರ್ಯ. ಧರಿಸಿಕೊಳ್ಳುವ ಸ್ಥೈರ್ಯ. ಇದೊಂದು ಮಾನಸಿಕ ಗುಣ. ಪ್ರತಿಯೊಬ್ಬ ಮನುಷ್ಯನ ದಿನನಿತ್ಯ ಜೀವನದಲ್ಲಿಯೂ ಏರುಪೇರುಗಳು ಆಗುತ್ತಲೇ ಇರುತ್ತವೆಯಲ್ಲವೆ? ಇಷ್ಟಬಂದಾಗ ಏರುವುದೂ ಕಷ್ಟಬಂದಾಗ ಕುಗ್ಗುವುದೂ ಸಹಜವೇ ಆಗಿರುತ್ತದೆ. ಆದರೆ ಸಾಧಕನು ಎಂಥಾ ಕಷ್ಟ ಸಂದರ್ಭದಲ್ಲಿಯೂ ತನ್ನ ಆಧ್ಯಾತ್ಮಿಕ ಸಾಧನೆಗಳಿಂದ ಕುಗ್ಗದೇ, ವಿವೇಕದಿಂದ, ಯೋಗದಿಂದ ಧೈರ್ಯವಾಗಿ ನಿಂತಿರುತ್ತಾನಲ್ಲವೆ? ಅದೇ <strong>ಸಾತ್ತ್ವಿಕವಾದ ಧೃತಿಯು</strong>.</p>
  </div>
  <div>
    <p>ಅಡ್ಡದಾರಿಗೆ ಹೋಗದಂತೆ ಅನಾಚಾರ ದುರಾಚಾರಗಳಿಂದ ತನ್ನ ಶರೀರೇಂದ್ರಿಯ ಮನಃ ಪ್ರಾಣಗಳನ್ನು ಸಂಯಮನಮಾಡಿಕೊಳ್ಳುವ ವಿವೇಕದ ಬಲವನ್ನೇ ಇಲ್ಲಿ ಧೃತಿಯೆಂದು ಕರೆದಿದೆ. ಮನುಷ್ಯನಿಗೆ ಸಹಜವಾಗಿಯೇ ಶಾಸ್ತ್ರಕ್ಕೆ ವಿರುದ್ಧವಾದ ಮಾರ್ಗದಲ್ಲಿ ತೊಡಗುವ ಸ್ವಭಾವವಿರುತ್ತದೆ. ಆದರೆ ಸಾಧಕನು ಇದಕ್ಕೆ ಅವಕಾಶವನ್ನು ಕೊಡದಂತೆ ಎಚ್ಚರಿಕೆಯಿಂದ ನೋಡಿಕೊಳ್ಳಬೇಕು. ಇದಕ್ಕೊಂದು ವಿವೇಕದ, ಯೋಗದ ಬಲವು ಬೇಕಲ್ಲವೆ? ಅದೇ <strong>ಸಾತ್ತ್ವಿಕವಾದ ಧೃತಿಯು</strong>. ಈ ಧೃತಿಯು ಎಲ್ಲ ಅಧ್ಯಾತ್ಮಸಾಧಕರುಗಳಿಗೂ ಅವಶ್ಯವಾಗಿ ಬೇಕೇ ಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಹ್ಮಾತ್ಮಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಬ್ರಹ್ಮಾತ್ಮಾನೋ ಬ್ರಹ್ಮಪರಾ ಬ್ರಹ್ಮಿಷ್ಠಾಃ ಬ್ರಹ್ಮಬುದ್ಧಯಃ।<br/>ಗಚ್ಛಂತಿ ಪರಮಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮಾತ್ಮರೂ ಬ್ರಹ್ಮಪರರೂ ಬ್ರಹ್ಮಬುದ್ಧಿಗಳೂ ಆದ ಬ್ರಹ್ಮಿಷ್ಠರುಗಳು ಪರಮಬ್ರಹ್ಮವನ್ನೇ ಹೊಂದುತ್ತಾರೆ.</p>
  </div>
  <div>
    <p>ಸೆಪ್ಟೆಂಬರ್ ೨೭</p>
  </div>
  <div>
    <p>೨೭೧. ಬ್ರಹ್ಮಿಷ್ಠರಿಗೆ ಮುಕ್ತಿ</p>
  </div>
  <div> ತದ್ಬುದ್ಧಯಸ್ತದಾತ್ಮಾನಃ ತನ್ನಿಷ್ಠಾಸ್ತತ್ಪರಾಯಣಾಃ।<br/> ಗಚ್ಛಂತ್ಯಪುನರಾವೃತ್ತಿಂ ಜ್ಞಾನನಿರ್ಧೂತಕಲ್ಮಷಾಃ॥</div>
  <div>
    <p>ಭಗವದ್ಗೀತಾ ೫-೧೭</p>
  </div>
  <div><p>ಬ್ರಹ್ಮಬುದ್ಧಿಯುಳ್ಳವರೂ ಬ್ರಹ್ಮಾತ್ಮರೂ ಬ್ರಹ್ಮನಿಷ್ಠರೂ ಬ್ರಹ್ಮಪರಾಯಣರೂ ಆಗಿರುವ ಬ್ರಹ್ಮಜ್ಞಾನಿಗಳು ಜ್ಞಾನನಿರ್ಧೂತಕಲ್ಮಷರಾಗಿ ಅಪುನರಾವೃತ್ತಿಯನ್ನು ಎಂದರೆ ಮೋಕ್ಷವನ್ನು ಹೊಂದಿಬಿಡುತ್ತಾರೆ.</p>ಈ ಶ್ಲೋಕದಲ್ಲಿ ಬ್ರಹ್ಮಿಷ್ಠರ ಐದು ಲಕ್ಷಣಗಳನ್ನು ಹೇಳಿರುತ್ತದೆ.</div>
  <div/>
  <div>
    <p>೧.</p>
  </div>
  <div>
    <p><strong>ತದ್ಬುದ್ಧಯಃ</strong>—ತತ್ ಎಂದರೆ ಪರಬ್ರಹ್ಮ. ಅದರಲ್ಲಿಯೇ ಬುದ್ಧಿಯುಳ್ಳವರು. ಯಾವಾಗಲೂ ಬ್ರಹ್ಮಚಿಂತನಪರರಾಗಿರುವವರು.</p>
  </div>
  <div>
    <p>೨.</p>
  </div>
  <div>
    <p><strong>ತದಾತ್ಮಾನಃ</strong>—ಆ ಪರಬ್ರಹ್ಮವೇ ತಮ್ಮ ಪರಮಾರ್ಥವಾದ ಆತ್ಮ ಸ್ವರೂಪವು ಎಂಬುದನ್ನು ವಿವೇಕದಿಂದ ತಿಳಿದಿರುವವರು.</p>
  </div>
  <div>
    <p>೩.</p>
  </div>
  <div>
    <p><strong>ತನ್ನಿಷ್ಠಾಃ</strong>—ಆ ಪರಬ್ರಹ್ಮದಲ್ಲಿಯೇ ಸದಾ ನೆಲೆಗೊಂಡಿರುವವರು. ಪರಬ್ರಹ್ಮವೇ ತಾವೆಂದು ನಿಶ್ಚಿತವಾಗಿ ತಿಳಿದಿರುವವರು.</p>
  </div>
  <div>
    <p>೪.</p>
  </div>
  <div>
    <p><strong>ತತ್ಪರಾಯಣಾಃ</strong>—ಆ ಪರಬ್ರಹ್ಮವೇ ತಮಗೆ ಪರಮ ಗತಿಯೆಂದು ತಿಳಿದಿರುವವರು. ಆತ್ಮರತರಾಗಿರುವವರು.</p>
  </div>
  <div>
    <p>೫.</p>
  </div>
  <div>
    <p><strong>ಜ್ಞಾನನಿರ್ಧೂತಕಲ್ಮಷಾಃ</strong>—ಬ್ರಹ್ಮಾತ್ಮಜ್ಞಾನದಿಂದ ಪುಣ್ಯವನ್ನೂ ಪಾಪವನ್ನೂ ಕಳೆದುಕೊಂಡಿರುವ ಧೀರರಿವರು.</p>
    <p>ಇಂಥವರಿಗೆ ಮುಕ್ತಿಯು ಖಂಡಿತವಾಗಿಯೂ ದೊರಕುತ್ತದೆ. ಬದುಕಿರುವಾಗಲೇ ಇವರು ಮುಕ್ತಿಯನ್ನು ಹೊಂದಿಬಿಟ್ಟಿರುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವದೇವಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಸರ್ವದೇವಾತ್ಮಕಂ ಕೃಷ್ಣಂ ಸರ್ವಭೂತಾತ್ಮಕಂ ಪ್ರಭುಮ್।<br/>ಗುರೂಣಾಂ ಪರಮಂ ಧೀರಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವದೇವಾತ್ಮಕನಾದ, ಸರ್ವಭೂತಾತ್ಮಕನಾದ, ಗುರುಗಳಿಗೆಲ್ಲ ಗುರುವಾದ, ಧೀರನಾದ, ಗೀತಾಚಾರ್ಯನಾದ ಶ್ರೀಕೃಷ್ಣನನ್ನು ನಾನು ಭಜಿಸುತ್ತೇನೆ.</p>
  </div>
  <div>
    <p>ಸೆಪ್ಟೆಂಬರ್ ೨೮</p>
  </div>
  <div>
    <p>೨೭೨. ಸರ್ವಾತ್ಮಕನಾದ ಶ್ರೀಕೃಷ್ಣ</p>
  </div>
  <div>ವಾಯುರ್ಯಮೋಽಗ್ನಿಃ ವರುಣಃ ಶಶಾಂಕಃ<br/> ಪ್ರಜಾಪತಿಸ್ತ್ವಂ ಪ್ರಪಿತಾಮಹಶ್ಚ।<br/>ನಮೋ ನಮಸ್ತೇಽಸ್ತು ಸಹಸ್ರಕೃತ್ವಃ<br/> ಪುನಶ್ಚ ಭೂಯೋಽಪಿ ನಮೋ ನಮಸ್ತೇ॥</div>
  <div>
    <p>ಭಗವದ್ಗೀತಾ ೧೧-೩೯</p>
  </div>
  <div>
    <p>ಶ್ರೀಕೃಷ್ಣನೆ, ನೀನೇ ವಾಯುವೂ ಯಮನೂ ಅಗ್ನಿಯೂ ವರುಣನೂ ಶಶಾಂಕನೂ ಪ್ರಜಾಪತಿಯೂ ಪ್ರಪಿತಾಮಹನೂ ಆಗಿರುತ್ತೀಯೆ. ನಿನಗೆ ನಮಸ್ಕಾರ, ಮತ್ತೆ ಮತ್ತೆ ಸಹಸ್ರಾರು ಬಾರಿ ನಮಸ್ಕಾರಗಳು.</p>
    <p>ವಿಶ್ವರೂಪವನ್ನು ಕಂಡು ಅಚ್ಚರಿಯಿಂದ ಅರ್ಜುನನು ಶ್ರೀಕೃಷ್ಣನಿಗೆ ಹೇಳಿದ ಮಾತುಗಳಿವು, ‘ಈ ಏಳೂ ದೇವತೆಗಳು ನೀನೇ’ ಎಂದು.</p>
  </div>
  <div>
    <p>೧.</p>
  </div>
  <div>
    <p><strong>ವಾಯು</strong>: ಆಧ್ಯಾತ್ಮಿಕನಾಗಿ ಪ್ರಾಣನಾಗಿ, ಆಧಿದೈವಿಕನಾಗಿ ವಿರಾಟ್ ಪುರುಷನಾಗಿ, ಆಧಿಭೌತಿಕನಾಗಿ ವಾಯುವಾಗಿರುವ ದೇವತೆ.</p>
  </div>
  <div>
    <p>೨.</p>
  </div>
  <div>
    <p><strong>ಯಮನು</strong>: ಸರ್ವಭೂತಗಳಿಗೂ ಮೃತ್ಯುವಾಗಿರುವವನು.</p>
  </div>
  <div>
    <p>೩.</p>
  </div>
  <div>
    <p><strong>ಅಗ್ನಿ</strong>: ಎಲ್ಲವನ್ನೂ ಕ್ಷಣಮಾತ್ರದಲ್ಲಿ ಬೂದಿಗಯ್ಯುವ ದೇವತೆ.</p>
  </div>
  <div>
    <p>೪.</p>
  </div>
  <div>
    <p><strong>ವರುಣ</strong>: ಸಕಲ ಪ್ರಾಣಿಗಳಿಗೂ ಬಾಯಾರಿಕೆಯನ್ನು ಇಂಗಿಸುವ, ಸಸಿಗಿಡಮರಗಳಿಗೆಲ್ಲ ನೀರಿನಿಂದ ತೃಪ್ತಿಪಡಿಸುವ ಕಾರುಣ್ಯದೇವತೆ.</p>
  </div>
  <div>
    <p>೫.</p>
  </div>
  <div>
    <p><strong>ಶಶಾಂಕ</strong>: ಚಂದ್ರನಾರಾಯಣ. ಸಕಲ ಪ್ರಾಣಿಗಳ ಮನಸ್ಸಿಗೆ ಶಾಂತಿ ನೆಮ್ಮದಿಗಳನ್ನು ಅನುಗ್ರಹಿಸುವ ಶುಭದೇವತೆ.</p>
  </div>
  <div>
    <p>೬.</p>
  </div>
  <div>
    <p><strong>ಪ್ರಜಾಪತಿ</strong>: ಹಿರಣ್ಯಗರ್ಭ, ಸೃಷ್ಟಿಕರ್ತ, ವಿರಾಟ್ ಪುರುಷ. </p>
  </div>
  <div>
    <p>೭.</p>
  </div>
  <div>
    <p><strong>ಪ್ರಪಿತಾಮಹ</strong>: ಹಿರಣ್ಯಗರ್ಭನಿಗೂ, ತಂದೆಯಾದ ಪರಮಾತ್ಮಾ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ರಾಗದ್ವೇಷಾದಿರಹಿತಾಯ ವಾಸುದೇವಾಯ ನಮಃ॥</div>
  <div>ಕರ್ಮಯೋಗೀ ತು ಸಂನ್ಯಾಸೀ ರಾಗದ್ವೇಷವಿವರ್ಜಿತಃ।<br/>ಜನ್ಮಬಂಧಾತ್ ಪ್ರಮುಚ್ಯೇತ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ರಾಗದ್ವೇಷರಹಿತನಾಗಿರುವ ಕರ್ಮಯೋಗಿಯೂ ಸಂನ್ಯಾಸಿಯೇ. ಇವನೂ ಜನ್ಮಬಂಧನದಿಂದ ಮುಕ್ತನಾಗಿಬಿಡುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೨೯</p>
  </div>
  <div>
    <p>೨೭೩. ರಾಗದ್ವೇಷರಹಿತನೇ ಸಂನ್ಯಾಸಿಯು</p>
  </div>
  <div>ಜ್ಞೇಯಃ ಸ ನಿತ್ಯಸಂನ್ಯಾಸೀ ಯೋ ನ ದ್ವೇಷ್ಟಿ ನ ಕಾಂಕ್ಷತಿ।<br/>ನಿರ್ದ್ವಂದ್ವೋ ಹಿ ಮಹಾಬಾಹೋ ಸುಖಂ ಬಂಧಾತ್ ಪ್ರಮುಚ್ಯತೇ॥</div>
  <div>
    <p>ಭಗವದ್ಗೀತಾ ೫-೩</p>
  </div>
  <div><p>ಯಾವನು ಯಾರನ್ನೂ ದ್ವೇಷಿಸುವುದಿಲ್ಲವೋ, ಯಾವುದನ್ನೂ ಬಯಸು ವುದಿಲ್ಲವೋ, ಅಂಥ ಕರ್ಮಯೋಗಿಯನ್ನು ನಿತ್ಯಸಂನ್ಯಾಸಿಯೆಂದೇ ತಿಳಿಯಬೇಕು. ಏಕೆಂದರೆ ದ್ವಂದ್ವರಹಿತನಾದ ಈ ಕರ್ಮಯೋಗಿಯು, ಸುಲಭವಾಗಿ ಕರ್ಮಜನ್ಮಬಂಧನದಿಂದ ಮುಕ್ತನಾಗಿಬಿಡುತ್ತಾನೆ.</p>ಕರ್ಮಯೋಗಿಯ ಲಕ್ಷಣಗಳನ್ನೂ ಕರ್ಮಯೋಗದ ಫಲವನ್ನೂ ಇಲ್ಲಿ ತಿಳಿಸಿದೆ. ಕರ್ಮಗಳನ್ನು ಭಗವದರ್ಪಣಬುದ್ಧಿಯಿಂದ ಮಾಡುವುದೇ ಕರ್ಮಯೋಗವು. ಆ ಕರ್ಮಗಳನ್ನು ಮಾಡುವಾಗ ಸುಖವಾದರೂ ದುಃಖವಾದರೂ ಅದರ ಬಗ್ಗೆ ಚಿಂತಿಸಬಾರದು. ದ್ವಂದ್ವರಹಿತನಾಗಿ ಸಮತ್ವ ಬುದ್ಧಿಯಿಂದ ಇವನು ಕರ್ಮಗಳನ್ನು ಮಾಡುತ್ತಿರಬೇಕು. ಇಂಥವನು ನಿತ್ಯಸಂನ್ಯಾಸಿಯೇ ಆಗಿರುತ್ತಾನೆ. ಏಕೆಂದರೆ ಫಲಾಕಾಂಕ್ಷೆ, ಸುಖದುಃಖ, ರಾಗದ್ವೇಷ, ಬೇಕುಬೇಡಗಳನ್ನು ಇವನು ಬಿಟ್ಟಿರುತ್ತಾನಲ್ಲವೆ?</div>
  <div/>
  <div>
    <p>ಇಂಥ ಕರ್ಮಯೋಗಿಯು ಕರ್ಮಗಳನ್ನು ಮಾಡುತ್ತಿದ್ದರೂ ಆ ಕರ್ಮಬಂಧನದಿಂದ ಮುಕ್ತನಾಗಿಬಿಡುತ್ತಾನೆ. ಕರ್ತೃತ್ವಸಂಗ, ಫಲಸಂಗಗಳೇ ಬಂಧಕಗಳು. ರಾಗದ್ವೇಷ, ಶೋಭನಾಶೋಭನ, ಇಷ್ಟ ಅನಿಷ್ಟ ಭಾವನೆಗಳೇ ಬಂಧಕ. ಇವುಗಳು ಇವನಿಗೆ ಇಲ್ಲವಾದ್ದರಿಂದ ಈ ಕರ್ಮಯೋಗಿಯು ಚಿತ್ತಶುದ್ಧಿಯನ್ನು ಹೊಂದಿ ಆತ್ಮಜ್ಞಾನವನ್ನೇ ಪಡೆದುಕೊಂಡು ಸಂಸಾರಬಂಧನದಿಂದ ಮುಕ್ತನಾಗಿಯೇ ಬಿಡುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಲೋಕಮಹೇಶ್ವರಾಯ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ಜನ್ಮರಹಿತಂ ವೇತ್ತಿ ಯೋ ನಿರ್ವಿಕಾರಿಣಮ್।<br/>ಸರ್ವಪಾಪೈಃ ಪ್ರಮುಚ್ಯೇತ <strong>ಗೀತಾಚಾರ್ಯಮಹಂ ಭಜೇ॥</strong></div>
  <div>
    <p>ಯಾವನು ತನ್ನನ್ನು ಜನ್ಮಾದಿವಿಕಾರರಹಿತನೆಂದು ತಿಳಿಯುತ್ತಾನೆಯೋ ಅಂಥವನು ಸರ್ವಪಾಪಗಳಿಂದಲೂ ಮುಕ್ತನಾಗುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೩೦</p>
  </div>
  <div>
    <p>೨೭೪. ಪಾಪಗಳಿಂದ ಮುಕ್ತನಿವನು </p>
  </div>
  <div>ಯೋ ಮಾಮಜಮನಾದಿಂ ಚ ವೇತ್ತಿ ಲೋಕಮಹೇಶ್ವರಮ್।<br/>ಅಸಮ್ಮೂಢಃ ಸ ಮರ್ತ್ಯೇಷು ಸರ್ವಪಾಪೈಃ ಪ್ರಮುಚ್ಯತೇ॥</div>
  <div>
    <p>ಭಗವದ್ಗೀತಾ ೧೦-೩</p>
  </div>
  <div>
    <p>ಅರ್ಜುನನೆ, ಮನುಷ್ಯರ ಪೈಕಿ ಯಾವ ಸಾಧಕನು ನನ್ನನ್ನು ಅನಾದಿಯೆಂದೂ ಲೋಕಮಹೇಶ್ವರನೆಂದೂ ಹೀಗೆ ವಿವೇಕದಿಂದ ಸರಿಯಾಗಿ ತಿಳಿಯುತ್ತಾನೆಯೋ, ಅಂಥವನು ಸರ್ವಪಾಪಗಳಿಂದಲೂ ಸಂಪೂರ್ಣವಾಗಿ ಬಿಡುಗಡೆಹೊಂದುತ್ತಾನೆ.</p>
    <p>ಶ್ರೀಕೃಷ್ಣನನ್ನು ದೇಹರೂಪದಿಂದ ನೋಡಿದಾಗ ಅವನೂ ನಮ್ಮಂತೆಯೇ ಒಬ್ಬ ಮಾನವನೆಂದೇ ತೋರುತ್ತದೆ. ಅವನಿಗೂ ಶರೀರ, ಇಂದ್ರಿಯ ಮನೋಬುದ್ಧಿಗಳಿರುವಂತೆಯೂ, ಸುಖದುಃಖ, ಹಸಿವು ಬಾಯಾರಿಕೆ, ರೋಗರುಜಿನಾದಿಗಳಿರುವಂತೆಯೂ ಇತರರಿಗೆ ತೋರುತ್ತದೆ. ಆದರೆ ಇದು ಅವಿವೇಕದ, ಭ್ರಾಂತಿಯ ಜ್ಞಾನ. ಏಕೆಂದರೆ ಹೊರಗಿನ ಈ ತೋರುವಿಕೆಯು ಭಗವಂತನ ನಿಜಸ್ವರೂಪವಲ್ಲ.</p>
  </div>
  <div>
    <p>ಹಾಗಾದರೆ ಭಗವಂತನ ನೈಜಸ್ವರೂಪವೇನು? ಎಂದರೆ, ಇದನ್ನು ಭಗವಂತನೇ ನೇರಾಗಿ ಇಲ್ಲಿ ತಿಳಿಸಿರುತ್ತಾನೆ. ಭಗವಂತನು ಅನಾದಿಯೂ ಲೋಕಮಹೇಶ್ವರನೂ ಆಗಿರುತ್ತಾನೆ. ಅನಾದಿಯೆಂದರೆ ಆದಿಯಿಲ್ಲದವನು; ದೇಶಕಾಲಗಳಿಗೇ ಕಾರಣನಾಗಿರುವ ಭಗವಂತನಿಗೆ ಜನ್ಮವು ಇರಲಾರದು. ಇವನೇ ಮಹೇಶ್ವರನೂ ಆಗಿದ್ದಾನೆ. <strong>ಮಹಾನ್ ಚ ಅಸೌ ಈಶ್ವರಶ್ಚ </strong>,<strong> ಮಹೇಶ್ವರಃ</strong>. ಸರ್ವಪ್ರಾಣಿಗಳಿಗೂ ಅಂತರಾತ್ಮನಾಗಿರುವ ಭಗವಂತನೇ ತಾನೆಂದು ತಿಳಿದವನಿಗೆ ಪುಣ್ಯಪಾಪಗಳ ಬಂಧನವು ಇದ್ದೀತೇ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  <div>॥ ಓಮ್ ಆಸುರಸಂಪದ್ರಹಿತಾಯ ವಾಸುದೇವಾಯ ನಮಃ॥</div>
  <div>ಸಾಧೂನ್ ಸತ್ಪುರುಷಾಂಶ್ಚಾಪಿ ಯೇ ದ್ವಿಷಂತಿ ಮದಾನ್ವಿತಾಃ।<br/>ಆಸುರಾ ಮಾನವಾಃ ಪ್ರೋಕ್ತಾಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾರು ಅಹಂಕಾರಮದದಿಂದ ಕೂಡಿದವರಾಗಿ ಸಾಧು ಸತ್ಪುರುಷರುಗಳನ್ನು ದ್ವೇಷಿಸುತ್ತಾರೆಯೋ, ಅಂಥವರು <strong>ಆಸುರ ಮಾನವರು</strong>.</p>
  </div>
  <div>
    <p>ಅಕ್ಟೋಬರ್ ೧</p>
  </div>
  <div>
    <p>೨೭೫. ಬಿಡಬೇಕಾದ ದೋಷಗಳಿವು</p>
  </div>
  <div>ಅಹಂಕಾರಂ ಬಲಂ ದರ್ಪಂ ಕಾಮಂ ಕ್ರೋಧಂ ಚ ಸಂಶ್ರಿತಾಃ।<br/>ಮಾಮಾತ್ಮಪರದೇಹೇಷು ಪ್ರದ್ವಿಷಂತೋಽಭ್ಯಸೂಯಕಾಃ॥</div>
  <div/>
  <div>ಭಗವದ್ಗೀತಾ ೧೬-೧೮</div>
  <div/>
  <div>ಆಸುರಸಂಪತ್ತಿನ ಮಾನವರು ಅಹಂಕಾರ, ಬಲ, ದರ್ಪ, ಕಾಮ ಮತ್ತು ಕ್ರೋಧಗಳನ್ನು ಆಶ್ರಯಿಸಿದವರಾಗಿರುತ್ತಾರೆ. ಇವರು ತಮ್ಮಲ್ಲಿಯೂ ಇತರರಲ್ಲಿಯೂ ಇರುವಂಥ ಆತ್ಮನನ್ನು ದ್ವೇಷಿಸುತ್ತಾ ಸಾಧುಸಂತರನ್ನು ಅಸೂಯೆಯಿಂದ ತಿರಸ್ಕರಿಸುತ್ತಾರೆ.</div>
  <div>ಸ್ವಾರ್ಥಿಗಳೂ ಅಹಂಕಾರಿಗಳೂ ದುರಭಿಮಾನಿಗಳೂ ಹಿಂಸಾಪರರೂ ಧರ್ಮವಿರೋಧಿಗಳೂ ಆದವರೆಲ್ಲರೂ ಅಸುರರೇ. ಅಸುರರ ಸ್ವಭಾವವುಳ್ಳವರೆಲ್ಲರೂ <strong>ಆಸುರರೇ</strong>. ಆಸುರರ ಏಳು ಗುಣಗಳಿವು:</div>
  <div/>
  <div>
    <p>೧.</p>
  </div>
  <div>
    <p><strong>ಅಹಂಕಾರ</strong>—ತಮ್ಮನ್ನು ತಾವೇ ಕೊಚ್ಚಿಕೊಳ್ಳುವ ಸ್ವಭಾವ.</p>
  </div>
  <div>
    <p>೨.</p>
  </div>
  <div>
    <p><strong>ಬಲ</strong>—ಕಾಮರಾಗದಿಂದ ಕೂಡಿದ ಶಕ್ತಿ.</p>
  </div>
  <div>
    <p>೩.</p>
  </div>
  <div>
    <p><strong>ದರ್ಪ</strong>—ಜಂಭದ ಸ್ವಭಾವ, ಎಲ್ಲರನ್ನೂ ತಿರಸ್ಕರಿಸುವ ಸ್ವಭಾವ.</p>
  </div>
  <div>
    <p>೪.</p>
  </div>
  <div>
    <p><strong>ಕಾಮ</strong>—ಎಷ್ಟಿದ್ದರೂ ಇನ್ನೂ “ಬೇಕು ಬೇಕು” ಎನ್ನುವ ಸ್ವಭಾವ.</p>
  </div>
  <div>
    <p>೫.</p>
  </div>
  <div>
    <p><strong>ಕ್ರೋಧ</strong>—ಕಾಮವು ಈಡೇರದಿರುವಾಗ ಉಂಟಾಗುವ ಕೋಪ.</p>
  </div>
  <div>
    <p>೬.</p>
  </div>
  <div>
    <p><strong>ಪ್ರದ್ವೇಷ</strong>—ಜಂಭದಿಂದ ಗುರುಹಿರಿಯರನ್ನು ದ್ವೇಷಿಸುವುದು.</p>
  </div>
  <div>
    <p>೭.</p>
  </div>
  <div>
    <p><strong>ಅಭ್ಯಸೂಯೆ</strong>—ಸಾಧುಸಂತರನ್ನೂ ಮಹಾತ್ಮರನ್ನೂ ಅಣಗಿಸುತ್ತಾ ಅವರಲ್ಲಿರುವ ಸದ್ಗುಣಗಳನ್ನು ಕಂಡು ಸಹಿಸದಿರುವುದು.</p>
    <p>ಆಸುರರ ಈ ಏಳೂ ದೋಷಗಳನ್ನು ಸಾಧಕರು ಬಿಟ್ಟುಬಿಡಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ದೈವಮಾನವಾಯ ವಾಸುದೇವಾಯ ನಮಃ॥</div>
  <div>ಅಹಿಂಸಾ ಸತ್ಯಮಕ್ರೋಧಃ ದಯಾ ಶಾಂತಿರಪೈಶುನಮ್।<br/><strong>ದೈವೀ ಸಂಪದಿತಿ</strong> ಪ್ರೋಕ್ತಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಹಿಂಸಾ, ಸತ್ಯ, ಅಕ್ರೋಧ, ದಯಾ, ಶಾಂತಿ, ಅಪೈಶುನಗಳು <strong>ದೈವೀಸಂಪತ್ತೆಂದು</strong> ಕರೆಯಲ್ಪಡುತ್ತವೆ.</p>
  </div>
  <div>
    <p>ಅಕ್ಟೋಬರ್ ೨</p>
  </div>
  <div>
    <p>೨೭೬. ಹನ್ನೊಂದು ದೈವೀಸಂಪತ್ತುಗಳು</p>
  </div>
  <div>ಅಹಿಂಸಾ ಸತ್ಯಮಕ್ರೋಧಃ ತ್ಯಾಗಃ ಶಾಂತಿರಪೈಶುನಮ್।<br/>ದಯಾ ಭೂತೇಷ್ವಲೋಲುಪ್ತ್ವಂ ಮಾರ್ದವಂ ಹ್ರೀರಚಾಪಲಮ್॥</div>
  <div>
    <p>ಭಗವದ್ಗೀತಾ ೧೬-೨</p>
  </div>
  <div>
    <p>ಅಹಿಂಸಾ, ಸತ್ಯ, ಅಕ್ರೋಧ, ತ್ಯಾಗ, ಶಾಂತಿ, ಅಪೈಶುನ, ಭೂತದಯಾ, ಇಂದ್ರಿಯಭೋಗಗಳಲ್ಲಿ ಲೋಲುಪತೆಯಿಲ್ಲದಿರುವಿಕೆ, ಮೃದುಸ್ವಭಾವ, ನಾಚಿಕೆ ಮತ್ತು ಚಾಪಲ್ಯರಾಹಿತ್ಯ—ಈ ಹನ್ನೊಂದು ಗುಣಗಳನ್ನುಳ್ಳವರೇ <strong>ದೈವಮಾನವರು</strong>.</p>
  </div>
  <div>
    <p> ೧.</p>
  </div>
  <div>
    <p><strong>ಅಹಿಂಸಾ</strong>—ತ್ರಿಕರಣಗಳಿಂದಲೂ ಯಾರಿಗೂ ಹಿಂಸೆಕೊಡದಿರುವಿಕೆ.</p>
  </div>
  <div>
    <p> ೨.</p>
  </div>
  <div>
    <p><strong>ಸತ್ಯ</strong>—ಆಡಿದಂತೆ ನಡೆದುಕೊಳ್ಳುವಿಕೆ, ಸತ್ಯವಾದ ಮಾತು.</p>
  </div>
  <div>
    <p> ೩.</p>
  </div>
  <div>
    <p><strong>ಅಕ್ರೋಧ</strong>—ಎಂಥ ಸಂದರ್ಭದಲ್ಲೂ ಕೋಪಮಾಡಿಕೊಳ್ಳದಿರುವಿಕೆ.</p>
  </div>
  <div>
    <p> ೪.</p>
  </div>
  <div>
    <p><strong>ತ್ಯಾಗ</strong>—ಸತ್ ಪಾತ್ರರಿಗೆ ತಮ್ಮ ಸಂಪತ್ತನ್ನು ಕೊಡುವುದು.</p>
  </div>
  <div>
    <p> ೫.</p>
  </div>
  <div>
    <p><strong>ಶಾಂತಿ</strong>—ಸದಾ ಮನಸ್ಸನ್ನು ತಿಳಿಯಾಗಿ ಇಟ್ಟುಕೊಂಡಿರುವುದು.</p>
  </div>
  <div>
    <p> ೬.</p>
  </div>
  <div>
    <p><strong>ಅಪೈಶುನ</strong>—ಚಾಡಿಹೇಳದಿರುವ ಸ್ವಭಾವ.</p>
  </div>
  <div>
    <p> ೭.</p>
  </div>
  <div>
    <p><strong>ಭೂತೇಷು ದಯಾ</strong>—ಎಲ್ಲ ಪ್ರಾಣಿಗಳಲ್ಲೂ ದಯೆ ಮತ್ತು ಪ್ರೀತಿ.</p>
  </div>
  <div>
    <p> ೮.</p>
  </div>
  <div>
    <p><strong>ಅಲೋಲುಪ್ತ್ವ</strong>—ಇಂದ್ರಿಯಭೋಗಳಲ್ಲಿ ಚಾಪಲ್ಯರಾಹಿತ್ಯ.</p>
  </div>
  <div>
    <p> ೯.</p>
  </div>
  <div>
    <p><strong>ಮೃದುತ್ವ</strong>—ಕೃತಿ, ಮಾತು, ಮನಗಳಲ್ಲಿ ಮೃದುವಾದ ಸ್ವಭಾವ.</p>
  </div>
  <div>
    <p>೧೦.</p>
  </div>
  <div>
    <p><strong>ಹ್ರೀಃ</strong>—ನಾಚಿಕೆ, ದೊಡ್ಡವರ ಮುಂದೆ ಸೌಜನ್ಯಸ್ವಭಾವ.</p>
  </div>
  <div>
    <p>೧೧.</p>
  </div>
  <div>
    <p><strong>ಅಚಾಪಲಮ್</strong>—ಚಾಪಲ್ಯವಿಲ್ಲದಿರುವಿಕೆ, ಸುಮ್ಮಸುಮ್ಮನೆ ಇತರರ ವಿಚಾರದಲ್ಲಿ ಕುತೂಹಲದಿಂದ ಕೈಹಾಕದಿರುವಿಕೆ.ಈ ಹನ್ನೊಂದು ದೈವೀಸಂಪತ್ತುಗಳನ್ನುಳ್ಳವರೇ <strong>ದೈವಮಾನವರು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶಾಂತಿಸಾಗರಾಯ ವಾಸುದೇವಾಯ ನಮಃ॥</div>
  <div>ಸ್ವಾತ್ಮನಿಷ್ಠಸ್ಯ ಶಾಂತಸ್ಯ ಹ್ಯಾಪ್ತಕಾಮಸ್ಯ ವೇದಿನಃ।<br/>ನಿಶ್ಚಿತಾ ಪರಮಾ ಶಾಂತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸ್ವಾತ್ಮನಿಷ್ಠನೂ ಶಾಂತನೂ ಆಪ್ತಕಾಮನೂ ಆಗಿರುವ ಜ್ಞಾನಿಗೆ ಪರಮಶಾಂತಿಯು ಖಂಡಿತವಾಗಿಯೂ ದೊರಕುತ್ತದೆ.</p>
  </div>
  <div>
    <p>ಅಕ್ಟೋಬರ್ ೩</p>
  </div>
  <div>
    <p>೨೭೭. ಇಂಥವನಿಗೇ ಶಾಂತಿಯು</p>
  </div>
  <div>ಆಪೂರ್ಯಮಾಣಮಚಲಪ್ರತಿಷ್ಠಮ್<br/> ಸಮುದ್ರಮಾಪಃ ಪ್ರವಿಶಂತಿ ಯದ್ವತ್।<br/>ತದ್ವತ್ಕಾಮಾ ಯಂ ಪ್ರವಿಶಂತಿ ಸರ್ವೇ<br/> ಸ ಶಾಂತಿಮಾಪೊ<strong>್ನ</strong>©ತಿ ನ ಕಾಮಕಾಮೀ॥</div>
  <div>
    <p>ಭಗವದ್ಗೀತಾ ೨-೭೦</p>
  </div>
  <div>
    <p>ನೀರುಗಳಿಂದ ತುಂಬಿಹೋಗಿರುವ, ತನ್ನ ಎಲ್ಲೆಕಟ್ಟನ್ನು ಮೀರದಿರುವ ಸಮುದ್ರವನ್ನು ಹೇಗೆ ಎಲ್ಲ ನೀರುಗಳೂ ಬಂದು ಬಂದು ಸೇರುತ್ತವೆಯೋ, ಹಾಗೆಯೇ ಎಲ್ಲ ಕಾಮಗಳೂ ಯಾವಾತನನ್ನು ಬಂದು ಸೇರಿಬಿಟ್ಟಿರುತ್ತವೆಯೋ, ಅಂಥವನು ಮಾತ್ರವೇ ಶಾಂತಿಯನ್ನು ಹೊಂದುತ್ತಾನೆಯೇ ಹೊರತು ಕಾಮಕಾಮಿಯಾದವನು ಅಲ್ಲ.</p>
  </div>
  <div>
    <p>ಆತ್ಮಜ್ಞಾನಿಗೆ ಎಲ್ಲ ಕಾಮಗಳೂ ಕರಗಿಹೋಗಿರುತ್ತವೆ, ಜ್ಞಾನಿಯು ಅಕಾಮನಾಗಿಬಿಟ್ಟಿರುತ್ತಾನೆ ಎಂಬ ಸಂದೇಶವನ್ನು ಇಲ್ಲಿ ಸಮುದ್ರದೃಷ್ಟಾಂತದಿಂದ ತಿಳಿಸಿರುತ್ತದೆ. ನದೀನೀರುಗಳೆಲ್ಲವೂ ಸಮುದ್ರವನ್ನು ಸೇರುವಂತೆ, ಕಾಮಗಳೆಲ್ಲವೂ ಜ್ಞಾನಿಯಲ್ಲಿ ಅಡಕವಾಗಿಬಿಟ್ಟಿರುತ್ತವೆ. ಸಮುದ್ರವು ಆಪೂರ್ಯಮಾಣವಾಗಿರುತ್ತದೆ, ನೀರುಗಳಿಂದ ತುಂಬಿಹೋಗಿರುತ್ತದೆ. ಸಮುದ್ರಕ್ಕೆ ನೀರೇನೂ ಬೇಕಾಗಿಲ್ಲವಷ್ಟೆ? ಹಾಗೆಯೇ ಬ್ರಹ್ಮಜ್ಞಾನಿಗೂ ಕಾಮಗಳಾಗಲಿ ವಿಷಯಗಳಾಗಲಿ ಬೇಕಾಗಿಲ್ಲ. ಜ್ಞಾನಿಯ ಕಣ್ಣುಗಳ ಮುಂದೆ ಬೇಕಾದಷ್ಟು ವಿಷಯಗಳಿದ್ದರೂ ಅವುಗಳಲ್ಲಿ ಆಶೆಯು ಮಾತ್ರ ಜ್ಞಾನಿಗೆ ಕಿಂಚಿತ್ತೂ ಇರಲಾರದು. ಆತ್ಮಕಾಮನೂ ಆಪ್ತಕಾಮನೂ ಅಕಾಮನೂ ಆಗಿರುವ, ಸದಾ ಸಂತೃಪ್ತನಾದ ಬ್ರಹ್ಮಜ್ಞಾನಿಗೆ ಮಾತ್ರ ಪರಮಶಾಂತಿಯು ದೊರಕುತ್ತದೆಯೇ ಹೊರತು ಕಾಮಕಾಮಿಗೆ ಅಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗೀತಾಪ್ರಿಯಾಯ ವಾಸುದೇವಾಯ ನಮಃ॥</div>
  <div>ಗೀತಾಶ್ಲೋಕಾನ್ ಶ್ರದ್ಧಯಾ ಹಿ ಶೃಣುಯಾದಪಿ ಯೋ ನರಃ।<br/>ಮುಚ್ಯತೇ ಸರ್ವಪಾಪೇಭ್ಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಗೀತಾಶ್ಲೋಕಗಳನ್ನು ಶ್ರದ್ಧೆಯಿಂದ ಯಾವ ಮನುಷ್ಯನು ಕೇಳುತ್ತಾನೆಯೋ, ಅಂಥವನೂ ಸಕಲ ಪಾಪಗಳಿಂದಲೂ ಮುಕ್ತನಾಗಿಬಿಡುತ್ತಾನೆ.</p>
  </div>
  <div>
    <p>ಅಕ್ಟೋಬರ್ ೪</p>
  </div>
  <div>
    <p>೨೭೮. ಗೀತಾಶ್ರವಣದ ಫಲ</p>
  </div>
  <div>ಶ್ರದ್ಧಾವಾನ್ ಅನಸೂಯಶ್ಚ ಶೃಣುಯಾದಪಿ ಯೋ ನರಃ।<br/>ಸೋಽಪಿ ಮುಕ್ತಶ್ಶುಭಾನ್ಲೋಕಾನ್ ಪ್ರಾಪು<strong>್ನ</strong>ಯಾತ್ಪುಣ್ಯಕರ್ಮಣಾಮ್॥</div>
  <div>
    <p>ಭಗವದ್ಗೀತಾ ೧೮-೭೧</p>
  </div>
  <div>
    <p>ಶ್ರದ್ಧಾವಂತನೂ ಅಸೂಯಾರಹಿತನೂ ಆದ ಯಾವ ಮನುಷ್ಯನು ಈ ಭಗವದ್ಗೀತಾ ಶ್ಲೋಕಗಳನ್ನು ಕೇಳುತ್ತಾನೆಯೋ, ಅಂಥವನೂ ಕೂಡ ಪಾಪಗಳಿಂದ ಮುಕ್ತನಾಗಿ ಪುಣ್ಯಲೋಕಗಳನ್ನೇ ಹೊಂದುತ್ತಾನೆ.</p>
  </div>
  <div>
    <p>ಭಗವದ್ಗೀತೆಯು ಭಗವಂತನ ಪವಿತ್ರವಾದ ಸಂದೇಶಗಳ ಪುಣ್ಯಗ್ರಂಥ. ಭಗವಂತನ ಸಾಕ್ಷಾತ್ ವಾಣಿಯೇ ಭಗವದ್ಗೀತೆ. ಇದರ ಅರ್ಥವನ್ನು ಸದ್ಗುರುಗಳಿಂದ ಸರಿಯಾಗಿ ತಿಳಿದರೆ ಅಂಥವನು ಆತ್ಮಜ್ಞಾನವನ್ನು ಪಡೆದುಕೊಂಡು ಮುಕ್ತನಾಗಿಯೇ ಬಿಡುತ್ತಾನೆ. ಪುಣ್ಯಪಾಪಗಳೆರಡನ್ನೂ ದಾಟಿದವನಾಗಿ ಅಮೃತತ್ವವನ್ನೇ ಹೊಂದಿ ಕೃತಾರ್ಥನಾಗಿಯೇ ಬಿಡುತ್ತಾನೆ. ಇದೇ ಭಗವದ್ಗೀತೆಯ ಗುರಿ, ಉದ್ದೇಶ ಹಾಗೂ ಪರಮಪ್ರಯೋಜನ.</p>
  </div>
  <div>
    <p>ಆದರೆ ಇಂಥ ಉತ್ತಮಾಧಿಕಾರಿಗಳ ಲಕ್ಷಣಗಳು ಇಲ್ಲದಿದ್ದರೂ ಸಾಮಾನ್ಯ ಮಾನವರೂ ಕೂಡ ಭಗವದ್ಗೀತಾ ಗ್ರಂಥದ ಪಾರಾಯಣದಿಂದಲೂ ಶ್ರವಣದಿಂದಲೂ ಕೂಡ ಪುಣ್ಯಫಲಗಳನ್ನು ಹೊಂದುತ್ತಾರೆ. ಭಗವದ್ಗೀತಾ ಗ್ರಂಥವನ್ನು ಪ್ರತಿದಿನವೂ ಪಾರಾಯಣ ಮಾಡುತ್ತಾ ಇದ್ದರೆ, ಅಥವಾ ಶ್ರವಣ ಮಾಡುತ್ತಿದ್ದರೆ ಅಂಥವರು ಕೂಡ ಪುಣ್ಯಲೋಕಗಳನ್ನೇ ಹೊಂದುತ್ತಾರೆ. ಭಗವಂತನ ನಾಮಸ್ಮರಣೆಯಿಂದ, ಭಗವಂತನ ಗುಣಸ್ಮರಣೆಯಿಂದ, ಭಗವಂತನ ಮಹಿಮೆಯ ಸ್ಮರಣೆಯಿಂದ, ಭಗವಂತನ ಉಪದೇಶಗಳ ಶ್ರವಣದಿಂದ ಪಾಪಗಳೆಲ್ಲವೂ ಬೂದಿಯಾಗಿ ಹೋಗುತ್ತವೆ. ಭಕ್ತರು ಉತ್ತಮವಾದ ಪುಣ್ಯಲೋಕಗಳನ್ನೇ ಹೊಂದುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣತ್ರಯವಿದೂರಾಯ ವಾಸುದೇವಾಯ ನಮಃ॥</div>
  <div>ತ್ರೀನ್ ಗುಣಾನ್ ಸಮತಿಕ್ರಮ್ಯ ಆತ್ಮನ್ಯೇವಾವತಿಷ್ಠತೇ।<br/>ಸಂಸಾರಾನ್ಮುಚ್ಯತೇ ಧೀರಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮೂರೂ ಗುಣಗಳನ್ನು ಮೀರಿ ಆತ್ಮನಲ್ಲಿಯೇ ನೆಲೆಗೊಂಡಿರುವ ಧೀರನಾದ ಜ್ಞಾನಿಯು ಸಂಸಾರಬಂಧನದಿಂದ ಮುಕ್ತನಾಗಿಬಿಡುತ್ತಾನೆ.</p>
  </div>
  <div>
    <p>ಅಕ್ಟೋಬರ್ ೫</p>
  </div>
  <div>
    <p>೨೭೯. ಇವನಿಗೇ ಅಮೃತತ್ವವು</p>
  </div>
  <div>ಗುಣಾನೇತಾನ್ ಅತೀತ್ಯ ತ್ರೀನ್ ದೇಹೀ ದೇಹಸಮುದ್ಭವಾನ್।<br/>ಜನ್ಮಮೃತ್ಯುಜರಾದುಃಖೈಃ ವಿಮುಕ್ತೋಽಮೃತಮಶ್ನುತೇ॥</div>
  <div/>
  <div>
    <p>ಭಗವದ್ಗೀತಾ ೧೪-೨೦</p>
  </div>
  <div><p>ಸಾಧಕನು ದೇಹೋತ್ಪತ್ತಿಗೆ ಕಾರಣವಾದ ಈ ಮೂರೂ ಗುಣಗಳನ್ನು ದಾಟಿ, ಜನ್ಮಮೃತ್ಯುಜರಾದುಃಖಗಳಿಂದ ಮುಕ್ತನಾಗಿ, ಬದುಕಿರುವಾಗಲೇ ಮೋಕ್ಷವನ್ನು ಹೊಂದಿಬಿಡುತ್ತಾನೆ.</p>ಸತ್ತ್ವ, ರಜಸ್ಸು, ತಮಸ್ಸೆಂಬ ಗುಣಗಳು ದೇಹೋತ್ಪತ್ತಿಗೆ ಕಾರಣವಾಗಿರುತ್ತವೆ. ಶರೀರೇಂದ್ರಿಯ ಮನಃಸಂಘಾತವೆಲ್ಲವೂ ಗುಣಗಳ ವಿಕಾರ. ಈ ಗುಣಗಳು ಅವಿದ್ಯಾಕಲ್ಪಿತವಾಗಿರುತ್ತವೆ. ಆತ್ಮನಲ್ಲಿ ಅವಿದ್ಯೆಯಿಂದ ಗುಣ ಗಳು ತೋರುತ್ತಿವೆ. ಈ ಗುಣಗಳಿಗೆ ಸಾಕ್ಷಿಯಾಗಿರುವ ಆತ್ಮನಾದ ನನ್ನಲ್ಲಿ ಈ ಗುಣಗಳ ಸಂಬಂಧವು ಸ್ವಲ್ಪವೂ ಇಲ್ಲ ಎಂದು ವಿವೇಕದಿಂದ ಜ್ಞಾನಿಯು ತಿಳಿದಿರುವುದರಿಂದ ಇವನು ಈ ಗುಣಗಳನ್ನು ಮೀರಿದಂತೆಯೇ.</div>
  <div>
    <p>ಈ ಜ್ಞಾನದಿಂದ ಆಗುವ ಫಲವೆಂದರೆ ಅಮೃತತ್ವವೇ. ಈ ಜ್ಞಾನಿಯು ಜನ್ಮ, ಮರಣ, ಜರಾ, ದುಃಖಗಳಿಂದ ಬದುಕಿರುವಾಗಲೇ ಮುಕ್ತನಾಗಿಬಿಟ್ಟಿರುತ್ತಾನೆ. <strong>ಜೀವನ್ ಏವ</strong>, ಬದುಕಿರುವಾಗಲೇ ಎಂದು ಶ್ರೀಶಂಕರರು ಬರೆದಿರುತ್ತಾರೆ. ಇವನೇ ಗುಣಾತೀತ. ಇವನೇ ಆತ್ಮಜ್ಞಾನಿ, ಇವನೇ ಸ್ಥಿತಪ್ರಜ್ಞ, ಇವನೇ ಜೀವನ್ಮುಕ್ತ. ಇಂಥವನಿಗೆ ಜನ್ಮಾಂತರವಾಗಲಿ ದೇಹಾಂತರವಾಗಲಿ ಇರುವುದಿಲ್ಲ. ಇಂಥವನು ಭಗವಂತನನ್ನೇ ಸೇರಿಕೊಂಡು ಬಿಡುತ್ತಾನೆ. ಇವನು ಅಮೃತನಾಗಿಬಿಡುತ್ತಾನೆ. ಸಕಲ ಸಂಸಾರಬಂಧನಗಳಿಂದಲೂ ಮುಕ್ತನಾಗಿಬಿಡುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣಕರ್ಮವಿಭಾಗಜ್ಞಾಯ ವಾಸುದೇವಾಯ ನಮಃ॥</div>
  <div>ಗುಣ ಕರ್ಮವಿಭಾಗಜ್ಞಃ ವಿಜಾನಾತ್ಯೇವ ವಿದ್ಯಯಾ।<br/>ಗುಣಾ ಗುಣೇಷು ವರ್ತಂತೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಗುಣ, ಕರ್ಮಗಳ ವಿಭಾಗವನ್ನು ಬಲ್ಲ ಜ್ಞಾನಿಯು “ಇಂದ್ರಿಯಗಳು ವಿಷಯದಲ್ಲಿ ರಮಿಸುತ್ತವೆ”—ಎಂಬುದನ್ನು ವಿದ್ಯೆಯಿಂದ ತಿಳಿದಿರುತ್ತಾನೆ.</p>
  </div>
  <div>
    <p>ಅಕ್ಟೋಬರ್ ೬</p>
  </div>
  <div>
    <p>೨೮೦. ಇವನೇ ತತ್ತ್ವವಿದನು</p>
  </div>
  <div>ತತ್ತ್ವವಿತ್ತು ಮಹಾಬಾಹೋ ಗುಣಕರ್ಮವಿಭಾಗಯೋಃ।<br/>ಗುಣಾ ಗುಣೇಷು ವರ್ತಂತೇ ಇತಿ ಮತ್ವಾ ನ ಸಜ್ಜತೇ॥</div>
  <div>
    <p>ಭಗವದ್ಗೀತಾ ೩-೨೮</p>
  </div>
  <div>ಮಹಾಬಾಹುವೆ, ಗುಣ ಕರ್ಮಗಳ ವಿಭಾಗವನ್ನು ಅರಿತಿರುವ ಜ್ಞಾನಿಯು ಆಯಾ ಗುಣಗಳು ತಮ್ಮ ತಮ್ಮ ವಿಷಯಗಳಲ್ಲಿ ವ್ಯಾಪಾರಮಾಡುತ್ತಿವೆ ಎಂದು ತಿಳಿದು ಆ ಗುಣವ್ಯಾಪಾರಗಳಲ್ಲಿ ಸಕ್ತನಾಗುವುದಿಲ್ಲ.</div>
  <div>ಜ್ಞಾನಿಗೆ ಹೆಸರು <strong>ತತ್ತ್ವವಿತ್</strong>. <strong>ತತ್ತ್ವಂ ವೇತ್ತಿ ಇತಿ</strong>. ತತ್ತ್ವವನ್ನು ಸರಿಯಾಗಿ ಬಲ್ಲವನು. ಗುಣಗಳ ಹಾಗೂ ಕರ್ಮಗಳ ವಿಭಾಗವನ್ನು ಬಲ್ಲವನಿಗೆ ಹೆಸರು <strong>ತತ್ತ್ವವಿತ್</strong>. ಸತ್ತ್ವ, ರಜಸ್ ಮತ್ತು ತಮಸ್ ಎಂದು ಮೂರು ಗುಣಗಳು; ಇವುಗಳ ಕರ್ಮಗಳೆಂದರೆ ಜ್ಞಾನೋತ್ಪತ್ತಿ, ಪ್ರವೃತ್ತಿ ಮತ್ತು ಆಲಸ್ಯಗಳು. ತ್ರಿಗುಣಗಳ ವಿಕಾರವೇ ದೇಹಾದಿಸಂಘಾತ. ಹೀಗೆ ಚೆನ್ನಾಗಿ ತಿಳಿದವನೇ ತತ್ತ್ವವಿತ್, ತತ್ತ್ವಜ್ಞಾನಿ.</div>
  <div>
    <p>ಇಂಥ ತತ್ತ್ವಜ್ಞಾನಿಯು “ಆಯಾ ಗುಣಗಳು ತಮ್ಮ ತಮ್ಮ ವಿಷಯಗಳಲ್ಲಿ ತೊಡಗುತ್ತಿವೆ”—ಎಂದು ತಿಳಿದವನಾಗಿ ಆಯಾ ಇಂದ್ರಿಯ ವ್ಯಾಪಾರಗಳಲ್ಲಿ ಅಂಟಿಕೊಳ್ಳುವುದಿಲ್ಲ. <strong>ಗುಣಾಃ ಇಂದ್ರಿಯಾಣಿ, ಗುಣೇಷು ವಿಷಯೇಷು, ವರ್ತಂತೇ</strong>. ಇಂದ್ರಿಯಗಳು ತಮ್ಮ ತಮ್ಮ ಕೆಲಸಗಳನ್ನು ಮಾಡುತ್ತವೆ; ಕಣ್ಣು ನೋಡುತ್ತದೆ, ಕಿವಿ ಕೇಳುತ್ತದೆ, ಮೂಗು ವಾಸನೆ ನೋಡುತ್ತದೆ, ಮನಸ್ಸು ಸುಖದುಃಖಗಳನ್ನು ಅನುಭವಿಸುತ್ತದೆ; ಆದರೆ ‘ನಾನು ಮಾತ್ರ ಇಂದ್ರಿಯವ್ಯಾಪಾರಗಳಿಗೆ ಸಾಕ್ಷಿಯಾಗಿರುತ್ತೇನೆ, ನನಗೆ ಯಾವ ವಿಕಾರಗಳೂ ಇಲ್ಲ’ ಎಂದು ತಿಳಿದವನೇ <strong>ತತ್ತ್ವವಿದನು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನಚಕ್ಷುಷೇ ವಾಸುದೇವಾಯ ನಮಃ॥</div>
  <div>ಸರ್ವವ್ಯಾಪಕಮಾತ್ಮಾನಂ ಚಿನ್ಮಾತ್ರಂ ಜ್ಞಾನಚಕ್ಷುಷಃ।<br/>ವಿವೇಕಿನೋ ವಿಜಾನಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವವ್ಯಾಪಕನೂ ಚೈತನ್ಯಸ್ವರೂಪನೂ ಆದ ಆತ್ಮನನ್ನು ವಿವೇಕಿಗಳಾದ ಜ್ಞಾನಚಕ್ಷುಷರು ಅರಿತುಕೊಳ್ಳುತ್ತಾರೆ.</p>
  </div>
  <div>
    <p>ಅಕ್ಟೋಬರ್ ೭</p>
  </div>
  <div>
    <p>೨೮೧. ಜ್ಞಾನಚಕ್ಷುಷರಿವರು</p>
  </div>
  <div>ಉತ್ ಕ್ರಾಮಂತಂ ಸ್ಥಿತಂ ವಾಽಪಿ ಭುಂಜಾನಂ ವಾ ಗುಣಾನ್ವಿತಮ್।<br/>ವಿಮೂಢಾ ನಾನುಪಶ್ಯಂತಿ ಪಶ್ಯಂತಿ ಜ್ಞಾನಚಕ್ಷುಷಃ॥</div>
  <div>
    <p>ಭಗವದ್ಗೀತಾ ೧೫-೧೦</p>
  </div>
  <div><p>ಆತ್ಮನು ದೇಹದಿಂದ ಉತ್ ಕ್ರಾಂತಿಯನ್ನು ಮಾಡುತ್ತಿದ್ದರೂ, ದೇಹದಲ್ಲಿ ಇದ್ದರೂ, ಶಬ್ದಾದಿಗಳನ್ನು ಅನುಭವಿಸುತ್ತಿದ್ದರೂ, ಸುಖದುಃಖಮೋಹಗಳನ್ನು ಅನುಭವಿಸುತ್ತಿದ್ದರೂ, ಇಂಥ ಆತ್ಮನನ್ನು ವಿಮೂಢರು ಅರಿತುಕೊಳ್ಳಲಾರರು; ಆದರೆ ಜ್ಞಾನಚಕ್ಷುಸ್ಸುಳ್ಳವರು ಇವನನ್ನು ತಮ್ಮ ಆತ್ಮನೆಂದೇ ಅರಿತುಕೊಳ್ಳುತ್ತಾರೆ.</p>ಆತ್ಮನನ್ನು ತಮ್ಮ ಸ್ವರೂಪವೇ ಎಂದು ತಿಳಿಯದೆ ಹೊರಗಡೆಯಲ್ಲಿ ಹುಡುಕುವವರೇ <strong>ವಿಮೂಢರು</strong>. ಹೊರಗಿನ ಅನಾತ್ಮಭೋಗಗಳಲ್ಲಿಯೇ ಮುಳುಗಿರುವವರು ವಿಮೂಢರು. ದೇಹಾಭಿಮಾನವುಳ್ಳವರಾಗಿ, ವಿವೇಕವೈರಾಗ್ಯಾದಿಸಂಪತ್ ಶೂನ್ಯರಾಗಿ, ವೇದಾಂತವಿಚಾರದ ಚಿಂತನರಹಿತರಾಗಿ, ವಿಷಯಭೋಗಗಳಲ್ಲಿ ಮಗ್ನರಾಗಿರುವವರು ವಿಮೂಢರಲ್ಲವೆ? ಇಂಥವರು ತಮ್ಮೊಳಗೇ ಇರುವ ಆತ್ಮನನ್ನು ಅರಿಯಲಾರರು.</div>
  <div>
    <p>ಆದರೆ ಜ್ಞಾನದ ಕಣ್ಣುಳ್ಳವರು, ವಿವೇಕಿಗಳು, ಅಂತರ್ಮುಖಿಗಳಾದ ಅಧ್ಯಾತ್ಮಸಾಧಕರು ಈ ಪ್ರತ್ಯಗಾತ್ಮನನ್ನು ಸುಲಭವಾಗಿ ಅರ್ಥಮಾಡಿಕೊಂಡುಬಿಡುತ್ತಾರೆ. ಜಡವಾದ ಈ ದೇಹೇಂದ್ರಿಯಸಂಘಾತಕ್ಕೆ ಚೈತನ್ಯ ಶಕ್ತಿಯನ್ನು ಕೊಟ್ಟಿರುವವನೇ ಆತ್ಮನೆಂದೂ, ಆ ಆತ್ಮನೇ ತಾನೆಂದೂ ವಿವೇಕಿ ಗಳು ವಿಚಾರದಿಂದ ಸುಲಭವಾಗಿ ತಿಳಿದುಕೊಂಡುಬಿಡುತ್ತಾರೆ. ಜ್ಞಾನದೃಷ್ಟಿಯುಳ್ಳವರಿಗೆ ಸುಲಭವಾಗಿ ಆತ್ಮಾನುಭವವು ಆಗಿಬಿಡುತ್ತದೆ ಎಂದರ್ಥ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಆಸುರಸ್ವಭಾವವಿದೇ ವಾಸುದೇವಾಯ ನಮಃ॥</div>
  <div>ದೇಹಾಭಿಮಾನಸಹಿತಾಃ ದಂಭಮಾನಮದಾನ್ವಿತಾಃ।<br/>ಆಸುರಾಃ ಕರ್ಮ ಕುರ್ವಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆಸುರಜನಗಳು ದೇಹಾಭಿಮಾನವುಳ್ಳವರಾಗಿ ದಂಭಮಾನಮದಾನ್ವಿತರಾಗಿ ಯಜ್ಞವನ್ನು ಮಾಡುತ್ತಾರೆ.</p>
  </div>
  <div>
    <p>ಅಕ್ಟೋಬರ್ ೮</p>
  </div>
  <div>
    <p>೨೮೨. ಆಸುರಯಜ್ಞವಿದು</p>
  </div>
  <div>ಆತ್ಮಸಂಭಾವಿತಾಃ ಸ್ತಬ್ಧಾಃ ಧನಮಾನಮದಾನ್ವಿತಾಃ।<br/>ಯಜಂತೇ ನಾಮಯಜ್ಞೈಸ್ತೇ ದಂಭೇನಾವಿಧಿಪೂರ್ವಕಮ್॥</div>
  <div>
    <p>ಭಗವದ್ಗೀತಾ ೧೬-೧೭</p>
  </div>
  <div><p>ತಮ್ಮನ್ನು ತಾವೇ ಹೊಗಳಿಕೊಳ್ಳುತ್ತಾ, ಧನಮಾನಮದಗಳಿಂದ ಕೂಡಿಕೊಂಡು, ಸ್ತಬ್ಧರಾದ ಆಸುರಮಾನವರು ಶಾಸ್ತ್ರವಿಧಿಯನ್ನು ಕೈಬಿಟ್ಟು ಜಂಭದಿಂದ ಹೆಸರಿಗಾಗಿ ಯಜ್ಞಯಾಗಾದಿಗಳನ್ನು ಮಾಡುತ್ತಾರೆ.</p>ಆಸುರಯಜ್ಞದ ಲಕ್ಷಣವನ್ನು ಇಲ್ಲಿ ಹೇಳಿರುತ್ತದೆ. ಅಸುರರೆಂದರೆ ಸ್ವಾರ್ಥಿಗಳಾಗಿ, ತಮ್ಮನ್ನೇ ತಾವು ಸ್ತೋತ್ರಮಾಡಿಕೊಳ್ಳುತ್ತಾ, ಸಮಾಜದಲ್ಲಿ ದೊಡ್ಡವರಂತೆ ನಟಿಸುವವರು. ಧನ, ಮಾನ, ಮದ, ಅಧಿಕಾರ, ಕೀರ್ತಿಗಳಿಂದ ಕೂಡಿಕೊಂಡು ಮೆರೆಯುತ್ತಿರುವವರೇ ಅಸುರರು. ಇಂಥವರೂ ಯಜ್ಞ ಯಾಗ ದಾನ ತಪಸ್ಸುಗಳನ್ನು ಮಾಡುತ್ತಾರೆ. ಇವರಿಗೆ ಶಾಸ್ತ್ರದಲ್ಲಿ ಶ್ರದ್ಧೆಯಾಗಲೀ ಭಗವಂತನಲ್ಲಿ ಭಕ್ತಿಯಾಗಲೀ ಇರುವುದಿಲ್ಲ.</div>
  <div/>
  <div>
    <p>ಇಂಥವರಿಗೆ ಮುಖ್ಯವಾಗಿ ಬೇಕಾದದ್ದು ಸ್ವಪ್ರತಿಷ್ಠೆ, ಅಧಿಕಾರ, ಖ್ಯಾತಿ, ಲಾಭ, ಗೌರವಗಳು. ಶಾಸ್ತ್ರದಲ್ಲಿ ತಿಳಿಸಿರುವಂತೆ ವ್ರತನಿಯಮಗಳನ್ನಾಗಲಿ ವಿಧಿಯನ್ನಾಗಲಿ ಇವರು ಅನುಸರಿಸುವುದಿಲ್ಲ. ಕೇವಲ ಧರ್ಮಧ್ವಜಿಗಳಾಗಿ, ಹೆಸರಿಗೆ ಮಾತ್ರ ಯಜ್ಞಪೂಜಾದಿಗಳನ್ನು ಮಾಡುವವರೇ ಅಸುರರು. ಬರೀ ಬಾಹ್ಯಾಡಂಬರ ಪ್ರಿಯರಾಗಿ, ಶ್ರದ್ಧಾಭಕ್ತಿಶೂನ್ಯರಾಗಿ ಇವರು ಶಾಸ್ತ್ರೀಯ ಕರ್ಮಗಳನ್ನು ಮಾಡುತ್ತಾ ಕಾಲಹಾಕುತ್ತಾರೆ. ಇಂಥವ ರಿಗೆ ಈ ಕರ್ಮಾನುಷ್ಠಾನದಿಂದ ಚಿತ್ತಶುದ್ಧಿಯಾಗಲೀ, ಮೋಕ್ಷವಾಗಲೀ ಸಿಗುವುದಿಲ್ಲ. ಆಯಾ ದೇವತೆಗಳ ಅನುಗ್ರಹವೂ ದೊರಕುವುದಿಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣತ್ರಯಲೋಕವಿದೇ ವಾಸುದೇವಾಯ ನಮಃ॥</div>
  <div>ಸಾತ್ತ್ವಿಕಾಃ ಸ್ವರ್ಗಲೋಕಂ ಚ ರಾಜಸಾ ಮಾನವಂ ತಥಾ।<br/>ತಾಮಸಾಃ ಕ್ರಿಮಿಲೋಕಂ ಚ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾತ್ತ್ವಿಕರು ಸ್ವರ್ಗಲೋಕವನ್ನೂ, ರಾಜಸರು ಮಾನವಜನ್ಮವನ್ನೂ, ತಾಮಸರು ಕ್ರಿಮಿಯೋನಿಯನ್ನೂ ಹೊಂದುತ್ತಾರೆ.</p>
  </div>
  <div>
    <p>ಅಕ್ಟೋಬರ್ ೯</p>
  </div>
  <div>
    <p>೨೮೩. ಮೂವರಿಗೂ ಮೂರುವಿಧ ಲೋಕಗಳು</p>
  </div>
  <div>ಊರ್ಧ್ವಂ ಗಚ್ಛಂತಿ ಸತ್ತ್ವಸ್ಥಾಃ ಮಧ್ಯೇ ತಿಷ್ಠಂತಿ ರಾಜಸಾಃ।<br/>ಜಘನ್ಯಗುಣವೃತ್ತಿಸ್ಥಾಃ ಅಧೋ ಗಚ್ಚಂತಿ ತಾಮಸಾಃ॥</div>
  <div>
    <p>ಭಗವದ್ಗೀತಾ ೧೪-೧೮</p>
  </div>
  <div>
    <p>ಸತ್ತ್ವಗುಣದಲ್ಲಿರುವವರು ಊಧರ್್ವಲೋಕಗಳಿಗೆ ಹೋಗುತ್ತಾರೆ. ರಾಜಸ ಜನಗಳು ಮಧ್ಯಮ ಲೋಕದಲ್ಲಿ ಹುಟ್ಟುತ್ತಾರೆ. ಆದರೆ ನಿಂದ್ಯವಾದ ತಮೋಗುಣದಲ್ಲಿರುವವರು ಅಧೋಲೋಕಗಳಲ್ಲಿ ಹುಟ್ಟುತ್ತಾರೆ.</p>
  </div>
  <div>
    <p>ಮಾನವರನ್ನು ಸಾತ್ತ್ವಿಕರೆಂದೂ ರಾಜಸಿಕರೆಂದೂ ತಾಮಸಿಕರೆಂದೂ ಮೂರು ಭಾಗವಾಗಿ ಮಾಡಲಾಗಿರುತ್ತದೆ. ಇವರಿಗೆ ಉಂಟಾಗುವ ಫಲಗಳನ್ನು ಇಲ್ಲಿ ಸುಂದರವಾಗಿ ತಿಳಿಸಲಾಗಿದೆ.</p>
  </div>
  <div>
    <p><strong>ಸಾತ್ತ್ವಿಕ</strong>ರೆಂದರೆ ಸತ್ತ್ವಗುಣಸಂಪನ್ನರು. ಅಹಿಂಸಾ, ಸತ್ಯ, ಅಕ್ರೋಧ, ತಪಸ್ಸು, ಶಮ, ದಮ, ಪ್ರೀತಿ—ಮುಂತಾದ ಸತ್ತ್ವಗುಣಗಳಿಂದ ಕೂಡಿರುವ <strong>ಸಾತ್ತ್ವಿಕರಿಗೆ</strong> ಸ್ವರ್ಗಲೋಕಾದಿಗಳು ಪ್ರಾಪ್ತವಾಗುತ್ತವೆ. <strong>ರಾಜಸ</strong>ರೆಂದರೆ ರಜೋಗುಣಸಂಪನ್ನರು. ದಂಭ, ದರ್ಪ, ಅತಿಮಾನ, ಕಾಮ, ಕ್ರೋಧ, ಲೋಭ, ಮೋಹ, ಮದ, ಮಾತ್ಸರ್ಯಾದಿ ಗುಣಗಳಿಂದ ತುಂಬಿರುವವರು. ಇಂಥವರು ಉತ್ತಮಲೋಕಗಳಿಗೆ ಹೋಗದೆ ಪುನಃ ಈ <strong>ಮಧ್ಯಮ</strong> ಮನುಷ್ಯಲೋಕದಲ್ಲಿಯೇ ಹುಟ್ಟುತ್ತಾರೆ.</p>
  </div>
  <div>
    <p>ಆದರೆ ನಿಂದ್ಯವಾದ <strong>ತಮೋ</strong>ಗುಣದಿಂದ ಕೂಡಿರುವ ಜನಗಳು ಅಧೋಲೋಕಗಳಲ್ಲಿ ಅಂದರೆ ಪಶು ಪಕ್ಷಿ ಕ್ರಿಮಿಕೀಟಾದಿಗಳಾಗಿ ಹುಟ್ಟುತ್ತಾರೆ. ಆದ್ದರಿಂದ ಈ ಪವಿತ್ರವಾದ ಮಾನವಜನ್ಮವನ್ನು ಹೊಂದಿರುವ ಶ್ರೇಷ್ಠಪ್ರಾಣಿಯಾದ ಮಾನವನು ಸಾತ್ತ್ವಿಕ ಸ್ವಭಾವದಿಂದ ಕೂಡಿದವನಾಗಿ ಜೀವನವನ್ನು ನಡೆಸಬೇಕು ಎಂದು ಅಭಿಪ್ರಾಯ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸ್ವಧರ್ಮಪಾಲಕಾಯ ವಾಸುದೇವಾಯ ನಮಃ॥</div>
  <div>ಸ್ವಧರ್ಮಾಚರಣಂ ಕುರ್ಯಾತ್ ಸಾತ್ತ್ವಿಕಃ ಸಾಧಕಃ ಸದಾ।<br/>ಪರಧರ್ಮಂ ತ್ಯಜೇತ್ ಧೀಮಾನ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾತ್ತ್ವಿಕನಾದ ಸಾಧಕನು ಸದಾ ಸ್ವಧರ್ಮವನ್ನೇ ಪಾಲಿಸಬೇಕು. ವಿವೇಕಿಯು ಪರಧರ್ಮವನ್ನು ಬಿಟ್ಟುಬಿಡಬೇಕು.</p>
  </div>
  <div>
    <p>ಅಕ್ಟೋಬರ್ ೧೦</p>
  </div>
  <div>
    <p>೨೮೪. ಸ್ವಧರ್ಮಾಚರಣೆಯೇ ಶ್ರೇಷ್ಠ</p>
  </div>
  <div>ಶ್ರೇಯಾನ್ ಸ್ವಧರ್ಮೋ ವಿಗುಣಃ ಪರಧರ್ಮಾತ್ಸ್ವನುಷ್ಠಿತಾತ್।<br/>ಸ್ವಭಾವನಿಯತಂ ಕರ್ಮ ಕುರ್ವನ್ನಾಪ್ನೋತಿ ಕಿಲ್ಬಿಷಮ್॥</div>
  <div>
    <p>ಭಗವದ್ಗೀತಾ ೧೮-೪೭</p>
  </div>
  <div><p>ಚೆನ್ನಾಗಿ ಅನುಷ್ಠಾನ ಮಾಡಲ್ಪಡುವ ಪರಧರ್ಮಕ್ಕಿಂತಲೂ ವಿಗುಣವಾಗಿದ್ದರೂ ಸ್ವಧರ್ಮವೇ ಶ್ರೇಷ್ಠವಾದದ್ದು. ಸ್ವಧರ್ಮವನ್ನು ಮಾಡುತ್ತಿರುವ ಮನುಷ್ಯನು ಪಾಪವನ್ನು ಹೊಂದುವುದಿಲ್ಲ.</p>ಪ್ರತಿಯೊಬ್ಬ ಮನುಷ್ಯನಿಗೂ ಸ್ವಧರ್ಮ, ಪರಧರ್ಮ ಎಂದು ಎರಡು ವಿಭಾಗಗಳಿರುತ್ತವೆ. ಸ್ವ = ತನ್ನ, ಧರ್ಮ = ಅನುಷ್ಠಾನ; ಪರ = ತನ್ನದಲ್ಲದ, ಅಂದರೆ ಬೇರೊಬ್ಬನ, ಧರ್ಮ = ಅನುಷ್ಠಾನ. ಪ್ರತಿಯೊಬ್ಬನೂ ಸ್ವಧರ್ಮವನ್ನೇ ಪಾಲನೆಮಾಡಬೇಕೇ ಹೊರತು ಪರಧರ್ಮಗಳನ್ನಲ್ಲ. ಬ್ರಾಹ್ಮಣ ಕ್ಷತ್ರಿಯ ವೈಶ್ಯ ಶೂದ್ರರೆಂದೂ, ಬ್ರಹ್ಮಚಾರಿ ಗೃಹಸ್ಥ ವಾನಪ್ರಸ್ಥ ಸಂನ್ಯಾಸಿಯೆಂದೂ ಶಾಸ್ತ್ರಗಳಲ್ಲಿ ಮಾನವರನ್ನು—ಅವರವರ ಗುಣಸ್ವಭಾವಗಳನ್ನನುಸರಿಸಿ ವಿಂಗಡಿಸಿರುತ್ತಾರೆ.</div>
  <div>
    <p>ತನ್ನ ತನ್ನ ಕರ್ತವ್ಯಕರ್ಮಗಳನ್ನೇ ಪ್ರತಿಯೊಬ್ಬನೂ ಮಾಡಬೇಕು. ಸ್ವಧರ್ಮಾನುಷ್ಠಾನದಿಂದಲೇ ಪ್ರತಿಯೊಬ್ಬನೂ ಶ್ರೇಯಸ್ಸನ್ನು ಹೊಂದುತ್ತಾನೆ. ಪರಧರ್ಮವು ತನಗೆ ಸುಂದರವಾಗಿ ಕಂಡರೂ, ಸ್ವಧರ್ಮವು ಅಷ್ಟೊಂದು ಚೆನ್ನಾಗಿರುವಂತೆ ತೋರದಿದ್ದರೂ, ಸಾಧಕನು ಸ್ವಧರ್ಮವನ್ನೇ ಪಾಲಿಸಬೇಕು. ಪರಧರ್ಮಗಳನ್ನು ಚೆನ್ನಾಗಿ ಮಾಡುವುದಕ್ಕಿಂತಲೂ ಯಥಾಶಕ್ತಿ ಶ್ರದ್ಧೆಯಿಂದ ಸ್ವಧರ್ಮವನ್ನೇ ಮಾಡಬೇಕು. ಸ್ವಧರ್ಮಾನುಷ್ಠಾನ ಮಾಡುವವನಿಗೆ ಪಾಪವೆಂಬುದು ಖಂಡಿತಾ ಬರುವುದಿಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸ್ವಸ್ವರೂಪನಿಷ್ಠಾಯ ವಾಸುದೇವಾಯ ನಮಃ॥</div>
  <div>ಸ್ವರ್ಲೋಕೋ ದೇವಪೂಜಾನಾಂ ರಾಕ್ಷಸಾನಾಮ್ ಅಧೋಗತಿಃ।<br/>ಮುಕ್ತಿಃ ಸ್ವರೂಪನಿಷ್ಠಾನಾಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇವತಾರಾಧಕರಿಗೆ ಸ್ವರ್ಗಲೋಕವೂ, ರಾಕ್ಷಸರಿಗೆ ಅಧೋಲೋಕವೂ, ಮತ್ತು ಸ್ವರೂಪನಿಷ್ಠರಿಗೆ <strong>ಮುಕ್ತಿಯೂ</strong> ದೊರಕುತ್ತದೆ.</p>
  </div>
  <div>
    <p>ಅಕ್ಟೋಬರ್ ೧೧</p>
  </div>
  <div>
    <p>೨೮೫. ವಿವೇಕಿಗಳಿವರು!</p>
  </div>
  <div>ಯಾಂತಿ ದೇವವ್ರತಾ ದೇವಾನ್ ಪಿತೄ ನ್ ಯಾಂತಿ ಪಿತೃವ್ರತಾಃ।<br/>ಭೂತಾನಿ ಯಾಂತಿ ಭೂತೇಜ್ಯಾ ಯಾಂತಿ ಮದ್ಯಾಜಿನೋಽಪಿ ಮಾಮ್॥</div>
  <div>
    <p>ಭಗವದ್ಗೀತಾ ೯-೨೫</p>
  </div>
  <div>ದೇವವ್ರತರು ದೇವತೆಗಳನ್ನೂ, ಪಿತೃವ್ರತಿಗಳು ಪಿತೃಗಳನ್ನೂ, ಭೂತಗಳನ್ನು ಆರಾಧಿಸುವವರು ಭೂತಗಳನ್ನೂ ಸೇರುತ್ತಾರೆ. ಆದರೆ ನನ್ನನ್ನೇ ಆರಾಧಿಸುವವರು, ಅರ್ಜುನನೆ, ನನ್ನನ್ನೇ ಸೇರಿಬಿಡುತ್ತಾರೆ.</div>
  <div><strong>ದೇವವ್ರತ</strong>ರೆಂದರೆ ದೇವತೆಗಳನ್ನು ಶ್ರದ್ಧಾಭಕ್ತಿಯಿಂದ ಆರಾಧಿಸುವವರು. ದೇವತೆಗಳೆಂದರೆ ಪುರಾಣ ಇತಿಹಾಸ ಶಾಸ್ತ್ರಗಳಲ್ಲಿ ತಿಳಿಸಿರುವ ಇಂದ್ರ, ಚಂದ್ರ, ಆದಿತ್ಯ, ಅಗ್ನಿ, ಶ್ರೀರಾಮ, ಶ್ರೀಕೃಷ್ಣ ಮುಂತಾದವರು. ಇಂಥವರನ್ನು ನಿಷ್ಠೆಯಿಂದ ಆರಾಧಿಸುವವರಿಗೆ ಆಯಾ ದೇವತೆಗಳ ಅನುಗ್ರಹದಿಂದ ಆಯಾ ದೇವತೆಗಳ ಲೋಕಗಳೇ ಪ್ರಾಪ್ತವಾಗುತ್ತವೆ.</div>
  <div/>
  <div>ಯಮಾದಿಪಿತೃದೇವತೆಗಳನ್ನು ಶ್ರದ್ಧೆಯಿಂದ ಆರಾಧಿಸುವವರಿಗೆ ಪಿತೃಲೋಕಗಳೇ ದೊರಕುತ್ತವೆ. ಭೂತ ಪ್ರೇತ ಪಿಶಾಚಾದಿಗಳನ್ನು ಪೂಜಿಸುವವರಿಗೆ ಅಂಥಂಥ ಲೋಕಗಳೇ ದೊರಕುತ್ತವೆ.</div>
  <div/>
  <div>
    <p>ಆದರೆ ಭಗವಂತನನ್ನೇ ಆರಾಧಿಸುವವರಿಗೆ ಭಗವಂತನೇ ಪ್ರಾಪ್ತನಾಗುತ್ತಾನೆ. ಸರ್ವಾತ್ಮಕನಾದ ಪರಮಾತ್ಮನನ್ನೇ ಪ್ರೀತಿಯಿಂದ ಆರಾಧಿಸುವವರಿಗೆ ಸರ್ವಾತ್ಮತ್ವವೇ ದೊರಕಿಬಿಡುತ್ತದೆ. ಆದ್ದರಿಂದ ವಿವೇಕಿಗಳಾದ ಸಾಧಕರು ಸಣ್ಣ ಪುಟ್ಟ ಇತರ ದೇವತೆಗಳನ್ನು ಕೈಬಿಟ್ಟು, ಭಗವಂತನನ್ನೇ ಆರಾಧಿಸುತ್ತಾ, ಭಗವಂತನನ್ನೇ ಎಂದರೆ ಮೋಕ್ಷವನ್ನೇ ಹೊಂದಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಲ್ಯಾಣಕೃತೇ ವಾಸುದೇವಾಯ ನಮಃ॥</div>
  <div>ಯೋಗಭ್ರಷ್ಟೋ ಮಹಾತ್ಮಾಽಸೌ ದುರ್ಗತಿಂ ನೈವ ಗಚ್ಛತಿ।<br/>ಏಷ ಕಲ್ಯಾಣಕೃತ್ ಯಸ್ಮಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯೋಗಭ್ರಷ್ಟನಾದ ಈ ಮಹಾತ್ಮನು ದುರ್ಗತಿಯನ್ನು ಎಂದೆಂದಿಗೂ ಹೊಂದುವುದಿಲ್ಲ. ಏಕೆಂದರೆ ಇವನು <strong>ಕಲ್ಯಾಣಕೃತ್</strong> ಆಗಿರುತ್ತಾನೆ.</p>
  </div>
  <div>
    <p>ಅಕ್ಟೋಬರ್ ೧೨</p>
  </div>
  <div>
    <p>೨೮೬. ಇವನಿಗೆ ದುರ್ಗತಿಯಿಲ್ಲ</p>
  </div>
  <div>ಪಾರ್ಥ ನೈವೇಹ ನಾಮುತ್ರ ವಿನಾಶಸ್ತಸ್ಯ ವಿದ್ಯತೇ।<br/>ನ ಹಿ ಕಲ್ಯಾಣಕೃತ್ ಕಶ್ಚಿತ್ ದುರ್ಗತಿಂ ತಾತ ಗಚ್ಛತಿ॥</div>
  <div>
    <p>ಭಗವದ್ಗೀತಾ ೬-೪೦</p>
  </div>
  <div>
    <p>ಪಾರ್ಥನೆ, ಯೋಗಭ್ರಷ್ಟನಾದ ಸಾಧಕನಿಗೆ ಈ ಲೋಕದಲ್ಲಾಗಲಿ ಪರಲೋಕದಲ್ಲಾಗಲಿ ವಿನಾಶವೆಂಬುದು ಖಂಡಿತವಾಗಿಯೂ ಇರು ವುದೇ ಇಲ್ಲ. ಏಕೆಂದರೆ ಎಲೈ ಅರ್ಜುನನೆ, ಕಲ್ಯಾಣವನ್ನು ಮಾಡಿದ ಸಾಧಕನು ಎಂದೆಂದಿಗೂ ದುರ್ಗತಿಯನ್ನು ಹೊಂದುವುದಿಲ್ಲ.</p>
  </div>
  <div>
    <p>ಯೋಗಭ್ರಷ್ಟನಾದವನು ಎಂದೆಂದಿಗೂ ಹೇಗೂ ಹಾಳಾಗಿಹೋಗುವುದಿಲ್ಲ. ಹಿಂದಿನ ಜನ್ಮದಲ್ಲಿ ಯೋಗಾನುಷ್ಠಾನವನ್ನು ಮಾಡುತ್ತಾ ಮೃತನಾಗಿದ್ದರೆ ಈ ಜನ್ಮದಲ್ಲಿ ಉತ್ತಮವಾದ ವಂಶದಲ್ಲಿಯೇ ಹುಟ್ಟುತ್ತಾನೆ. ಈ ಜನ್ಮದಲ್ಲಿ ಯೋಗವನ್ನು ಮಾಡುತ್ತಾ ಮೃತನಾದರೆ ಮುಂದೆ ಶ್ರೇಷ್ಠವಾದ ಜನ್ಮವನ್ನೇ ಹೊಂದುತ್ತಾನೆ. ಹಿಂದಿನ ಜನ್ಮಗಳಲ್ಲಿ ಮಾಡಿರುವ ಪುಣ್ಯ ಕರ್ಮಗಳಿಗೆ ಈ ಜನ್ಮದಲ್ಲಿ ಒಳ್ಳೆಯ ಫಲಗಳು ಇದ್ದೇ ಇರುತ್ತವೆ.</p>
  </div>
  <div>
    <p><strong>ನ ಹಿ ಕಲ್ಯಾಣಕೃತ್ ಕಶ್ಚಿತ್ ದುರ್ಗತಿಂ ತಾತ ಗಚ್ಛತಿ</strong>; ಭಗವಂತನ ಈ ಮಾತನ್ನು ಭಕ್ತರೆಲ್ಲರೂ ನೆನಪಿನಲ್ಲಿ ಇಟ್ಟುಕೊಳ್ಳಬೇಕು. ಭಗವಂತನ ಭಕ್ತನಾದವನು, ಭಗವಂತನನ್ನು ಸ್ಮರಿಸುವವನು, ಭಗವಂತನನ್ನು ಆರಾಧಿಸುವವನು, ಭಗವಂತನ ವಿಚಾರವನ್ನು ಮಾಡುವವನು, ಭಗವಂತನನ್ನು ಕೀರ್ತನೆಮಾಡುವವನು <strong>ಕಲ್ಯಾಣಕೃತ್</strong> ಎನಿಸುತ್ತಾನೆ. ಹೇಗಾದರೂ ಜೀವನದಲ್ಲಿ ಭಗವಂತನ ಸಂಬಂಧವಾದರೆ ಅಂಥವನೇ <strong>ಕಲ್ಯಾಣಕೃತ್</strong> ಎಂದಾಗುತ್ತಾನೆ. ಇಂಥವನಿಗೆ ವಿನಾಶವೆಂಬುದು ಇಲ್ಲವೇ ಇಲ್ಲ. ಭಗವದ್ ಭಕ್ತನಿಗೆ ದುರ್ಗತಿಯೆಂಬುದು ಇರುವುದಿಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅನಂತವಿಭೂತಯೇ ವಾಸುದೇವಾಯ ನಮಃ॥</div>
  <div>ನಾಂತೋಽಸ್ತೀಶಸ್ಯ ದೇವಸ್ಯ ವಿಭೂತೀನಾಂ ಕಥಂಚನ।<br/>ಪಾದೋಽಸ್ಯ ವಿಶ್ವಾ ಭೂತಾನಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಗವಂತನ ವಿಭೂತಿಗಳಿಗೆ ಕೊನೆಯೆಂಬುದು ಇಲ್ಲವೇ ಇಲ್ಲ. ಇಡೀ ವಿಶ್ವವೆಲ್ಲವೂ ಭಗವಂತನಿಗೆ ಒಂದು ಪಾದ ಮಾತ್ರವಾಗಿದೆ.</p>
  </div>
  <div>
    <p>ಅಕ್ಟೋಬರ್ ೧೩</p>
  </div>
  <div>
    <p>೨೮೭. ಭಗವಂತನ ವಿಭೂತಿಗಳು</p>
  </div>
  <div>ನಾಂತೋಽಸ್ತಿ ಮಮ ದಿವ್ಯಾನಾಂ ವಿಭೂತೀನಾಂ ಪರಂತಪ।<br/>ಏಷ ತೂದ್ದೇಶತಃ ಪ್ರೋಕ್ತೋ ವಿಭೂತೇರ್ವಿಸ್ತರೋ ಮಯಾ॥</div>
  <div>
    <p>ಭಗವದ್ಗೀತಾ ೧೦-೪೦</p>
  </div>
  <div><p>ಪರಂತಪನೆ, ನನ್ನ ದಿವ್ಯವಾದ ವಿಭೂತಿಗಳಿಗೆ ಕೊನೆಯೆಂಬುದು ಇರುವುದಿಲ್ಲ. ಆದರೆ ಇಲ್ಲಿಯವರೆಗೆ ಇಷ್ಟು ವಿಭೂತಿಗಳನ್ನು ನಾನು ನಿನಗೆ ಹೇಳಿರುವುದು ಕೇವಲ ಏಕದೇಶಮಾತ್ರವಾಗಿರುತ್ತದೆ.</p>ಈ ವಿಶ್ವವೇ ಭಗವಂತನ ಅನಂತವಿಭೂತಿಗಳು. ಅಣುರೇಣುತೃಣಕಾಷ್ಠಾದಿಗಳೆಲ್ಲವೂ ಭಗವಂತನ ವಿಭೂತಿಗಳೇ. ಪ್ರತಿಯೊಂದು ಜೀವ ರಾಶಿಯೂ ಪರಮಾತ್ಮನ ವಿಭೂತಿಯೇ. ಇವುಗಳನ್ನು ಒಂದೊಂದನ್ನಾಗಿ ಎಣಿಸುತ್ತಾ ಹೋದರೆ ಅದಕ್ಕೆ ಕೊನೆಯೆಂಬುದೇ ಇರುವುದಿಲ್ಲ. ಇನ್ನು ಭಗವಂತನ <strong>ದಿವ್ಯವಾದ ವಿಭೂತಿ</strong>ಗಳೂ ಅನಂತವಾಗಿರುತ್ತವೆ. ದಿವ್ಯ ಎಂದರೆ ಆಶ್ಚರ್ಯಕರವಾದ, ಭವ್ಯವಾದ, ಶ್ರೇಷ್ಠವಾದ ವಿಭೂತಿಗಳು. ಸಮುದ್ರದಲ್ಲಿನ ನೀರಿನ ಹನಿಗಳನ್ನು ಹೇಗೆ ಎಣಿಸುವುದಕ್ಕೆ ಆಗಲಾರದೋ, ಮರಳುಗಾಡಿನಲ್ಲಿರುವ ಮರಳಿನ ಕಣಗಳನ್ನು ಹೇಗೆ ಎಣಿಸುವುದಕ್ಕೆ ಆಗಲಾರದೋ, ಹಾಗೆಯೇ ಭಗವಂತನ ದಿವ್ಯ ವಿಭೂತಿಗಳನ್ನೂ ಇಷ್ಟೇ ಎಂದು ಲೆಕ್ಕಮಾಡುವುದಕ್ಕೆ ಯಾರಿಂದಲೂ ಸಾಧ್ಯವಿಲ್ಲ.</div>
  <div>
    <p>ಆದರೂ ಇಲ್ಲಿ ಕೆಲವು ವಿಭೂತಿಗಳನ್ನು ಮಾತ್ರ ಭಗವಂತನು ತಿಳಿಸಿರುತ್ತಾನೆ. ಇಷ್ಟೇ ವಿಭೂತಿಗಳು ಎಂದು ತಿಳಿಯಬಾರದು. ಕೇವಲ ಉಪದೇಶಕ್ಕಾಗಿ, ಉಪಾಸನೆಗಾಗಿ, ಭಾವನೆಗಾಗಿ ಮಾತ್ರ ಇಲ್ಲಿ ತಿಳಿಸಿರುತ್ತದೆ. ನೆನಪಿರಲಿ, ಇಷ್ಟೆಲ್ಲ ವಿಭೂತಿಗಳೂ ಭಗವಂತನ ಒಂದಂಶಮಾತ್ರ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣತ್ರಯಫಲವಿದೇ ವಾಸುದೇವಾಯ ನಮಃ॥</div>
  <div>ಸತ್ತ್ವಾತ್ ಸಂಜಾಯತೇ ಜ್ಞಾನಂ ದುಃಖಂ ಚ ರಜಸಃ ಫಲಮ್।<br/>ಅಜ್ಞಾನಂ ತಮಸೋ ಜಾತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾತ್ತ್ವಿಕ ಕರ್ಮದಿಂದ ಜ್ಞಾನವೂ, ರಾಜಸ ಕರ್ಮದಿಂದ ದುಃಖವೂ, ತಾಮಸ ಕರ್ಮದಿಂದ ಅಜ್ಞಾನವೂ ಹುಟ್ಟುತ್ತವೆ.</p>
  </div>
  <div>
    <p>ಅಕ್ಟೋಬರ್ ೧೪</p>
  </div>
  <div>
    <p>೨೮೮. ತ್ರಿಗುಣಗಳ ಫಲಗಳಿವು</p>
  </div>
  <div>ಕರ್ಮಣಃ ಸುಕೃತಸ್ಯಾಹುಃ ಸಾತ್ತ್ವಿಕಂ ನಿರ್ಮಲಂ ಫಲಮ್।<br/>ರಜಸಸ್ತು ಫಲಂ ದುಃಖಮ್ ಅಜ್ಞಾನಂ ತಮಸಃ ಫಲಮ್॥</div>
  <div>
    <p>ಭಗವದ್ಗೀತಾ ೧೪-೧೬</p>
  </div>
  <div>
    <p>ಸಾತ್ತ್ವಿಕಕರ್ಮಕ್ಕೆ ಸಾತ್ತ್ವಿಕವಾದ ನಿರ್ಮಲವಾದ ಫಲವಾಗುತ್ತದೆ. ರಾಜಸಕರ್ಮಕ್ಕೆ ದುಃಖವೇ ಫಲವು. ಆದರೆ ತಾಮಸಕರ್ಮಗಳಿಗೆ ಅಜ್ಞಾನವೇ ಫಲವು.</p>
  </div>
  <div>
    <p>ಸತ್ತ್ವಗುಣದಿಂದ ಕೂಡಿರುವ ಕರ್ಮಗಳಿಗೆ <strong>ಸಾತ್ತ್ವಿಕ</strong> ಎಂದು ಹೆಸರು. ದೈವದ್ವಿಜಗುರುಗಳ ಪೂಜೆ, ಭಗವಂತನ ಆರಾಧನೆ, ಜಪತಪಹೋಮಹವನಾದಿಗಳು, ನಿತ್ಯಕರ್ಮಗಳು ಇವೆಲ್ಲವೂ <strong>ಸಾತ್ತ್ವಿಕ</strong> ಕರ್ಮ ಗಳೇ. ಇವುಗಳಿಗೆ ಫಲಗಳೂ <strong>ಸಾತ್ತ್ವಿಕವೇ</strong> ಆಗುತ್ತವೆ. ಮನಸ್ಸಿಗೆ ತೃಪ್ತಿಯನ್ನೂ ಶಾಂತಿಯನ್ನೂ ಆನಂದವನ್ನೂ ಉಂಟುಮಾಡುವ ಫಲಗಳಿವು.</p>
  </div>
  <div>
    <p>ಇನ್ನು, <strong>ರಜೋಗುಣ</strong>ದಿಂದ ಕೂಡಿಕೊಂಡು ಬಲರಾಗದ್ವೇಷ ಅಸೂಯೆಗಳಿಂದ ಮಾಡುವ ಕರ್ಮಗಳಿಗೆ ದುಃಖವೇ ಫಲವಾಗುತ್ತದೆ. ಶ್ರದ್ಧೆಯಿಲ್ಲದೆ ಆಡಂಬರದಿಂದ ಮಾಡುವ ಕರ್ಮಗಳಿಗೆ ಆಯಾಸವೇ ಫಲಗಳು. ರಾಗದ್ವೇಷಗಳೇ ರಜೋಗುಣದ ಕಾರ್ಯಗಳು. ಇಂಥ ಕರ್ಮಗಳಿಗೆ ಉಂಟಾಗುವ ಫಲಗಳು ಬರೀ ದುಃಖರೂಪವೇ ಆಗಿರುತ್ತವೆ.</p>
  </div>
  <div>
    <p>ಇನ್ನು, <strong>ತಾಮಸಕರ್ಮ</strong>ಗಳಿಗೆ ಅಜ್ಞಾನವೇ ಫಲವು. ಹಿಂದುಮುಂದಿನ ಕಾರ್ಯವನ್ನು ಯೋಚಿಸದೆ, ಸೋಮಾರಿತನದಿಂದ ಮಾಡಿದ ಕಾರ್ಯಗಳಿಗೆ ಆಗುವ ಫಲವೆಂದರೆ ಅಜ್ಞಾನವೇ. ಪರರಿಗೆ ಹಿಂಸೆಯನ್ನು ಉಂಟುಮಾಡುವ ಕರ್ಮಗಳೆಲ್ಲವೂ ತಾಮಸವೇ. ಇಂಥ <strong>ತಾಮಸ</strong>ಕರ್ಮಗಳಿಗೆ ಫಲವೂ ಅಜ್ಞಾನವೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನಿಪ್ರಿಯಾಯ ವಾಸುದೇವಾಯ ನಮಃ॥</div>
  <div>ಜ್ಞಾನೀ ತು ನಿತ್ಯಯುಕ್ತಃ ಸ್ಯಾತ್ ಜ್ಞಾನಿನೋ ಭಗವಾನ್ ಪ್ರಿಯಃ।<br/>ಈಶ್ವರಸ್ಯ ಪ್ರಿಯೋ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜ್ಞಾನಿಯಾದರೋ, ನಿತ್ಯಯುಕ್ತನು. ಏಕೆಂದರೆ ಜ್ಞಾನಿಗೆ ಭಗವಂತನೂ, ಭಗವಂತನಿಗೆ ಜ್ಞಾನಿಯೂ ತುಂಬಾ ಪ್ರಿಯರಾಗಿರುತ್ತಾರೆ.</p>
  </div>
  <div>
    <p>ಅಕ್ಟೋಬರ್ ೧೫</p>
  </div>
  <div>
    <p>೨೮೯. ಪರಸ್ಪರಾತ್ಮರಿವರು</p>
  </div>
  <div>ತೇಷಾಂ ಜ್ಞಾನೀ ನಿತ್ಯಯುಕ್ತಃ ಏಕಭಕ್ತಿರ್ವಿಶಿಷ್ಯತೇ।<br/>ಪ್ರಿಯೋ ಹಿ ಜ್ಞಾನಿನೋಽತ್ಯರ್ಥಮ್ ಅಹಂ ಸ ಚ ಮಮ ಪ್ರಿಯಃ॥</div>
  <div>
    <p>ಭಗವದ್ಗೀತಾ ೭-೧೭</p>
  </div>
  <div>
    <p>ಆ ನಾಲ್ಕು ವಿಧದ ಭಕ್ತರ ಪೈಕಿ ನಿತ್ಯಯುಕ್ತನೂ ಏಕಭಕ್ತಿಯುಳ್ಳವನೂ ಆದ ಜ್ಞಾನಿಯೇ ಶ್ರೇಷ್ಠನು. ಏಕೆಂದರೆ ನಾನು ಜ್ಞಾನಿಗೆ ಪ್ರಿಯನಾಗಿರುತ್ತೇನೆ, ಮತ್ತು ಅವನು ನನಗೂ ಅತ್ಯಂತ ಪ್ರಿಯನಾಗಿರುತ್ತಾನೆ.</p>
  </div>
  <div>
    <p>ಆರ್ತ, ಜಿಜ್ಞಾಸು, ಅರ್ಥಾಥಿರ್ ಮತ್ತು ಜ್ಞಾನಿಗಳೆಂಬ ನಾಲ್ಕು ವಿಧ ಭಕ್ತರಲ್ಲಿ ಜ್ಞಾನಿಯೇ ಶ್ರೇಷ್ಠನು. ಉಳಿದ ಮೂರು ರೀತಿಯ ಭಕ್ತರಲ್ಲಿ ಏನೋ ಒಂದು ಫಲದ ಆಶೆಯು ಇರುತ್ತದೆ. ಈ ಲೋಕದ ಅಥವಾ ಸ್ವರ್ಗಾದಿಲೋಕಗಳ ಫಲಗಳಲ್ಲಿ ಆಶೆಯು ಆ ಮೂವರಿಗೆ ಇರುತ್ತದೆ. ಆದರೆ ಜ್ಞಾನಿಗೆ ಹೀಗೆ ಯಾವ ಫಲದ ಆಶೆಯೂ ಇರುವುದಿಲ್ಲ.</p>
  </div>
  <div>
    <p>ಜ್ಞಾನಿಯು ಭಗವಂತನಲ್ಲಿ ನಿತ್ಯಯುಕ್ತನೂ ಏಕಭಕ್ತಿಯುಳ್ಳವನೂ ಆಗಿರುತ್ತಾನೆ. ಭಗವಂತನಲ್ಲಿಯೇ ಸಹಜವಾಗಿ ನೆಲೆಗೊಂಡವನೇ <strong>ನಿತ್ಯಯುಕ್ತನು</strong>. ಜ್ಞಾನಿಗೆ ಅನಾತ್ಮ ಪದಾರ್ಥಗಳಲ್ಲಿ ಯಾವ ಕಾಮನೆಗಳೂ ಇರುವುದಿಲ್ಲ. ಜ್ಞಾನಿಯು ಏಕಭಕ್ತಿಯೂ ಆಗಿದ್ದಾನೆ. ಭಗವಂತನಿಗೂ ತನಗೂ ಭೇದವನ್ನೇ ಕಾಣದ ಜ್ಞಾನಿಯು ಭಗವಂತನ ಸ್ವರೂಪನೇ ಆಗಿರುತ್ತಾನೆ. ಭಗವಂತನಿಗೆ ಭಕ್ತನೂ, ಭಕ್ತನಿಗೆ ಭಗವಂತನೂ ಅತ್ಯಂತ ಪ್ರಿಯರಾಗಿರುತ್ತಾರೆ. ಇವರಿಬ್ಬರೂ ಪರಸ್ಪರಾತ್ಮರೇ. ತನ್ನ ಸ್ವರೂಪವೇ ಎಂದು ಭಗವಂತನನ್ನು ಸ್ವಾನುಭವದಿಂದ ತಿಳಿದಿರುವ ಜ್ಞಾನಿಯು ಭಗವಂತನಿಗೆ ಅತ್ಯಂತ ಪ್ರಿಯನು ಎಂಬುದರಲ್ಲಿ ಸಂದೇಹವುಂಟೆ?</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ನಿತ್ಯತೃಪ್ತಾಯ ವಾಸುದೇವಾಯ ನಮಃ॥</div>
  <div>ಭಕ್ತ್ಯಾ ಸಮರ್ಪಿತಂ ಕಿಂಚಿತ್ ಸ್ವೀಕರೋತಿ ಪರೇಶ್ವರಃ।<br/>ನಿತ್ಯತೃಪ್ತೋ ಹಿ ಭಗವಾನ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈಶ್ವರನು ತನ್ನ ಭಕ್ತನು ಭಕ್ತಿಯಿಂದ ಸಮರ್ಪಿಸಿದ ಕಿಂಚಿತ್ತಾದ ಎಲ್ಲವನ್ನೂ ಸ್ವೀಕರಿಸುತ್ತಾನೆ. ಏಕೆಂದರೆ ಭಗವಂತನೆಂದರೆ ನಿತ್ಯತೃಪ್ತನಲ್ಲವೆ?</p>
  </div>
  <div>
    <p>ಅಕ್ಟೋಬರ್ ೧೬</p>
  </div>
  <div>
    <p>೨೯೦. ಭಕ್ತಿಗೇ ಬೆಲೆಯಿಲ್ಲಿ!</p>
  </div>
  <div>ಪತ್ರಂ ಪುಷ್ಪಂ ಫಲಂ ತೋಯಂ ಯೋ ಮೇ ಭಕ್ತ್ಯಾ ಪ್ರಯಚ್ಛತಿ।<br/>ತದಹಂ ಭಕ್ತ್ಯುಪಹೃತಮ್ ಅಶ್ನಾಮಿ ಪ್ರಯತಾತ್ಮನಃ॥</div>
  <div>
    <p>ಭಗವದ್ಗೀತಾ ೯-೨೬</p>
  </div>
  <div>
    <p>ಅರ್ಜುನನೆ, ಭಕ್ತನು ನನಗೆ ಭಕ್ತಿಯಿಂದ ಪತ್ರವನ್ನಾಗಲಿ, ಪುಷ್ಪವನ್ನಾಗಲಿ, ಫಲವನ್ನಾಗಲಿ ಅಥವಾ ನೀರನ್ನಾಗಲಿ ಕೊಟ್ಟರೆ, ಭಕ್ತಿಯಿಂದ ಸಮರ್ಪಿಸಿದ ಅದನ್ನು ನಾನು ಸಂತೋಷದಿಂದ ಸ್ವೀಕರಿಸುತ್ತೇನೆ.</p>
  </div>
  <div>ಭಕ್ತನಿಗೂ ಭಗವಂತನಿಗೂ ಸಂಬಂಧವಿರುವುದು ಭಕ್ತಿಯಿಂದಲೇ ಹೊರತು ಹಣ, ಸೌಂದರ್ಯ, ಆರೋಗ್ಯ, ಅಧಿಕಾರ, ವಿದ್ಯಾಬುದ್ಧಿಗಳಿಂದ ಅಲ್ಲ. ನಿತ್ಯತೃಪ್ತನಾದ ಸದಾನಂದಸ್ವರೂಪಿಯಾದ ಭಗವಂತನಿಗೆ ಬೇಕಾ ದದ್ದು ಭಕ್ತಿಮಾತ್ರ. ಭಕ್ತಿಯೆಂದರೆ ಪ್ರೀತಿ. ಎಲ್ಲ ಪದಾರ್ಥಗಳಿಗೂ ಲೋಕದಲ್ಲಿ ಬೆಲೆಯನ್ನು ಕಟ್ಟಬಹುದು. ಆದರೆ ಪ್ರೀತಿಗೆ ಮಾತ್ರ ಬೆಲೆಯಿಲ್ಲ. ಭಗವಂತನಿಗೆ ಬೇಕಾದದ್ದು ಪ್ರೀತಿ. ಪ್ರೀತಿಯಿಲ್ಲದ ಅಮೃತವೂ ವಿಷವೇ.</div>
  <div/>
  <div>ಭಗವಂತನಿಗೆ ಪ್ರೀತಿಯಿಂದ ಒಂದು ಎಲೆ, ಎಂದರೆ ಒಂದು ತುಳಸಿದಳ ಕೊಟ್ಟರೂ ಸಾಕು, ಒಂದು ಬಿಡಿ ಹೂವನ್ನು ಸಮರ್ಪಿಸಿದರೂ ಸಾಕು, ಒಂದು ಹಣ್ಣನ್ನು ಅರ್ಪಿಸಿದರೂ ಸಾಕು, ಒಂದು ಲೋಟ ನೀರನ್ನು ಅಭಿಷೇಕಮಾಡಿದರೂ ಸಾಕು. ಇಲ್ಲಿ ಏನನ್ನು ಭಗವಂತನಿಗೆ ಕೊಡುತ್ತೇವೆ ಎನ್ನುವುದು ಮುಖ್ಯವಲ್ಲ, ಹೇಗೆ ಕೊಡುತ್ತೇವೆ ಎನ್ನುವುದೇ ಮುಖ್ಯ. ಭಕ್ತನು ಭಗವಂತನಿಗೆ ಏನನ್ನೇ ಸಮರ್ಪಿಸಿದರೂ ಅದೆಲ್ಲವನ್ನೂ ಇವನಿಗೆ ಕೊಟ್ಟಿರುವವನು ಯಾರು? ಭಗವಂತನೇ. ಭಗವಂತನೇ ಕೊಟ್ಟಿರುವ ಸಂಪತ್ತನ್ನು ಭಗವಂತನಿಗೇ ಭಕ್ತಿಯಿಂದ ಸಮರ್ಪಿಸಿದರೆ ಅಷ್ಟೇ ಭಗವಂತನಿಗೆ ಸಾಕು. ಇಲ್ಲಿ ಭಕ್ತಿಗೇ ಬೆಲೆ, ವಸ್ತುಗಳಿಗಲ್ಲ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</div>
  <div>॥ ಓಂ ಸರ್ವದೇವಾತ್ಮಕಾಯ ವಾಸುದೇವಾಯ ನಮಃ॥</div>
  <div>ವಿಶ್ವರೂಪಧರಂ ಧೀರಂ ರುದ್ರಾದಿತ್ಯಸ್ವರೂಪಕಮ್।<br/>ಮರುದ್ವಸ್ವಾತ್ಮಕಂ ದೇವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ರುದ್ರ ಆದಿತ್ಯರೂಪದಿಂದಲೂ, ಮರುತ್ ವಸು ರೂಪದಿಂದಲೂ ತೋರುತ್ತಿರುವ ವಿಶ್ವರೂಪಧಾರಿಯಾದ ಗೀತಾಚಾರ್ಯನನ್ನು ಭಜಿಸುತ್ತೇನೆ.</p>
  </div>
  <div>
    <p>ಅಕ್ಟೋಬರ್ ೧೭</p>
  </div>
  <div>
    <p>೨೯೧. ವಿಶ್ವರೂಪದ ಚಿತ್ರಣ!</p>
  </div>
  <div>ಪಶ್ಯಾದಿತ್ಯಾನ್ ವಸೂನ್ ರುದ್ರಾನ್ ಅಶ್ವಿನೌ ಮರುತಸ್ತಥಾ।<br/>ಬಹೂನ್ಯದೃಷ್ಟಪೂರ್ವಾಣಿ ಪಶ್ಯಾಶ್ಚರ್ಯಾಣಿ ಭಾರತ॥</div>
  <div>
    <p>ಭಗವದ್ಗೀತಾ ೧೧-೬</p>
  </div>
  <div>
    <p>ಎಲೈ ಭಾರತನೆ, ವಿಶ್ವರೂಪಧಾರಿಯಾದ ನನ್ನಲ್ಲಿ ನೀನು ಆದಿತ್ಯರನ್ನು ಕಾಣು, ವಸುಗಳನ್ನೂ ರುದ್ರರನ್ನೂ ಅಶ್ವಿನೀದೇವತೆಗಳನ್ನೂ ಹಾಗೂ ಮರುತ್ ದೇವತೆಗಳನ್ನೂ ಕಾಣು. ಹಿಂದೆ ಕಾಣದೇ ಇರುವಂಥ ಅನೇಕಾನೇಕ ಆಶ್ಚರ್ಯಗಳನ್ನೂ ನೀನು ನನ್ನಲ್ಲಿ ಈಗ ಕಾಣುವವನಾಗು.</p>
  </div>
  <div>
    <p>ಶ್ರೀಕೃಷ್ಣಪರಮಾತ್ಮನು ಅರ್ಜುನನಿಗೆ ತೋರಿಸಿದ ವಿಶ್ವರೂಪದರ್ಶನದ ಒಂದು ಸಣ್ಣ ಚಿತ್ರಣವನ್ನು, ಪುಟ್ಟ ಸ್ವರೂಪವನ್ನು ಇಲ್ಲಿ ಹೇಳಿರುತ್ತದೆ. ಹೆಸರೇ ಹೇಳುವಂತೆ ಇದು <strong>ವಿಶ್ವರೂಪದರ್ಶನ</strong>. ಎಲ್ಲ ರೂಪಗಳ ನೋಟವಿದು. ಸಮಸ್ತ ಅಂಡಾಂಡ ಪಿಂಡಾಂಡ ಬ್ರಹ್ಮಾಂಡಗಳ ಸಂಪೂರ್ಣ ದರ್ಶನವೇ ವಿಶ್ವರೂಪದರ್ಶನ. ಇಲ್ಲಿ <strong>ದ್ವಾದಶ ಆದಿತ್ಯ</strong>ರನ್ನೂ, <strong>ಅಷ್ಟ ವಸು</strong>ಗಳನ್ನೂ, <strong>ಏಕಾದಶ ರುದ್ರ</strong>ರನ್ನೂ ಹಾಗೂ <strong>ಅಶ್ವಿನೀ ದೇವತೆ</strong>ಗಳನ್ನೂ ಭಗವಂತನು ಅರ್ಜುನನಿಗೆ ತೋರಿಸಿರುತ್ತಾನೆ.</p>
  </div>
  <div>
    <p>ಧಾತಾ, ಮಿತ್ರ, ಅರ್ಯಮಾ, ಶಕ್ರ, ವರುಣ, ಅಂಶ, ಭಗ, ವಿವಸ್ವಾನ್, ಪೂಷಾ, ಸವಿತಾ, ತ್ವಷ್ಟಾ ಮತ್ತು ವಿಷ್ಣು ಎಂಬ <strong>ದ್ವಾದಶ ಆದಿತ್ಯರು</strong>. ಧರ, ಧ್ರುವ, ಸೋಮ, ಅಹಃ, ಅನಿಲ, ಅನಲ, ಪ್ರತ್ಯೂಷ ಮತ್ತು ಪ್ರಭಾಸ ಎಂಬ <strong>ಅಷ್ಟ ವಸುಗಳು</strong>. ಹರ, ಬಹುರೂಪ, ತ್ರ್ಯಂಬಕ, ಅಪರಾಜಿತ, ವೃಷಾಕಪಿ, ಶಂಭು, ಕಪರ್ದಿ, ರೈವತ, ಮೃಗವ್ಯಾಧ, ಶರ್ವ ಮತ್ತು ಕಪಾಲಿಗಳೆಂಬ <strong>ಏಕಾದಶ ರುದ್ರರು</strong>. ಇವರೆಲ್ಲರೂ ಭಗವಂತನ ವಿಶ್ವರೂಪದರ್ಶನದಲ್ಲಿ ಅಡಕವಾಗಿರುತ್ತಾರೆ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಮ್ ಅವಿನಾಶಿನೇ ವಾಸುದೇವಾಯ ನಮಃ॥</div>
  <div>ಪ್ರತ್ಯಗಾತ್ಮಾ ನಿರ್ವಿಕಾರೋ ನಿತ್ಯಶುದ್ಧಸ್ವರೂಪಕಃ।<br/>ಅವಿನಾಶೀ ಪರಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನಿರ್ವಿಕಾರನೂ ನಿತ್ಯಶುದ್ಧಸ್ವರೂಪನೂ ಆದ ಪ್ರತ್ಯಗಾತ್ಮನು ಪರಬ್ರಹ್ಮವೇ. ಆದ್ದರಿಂದ ಆತ್ಮನು ಅವಿನಾಶಿಯಾಗಿರುತ್ತಾನೆ.</p>
  </div>
  <div>
    <p>ಅಕ್ಟೋಬರ್ ೧೮</p>
  </div>
  <div>
    <p>೨೯೨. ಆತ್ಮನಿಗೆ ನಾಶವಿಲ್ಲ</p>
  </div>
  <div>ಅವಿನಾಶಿ ತು ತದ್ವಿದ್ಧಿ ಯೇನ ಸರ್ವಮಿದಂ ತತಮ್।<br/>ವಿನಾಶಮವ್ಯಯಸ್ಯಾಸ್ಯ ನ ಕಶ್ಚಿತ್ ಕರ್ ತುಮರ್ಹತಿ॥</div>
  <div>
    <p>ಭಗವದ್ಗೀತಾ ೨-೧೭</p>
  </div>
  <div>
    <p>ಯಾವಾತನಿಂದ ಇದೆಲ್ಲವೂ ವ್ಯಾಪ್ತವಾಗಿದೆಯೋ, ಆ ಆತ್ಮನನ್ನು ಅರ್ಜುನನೆ, ‘ಅವಿನಾಶಿ’ ಎಂದು ತಿಳಿದುಕೊ. ಇಂಥ ಆತ್ಮನಿಗೆ ಯಾವನೊಬ್ಬನೂ ವಿನಾಶವನ್ನು ಮಾಡಲಾರನು.</p>
  </div>
  <div>
    <p>ದೇಹಾದಿಗಳು ವಿನಾಶವಾಗುವ ಸ್ವಭಾವದವುಗಳು. ಆತ್ಮನು ಮಾತ್ರ ಅವಿನಾಶಿಯಾಗಿರುತ್ತಾನೆ. <strong>ಆಪ್ನೋತಿ ಇತಿ ಆತ್ಮಾ</strong>. ಆತ್ಮನೆಂದರೆ ಎಲ್ಲವನ್ನೂ ವ್ಯಾಪಿಸಿರುವವನು. ಪ್ರಮಾಣಗಳಿಗೆ ಕಾಣಿಸದಿದ್ದರೂ ಸರ್ವವನ್ನೂ ವ್ಯಾಪಿಸಿಕೊಂಡು, ಎಲ್ಲಕ್ಕೂ ಆಸ್ಪದನಾಗಿ, ತಾನೇ ಎಲ್ಲವೂ ಆಗಿರುವವನೇ ಆತ್ಮನು. ಕಣ್ಣುಗಳಿಗೆ ಕಾಣಿಸದಿದ್ದರೂ ಆಕಾಶವು ಸರ್ವವಸ್ತುಗಳನ್ನೂ ವ್ಯಾಪಿಸಿದೆಯಲ್ಲವೆ? ಆಕಾಶವಿಲ್ಲದ ಜಾಗವಾಗಲಿ ಪದಾರ್ಥಗಳಾಗಲಿ ಇಲ್ಲ.</p>
  </div>
  <div>
    <p>ಇನ್ನು ಆಕಾಶಕ್ಕೂ ಕಾರಣನಾಗಿ, ಆಕಾಶಕ್ಕೂ ಆತ್ಮನಾಗಿರುವ ಪ್ರತ್ಯಗಾತ್ಮನ ಸ್ವರೂಪವು ಹೇಗಿರಬೇಕು? ಒಳಗೂ ಹೊರಗೂ, ಮೇಲೂ ಕೆಳಗೂ, ಹಿಂದಕ್ಕೂ ಮುಂದಕ್ಕೂ, ಎಡಕ್ಕೂ ಬಲಕ್ಕೂ—ಎಲ್ಲೆಲ್ಲೂ ತುಂಬಿರುವವನೇ ಆತ್ಮನು. ಆತ್ಮನಿಲ್ಲದೆ ಯಾವುದೊಂದು ವಸ್ತುವೂ ಇರಲಾರದು, ಹಾಗೂ ತೋರಲಾರದು. ಈ ಆತ್ಮನು ನಿರವಯವಸ್ವರೂಪನಾದ್ದರಿಂದ ಇವನಿಗೆ ವಿಕಾರಗಳಾಗಲಿ ವಿನಾಶವಾಗಲಿ ಇರುವುದೇ ಇಲ್ಲ. ದೇಶಕಾಲಗಳಿಗೇ ಕಾರಣನಾಗಿ, ದೇಶಕಾಲಗಳನ್ನೂ ಮೀರಿರುವ, ನಿರವಯವನಾಗಿ ಪರಿಪೂರ್ಣನಾಗಿ ಆಕಾಶದಂತೆ ಸರ್ವವ್ಯಾಪಕನಾಗಿರುವ ಆತ್ಮನಿಗೆ ವಿನಾಶವೆಂಬುದಿಲ್ಲ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಪ್ರತ್ಯಗಾತ್ಮನೇ ವಾಸುದೇವಾಯ ನಮಃ॥</div>
  <div>ದೇಹೇಂದ್ರಿಯಮನೋಭ್ಯಸ್ತು ಪರಃ ಸೂಕ್ಷ್ಮಶ್ಚ ವ್ಯಾಪಕಃ।<br/>ಪ್ರತ್ಯಗಾತ್ಮಸ್ವರೂಪತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p> ಆತ್ಮನು ದೇಹ, ಇಂದ್ರಿಯ, ಮನಸ್ಸುಗಳಿಗಿಂತಲೂ ಪರನೂ ಸೂಕ್ಷ್ಮನೂ ವ್ಯಾಪಕನೂ ಆಗಿರುತ್ತಾನೆ. ಏಕೆಂದರೆ ಇವನು ಪ್ರತ್ಯಗಾತ್ಮನಾಗಿರುತ್ತಾನಲ್ಲವೆ?</p>
  </div>
  <div>
    <p>ಅಕ್ಟೋಬರ್ ೧೯</p>
  </div>
  <div>
    <p>೨೯೩. ಪ್ರತ್ಯಗಾತ್ಮನ ಮಹಿಮೆ</p>
  </div>
  <div>ಇಂದ್ರಿಯಾಣಿ ಪರಾಣ್ಯಾಹುಃ ಇಂದ್ರಿಯೇಭ್ಯಃ ಪರಂ ಮನಃ।<br/>ಮನಸಸ್ತು ಪರಾ ಬುದ್ಧಿಃ ಯೋ ಬುದ್ಧೇಃ ಪರತಸ್ತು ಸಃ॥</div>
  <div>
    <p>ಭಗವದ್ಗೀತಾ ೩-೪೨</p>
  </div>
  <div><p>ಇಂದ್ರಿಯಗಳನ್ನು ಸೂಕ್ಷ್ಮವೆಂದೂ, ಇಂದ್ರಿಯಗಳಿಗಿಂತ ಮನಸ್ಸನ್ನು ಸೂಕ್ಷ್ಮವೆಂದೂ, ಮನಸ್ಸಿಗಿಂತಲೂ ಬುದ್ಧಿಯನ್ನು ಸೂಕ್ಷ್ಮವೆಂದೂ, ಬುದ್ಧಿಗಿಂತಲೂ ಆತ್ಮನು ಸೂಕ್ಷ್ಮವೆಂದೂ ವಿವೇಕಿಗಳು ಹೇಳುತ್ತಾರೆ.</p>ದೇಹ, ಇಂದ್ರಿಯಗಳು, ಮನಸ್ಸು ಮತ್ತು ಬುದ್ಧಿ—ಇವುಗಳು ಒಂದ ಕ್ಕಿಂತ ಮತ್ತೊಂದು ಸೂಕ್ಷ್ಮವೂ ವ್ಯಾಪಾಕವೂ ಪ್ರಬಲವೂ ಆಗಿರುತ್ತವೆ. ಈ ದೇಹವು ಅತ್ಯಂತ ಸ್ಥೂಲವೂ ಬಾಹ್ಯವೂ ಆಗಿರುತ್ತದೆ. ಆದರೆ ಇಂದ್ರಿಯಗಳು ಈ ಶರೀರಕ್ಕಿಂತಲೂ ಸೂಕ್ಷ್ಮ ಹಾಗೂ ಬಲಶಾಲಿಗಳು. ಈ ಜಡವಾದ ಶರೀರವನ್ನು ಇಂದ್ರಿಯಗಳು ಎಳೆಯುತ್ತಿವೆ. ಗಾಡಿಯನ್ನು ಕುದುರೆ ಗಳು ನಡೆಸುವಂತೆ ಈ ದೇಹವನ್ನು ಐದು ಇಂದ್ರಿಯಗಳು ನಡೆಸುತ್ತಿವೆ.</div>
  <div>
    <p>ಮನಸ್ಸು ಇಂದ್ರಿಯಗಳನ್ನೇ ಸ್ವಾಧೀನ ಮಾಡಿಕೊಂಡಿರುತ್ತದೆ. ಇಂದ್ರಿಯಗಳೆಲ್ಲವೂ ಮನಸ್ಸಿಗೆ ಅಧೀನ. ಮನಸ್ಸಿದ್ದರೇ ಅಲ್ಲವೆ, ಇಂದ್ರಿಯಗಳಿಗೆ ಬೆಲೆ? ಆದ್ದರಿಂದ ಇಂದ್ರಿಯಗಳಿಗಿಂತ ಮನಸ್ಸು ಇನ್ನೂ ಸೂಕ್ಷ್ಮ. ಆದರೆ ಈ ಮನಸ್ಸಿಗಿಂತಲೂ ಸೂಕ್ಷ್ಮವಾಗಿ ಪ್ರಬಲವಾಗಿರುವುದೇ <strong>ಬುದ್ಧಿಯು</strong>. ಈ ಬುದ್ಧಿಗಿಂತಲೂ ಸೂಕ್ಷ್ಮನಾದವನೇ <strong>ಆತ್ಮನು</strong>. ಆತ್ಮನಿಂದಲೇ ಬುದ್ಧಿಗೂ ಮನಸ್ಸಿಗೂ ಇಂದ್ರಿಯಗಳಿಗೂ ಶರೀರಕ್ಕೂ ಶಕ್ತಿ ಹಾಗೂ ಚೈತನ್ಯಗಳು ಬಂದಿರುತ್ತವೆ. ಈ ಚೈತನ್ಯಘನಸ್ವರೂಪನಾದ ಆತ್ಮನನ್ನೇ ತಾನೆಂದು ತಿಳಿದವನೇ ವಿವೇಕಿಯಾದ ಧೀರನಾದ <strong>ಜ್ಞಾನಿಯು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿಮುಕ್ತಿಸಾಧನವಿದೇ ವಾಸುದೇವಾಯ ನಮಃ॥</div>
  <div>ಬಂಧಕಾನಿ ಫಲಾನ್ಯೇವ ಯಜ್ಞಯಾಗಾದಿಕರ್ಮಣಾಮ್।<br/>ಏವಂಜ್ಞಾನಾತ್ ವಿಮುಕ್ತಿಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಜ್ಞ ಯಾಗಾದಿಕರ್ಮಗಳಿಂದ ಉಂಟಾಗುವ ಅನಿತ್ಯ ಫಲಗಳೆಲ್ಲವೂ ಬಂಧಕವೇ ಎಂದು ತಿಳಿದರೆ ವಿಮುಕ್ತಿಯುಂಟಾಗುತ್ತದೆ.</p>
  </div>
  <div>
    <p>ಅಕ್ಟೋಬರ್ ೨೦</p>
  </div>
  <div>
    <p>೨೯೪. ಕರ್ಮಫಲಗಳು ಅನಿತ್ಯ</p>
  </div>
  <div>ಏವಂ ಬಹುವಿಧಾ ಯಜ್ಞಾ ವಿತತಾ ಬ್ರಹ್ಮಣೋ ಮುಖೇ।<br/>ಕರ್ಮಜಾನ್ ವಿದ್ಧಿ ತಾನ್ ಸರ್ವಾನ್ ಏವಂ ಜ್ಞಾತ್ವಾ ವಿಮೋಕ್ಷ್ಯಸೇ॥</div>
  <div>
    <p>ಭಗವದ್ಗೀತಾ ೪-೩೨</p>
  </div>
  <div>
    <p>ಹೀಗೆ ವೇದದಲ್ಲಿ ಬಹುವಿಧವಾದ ಯಜ್ಞಗಳು ಹೇಳಲ್ಪಟ್ಟಿರುತ್ತವೆ. ಅವುಗಳನ್ನೆಲ್ಲ ‘ಕರ್ಮಜ’ವೆಂದು ತಿಳಿದರೆ ನೀನು ಸಂಸಾರಬಂಧನದಿಂದ ಮುಕ್ತನಾಗಿಬಿಡುತ್ತೀಯೆ.</p>
  </div>
  <div>
    <p>ವೇದಶಾಸ್ತ್ರಪುರಾಣಗಳಲ್ಲಿ ನೂರಾರು ರೀತಿಯ ಯಜ್ಞಯಾಗಾದಿ ಅನುಷ್ಠಾನಗಳನ್ನು ಉಪದೇಶಿಸಿರುತ್ತಾರೆ. ಇವುಗಳನ್ನು ಶ್ರದ್ಧೆಯಿಂದ ವಿಧಿವತ್ತಾಗಿ ಮಾಡಿದವರಿಗೆ ಉತ್ತಮವಾದ ಫಲಗಳು ಖಂಡಿತವಾಗಿಯೂ ಉಂಟಾಗುತ್ತವೆ. ಈ ಲೋಕದಲ್ಲಿಯೂ ಒಳ್ಳೆಯ ಫಲಗಳು ದೊರಕುತ್ತವೆ. ಇವುಗಳಿಗೆ ದೃಷ್ಟಫಲಗಳೆಂದು ಹೆಸರು. ಇನ್ನು ಮರಣಾನಂತರದಲ್ಲಿಯೂ ಇಷ್ಟಫಲಗಳು ದೊರಕುತ್ತವೆ. ಇವುಗಳಿಗೆ ಅದೃಷ್ಟಫಲಗಳೆಂದು ಹೆಸರು. ಸತ್ ಕರ್ಮಗಳನ್ನು ಶ್ರದ್ಧಾಭಕ್ತಿಯಿಂದ ಮಾಡಿದವರಿಗೆ ಸತ್ಫಲಗಳು ಉಂಟಾಗುವುದರಲ್ಲಿ ಎಳ್ಳಷ್ಟೂ ಸಂಶಯವಿಲ್ಲ.</p>
  </div>
  <div>
    <p>ಆದರೆ, ನೆನಪಿರಲಿ, ಈ ಫಲಗಳೆಲ್ಲವೂ <strong>ಉಂಟಾದ</strong> ಫಲಗಳಾದ್ದರಿಂದ ಇದಾವುದೂ ಶಾಶ್ವತವಲ್ಲ, ಇದಾವುದೂ ಮೋಕ್ಷವಲ್ಲ. ಈ ಕರ್ಮಫಲಗಳಿಂದ ಮುಕ್ತಿಯು ದೊರಕಿದಂತೆ ಆಗುವುದಿಲ್ಲ. ‘ಕರ್ಮಫಲಗಳೆಲ್ಲವೂ ಅನಿತ್ಯ’ವೆಂದು ತಿಳಿದರೆ ಮಾತ್ರವೇ ವಿವೇಕಿಯಾದ ಸಾಧಕನು ಆತ್ಮಜ್ಞಾನವನ್ನು ಹೊಂದಲು ಪ್ರಯತ್ನ ಮಾಡುತ್ತಾನೆ. ಸ್ವರ್ಗಲೋಕ ಬ್ರಹ್ಮಲೋಕಗಳೂ ಅನಿತ್ಯವಾದ <strong>ಕರ್ಮಜ</strong>ಫಲಗಳೇ ಆಗಿರುತ್ತವೆ. ಈ ಸೂಕ್ಷ್ಮ ರಹಸ್ಯವನ್ನು ವಿವೇಕದಿಂದ ತಿಳಿದವನೇ ಧೀರ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮಾಯಾತರಣೋಪಾಯವಿದೇ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ನ ಪ್ರಪದ್ಯಂತೇ ಮಾಯಾಧೀನಾ ಹ್ಯಚೇತಸಃ।<br/>ಮಾಯಾಂ ತರಂತಿ ಭಕ್ತಾಸ್ತು <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮಾಯೆಗೆ ಅಧೀನರಾದ ಅಜ್ಞಾನಿಗಳು ಆತ್ಮನನ್ನು ಅರಿಯಲಾರರು, ಆದರೆ ಭಕ್ತರಾದವರು ಮಾಯೆಯನ್ನು ದಾಟಿಬಿಡುತ್ತಾರೆ.</p>
  </div>
  <div>
    <p>ಅಕ್ಟೋಬರ್ ೨೧</p>
  </div>
  <div>
    <p>೨೯೫. ಮಾಯಾತರಣೋಪಾಯವಿದು</p>
  </div>
  <div>ದೈವೀ ಹ್ಯೇಷಾ ಗುಣಮಯೀ ಮಮ ಮಾಯಾ ದುರತ್ಯಯಾ।<br/>ಮಾಮೇವ ಯೇ ಪ್ರಪದ್ಯಂತೇ ಮಾಯಾಮೇತಾಂ ತರಂತಿ ತೇ॥</div>
  <div>
    <p>ಭಗವದ್ಗೀತಾ ೭-೧೪</p>
  </div>
  <div>ದೇವನಾದ ನನ್ನ ಈ ಮಾಯೆಯು ತ್ರಿಗುಣಾತ್ಮಕವಾಗಿದ್ದು ನನ್ನ ಅಧೀನವಾಗಿರುತ್ತದೆ. ಇದನ್ನು ಸುಲಭವಾಗಿ ದಾಟಲಾಗುವುದಿಲ್ಲ. ಆದರೆ ಅರ್ಜುನನೆ, ಯಾರು ನನ್ನನ್ನೇ ಶರಣುಹೊಂದುತ್ತಾರೆಯೋ, ಅಂಥವರು ಈ ಮಾಯೆಯನ್ನು ಸುಲಭವಾಗಿ ದಾಟಿಬಿಡುತ್ತಾರೆ.</div>
  <div>ಭಗವಂತನ ಮಾಯೆಗೆ ಅಧೀನರಾಗಿ ಅಜ್ಞಾನಿಗಳು ಭವಸಾಗರದಲ್ಲಿ ಬಿದ್ದು ನರಳಾಡುತ್ತಾರೆ. ಮಾಯೆಯು ತ್ರಿಗುಣಾತ್ಮಕವಾಗಿರುತ್ತದೆ. ಸತ್ತ್ವಗುಣ, ರಜೋಗುಣ ಮತ್ತು ತಮೋಗುಣಗಳಿಂದ ಕೂಡಿರುತ್ತದೆ ಈ ಮಾಯೆಯು. ಈ ಮಾಯೆಗೇ ಪ್ರಕೃತಿ, ಶಕ್ತಿ , ಬೀಜ ಎಂದೆಲ್ಲ ಹೆಸರು. ಆತ್ಮಜ್ಞಾನಿಯೊಬ್ಬನನ್ನು ಬಿಟ್ಟು ಉಳಿದ ಸಕಲ ಜೀವಿಗಳೂ ಈ ಮಾಯಾಪಾಶಕ್ಕೆ ಕಟ್ಟುಬಿದ್ದಿರುತ್ತಾರೆ. ಆದ್ದರಿಂದಲೇ ಈ ಮಾಯೆಯು “<strong>ದುರತ್ಯಯಾ</strong>” (ದಾಟಲು ಕಷ್ಟ ) ಎಂದೆನಿಸಿರುತ್ತದೆ.</div>
  <div>
    <p>ಆದರೆ ಭಗವಂತನನ್ನು ಸಂಪೂರ್ಣವಾಗಿ ಆಶ್ರಯಿಸಿ ಭಗವಂತನಿಗೆ ಶರಣಾಗತರಾಗಿ, ಭಗವಂತನ ಭಕ್ತರಾಗಿಬಿಟ್ಟರೆ ಈ ಮಾಯೆಯು ಅಂಥವರನ್ನು ಏನೂ ಮಾಡಲಾರದು. ಏಕೆಂದರೆ ಈ ಮಾಯೆಯು ಭಗವಂತನ ಅಧೀನವಾಗಿರುತ್ತದೆ. ಭಗವಂತನು ಈ ಮಾಯೆಯನ್ನು ತನ್ನ ಅಧೀನಮಾಡಿಕೊಂಡಿರುವ ಮಹಾಮಾಯಾವಿಯಾಗಿರುತ್ತಾನೆ. ಭಗವಂತನಿಗೆ ಶರಣಾಗತರಾದಂಥವರು ಮಾಯೆಯನ್ನು ಸುಲಭವಾಗಿ ದಾಟಬಹುದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ದೈವೀಸಂಪತ್ ಪೂರ್ಣಾಯ ವಾಸುದೇವಾಯ ನಮಃ॥</div>
  <div>ಸತ್ತ್ವಶುದ್ಧಿರ್ನಿಭರ್ಯತ್ವಂ ಯಜ್ಞೋ ದಾನಂ ದಮಸ್ತಪಃ।<br/>ದೈವೀ ಸಂಪನ್ಮುಕ್ತಿಹೇತುಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮನಶ್ಶುದ್ಧಿ, ನಿರ್ಭಯತ್ವ, ಯಜ್ಞ, ದಾನ, ದಮ, ತಪಸ್ಸುಗಳು ಮುಕ್ತಿಗೆ ಸಾಧನವಾದ <strong>ದೈವೀಸಂಪತ್ತುಗಳು</strong> ಎನಿಸುತ್ತವೆ.</p>
  </div>
  <div>
    <p>ಅಕ್ಟೋಬರ್ ೨೨</p>
  </div>
  <div>
    <p>೨೯೬. ಹತ್ತು ದೈವೀಸಂಪತ್ತುಗಳು</p>
  </div>
  <div>ಅಭಯಂ ಸತ್ತ್ವಸಂಶುದ್ಧಿಃ ಜ್ಞಾನಯೋಗವ್ಯವಸ್ಥಿತಿಃ।<br/>ದಾನಂ ದಮಶ್ಚ ಯಜ್ಞಶ್ಚ ಸ್ವಾಧ್ಯಾಯಸ್ತಪ ಆರ್ಜವಮ್॥</div>
  <div>
    <p>ಭಗವದ್ಗೀತಾ ೧೬-೧</p>
  </div>
  <div>
    <p>ಭಯವಿಲ್ಲದಿರುವಿಕೆ, ಶುದ್ಧವಾದ ಅಂತಃಕರಣ, ಜ್ಞಾನ ಮತ್ತು ಯೋಗಗಳಲ್ಲಿ ನಿಷ್ಠೆ, ದಾನ, ದಮ, ಯಜ್ಞ, ಸ್ವಾಧ್ಯಾಯ, ತಪಸ್ಸು ಆರ್ಜವ—ಇವುಗಳು <strong>ದೈವೀಸಂಪತ್ತುಗಳು</strong>.</p>
  </div>
  <div>
    <p> ೧.</p>
  </div>
  <div>
    <p><strong>ಅಭಯಮ್</strong>: ಭಗವಂತನಲ್ಲಿ ನಂಬಿಕೆಯನ್ನು ಇಟ್ಟುಕೊಂಡು ಜೀವನದಲ್ಲಿ ಏನೇ ಬಂದೊದಗಿದರೂ ನಿರ್ಭಯವಾಗಿರುವುದು.</p>
  </div>
  <div>
    <p> ೨.</p>
  </div>
  <div>
    <p><strong>ಸತ್ತ್ವಸಂಶುದ್ಧಿಃ</strong>: ರಾಗದ್ವೇಷ, ಅಸೂಯಾ, ಲೋಭ ಮೋಹಾದಿ ದೋಷಗಳಿಂದ ಮುಕ್ತವಾದ ಶುದ್ಧವಾದ ಮನಸ್ಸು.</p>
  </div>
  <div>
    <p> ೩.</p>
  </div>
  <div>
    <p><strong>ಜ್ಞಾನವ್ಯವಸ್ಥಿತಿಃ</strong>: ಶಾಸ್ತ್ರಾಧ್ಯಯನದಿಂದ ಆತ್ಮನ ಸ್ವರೂಪವನ್ನು ಸರಿಯಾಗಿ ತಿಳಿದುಕೊಳ್ಳಬೇಕೆಂಬ ಶ್ರದ್ಧೆ.</p>
  </div>
  <div>
    <p> ೪.</p>
  </div>
  <div>
    <p><strong>ಯೋಗವ್ಯವಸ್ಥಿತಿಃ</strong>: ತನ್ನ ನಿತ್ಯಜೀವನವನ್ನು ಭಗವಂತನಿಗೆ ಸಂಬಂಧಪಡಿಸಿ ಸಂತೋಷವಾಗಿರುವಿಕೆ.</p>
  </div>
  <div>
    <p> ೫.</p>
  </div>
  <div>
    <p><strong>ದಾನಮ್</strong>: ಸತ್ಪಾತ್ರಕ್ಕೆ ಯಥಾಶಕ್ತಿ ದಾನಮಾಡುವ ಸ್ವಭಾವ.</p>
  </div>
  <div>
    <p> ೬.</p>
  </div>
  <div>
    <p><strong>ದಮಃ</strong>: ತುಂಟ ಇಂದ್ರಿಯಗಳನ್ನು ಸ್ವಾಧೀನಮಾಡಿಕೊಳ್ಳುವುದು.</p>
  </div>
  <div>
    <p> ೭.</p>
  </div>
  <div>
    <p><strong>ಯಜ್ಞಃ</strong>: ದೇವ, ದ್ವಿಜ, ಗುರುಗಳನ್ನು ಪೂಜಿಸುವುದು.</p>
  </div>
  <div>
    <p> ೮.</p>
  </div>
  <div>
    <p><strong>ಸ್ವಾಧ್ಯಾಯಃ</strong>: ವೇದಾಧ್ಯಯನ, ಗೀತಾಪಾರಾಯಣಾದಿಗಳು.</p>
  </div>
  <div>
    <p> ೯.</p>
  </div>
  <div>
    <p><strong>ತಪಃ</strong>: ಇಂದ್ರಿಯನಿಗ್ರಹ, ಸದ್ಗುರುಸೇವಾದಿಗಳು.</p>
  </div>
  <div>
    <p>೧೦.</p>
  </div>
  <div>
    <p><strong>ಆರ್ಜವಮ್</strong>: ತ್ರಿಕರಣಗಳಿಂದ ಶುದ್ಧವಾದ ನಡತೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣಾತೀತಾಯ ವಾಸುದೇವಾಯ ನಮಃ॥</div>
  <div>ದೇಹಾಭಿಮಾನರಹಿತಃ ಸ್ವಾತ್ಮನಿಷ್ಠೋ ನಿರಂಜನಃ।<br/><strong>ಗುಣಾತೀತಃ</strong> ಸ ವಿಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇಹಾಭಿಮಾನರಹಿತನಾಗಿ ಅನಾತ್ಮಗಳಲ್ಲಿ ಅಂಟಿಲ್ಲದವನಾಗಿ ಸ್ವಾತ್ಮ ನಿಷ್ಠನಾದವನೇ <strong>ಗುಣಾತೀತನು</strong> ಎಂದು ತಿಳಿಯಬೇಕು.</p>
  </div>
  <div>
    <p>ಅಕ್ಟೋಬರ್ ೨೩</p>
  </div>
  <div>
    <p>೨೯೭. ಗುಣಾತೀತನಿವನು</p>
  </div>
  <div>ಮಾನಾಪಮಾನಯೋಸ್ತುಲ್ಯಃ ತುಲ್ಯೋ ಮಿತ್ರಾರಿಪಕ್ಷಯೋಃ।<br/>ಸರ್ವಾರಂಭಪರಿತ್ಯಾಗೀ ಗುಣಾತೀತಃ ಸ ಉಚ್ಯತೇ॥</div>
  <div>
    <p>ಭಗವದ್ಗೀತಾ ೧೪-೨೫</p>
  </div>
  <div><p>ಯಾವಾತನು ಮಾನಾಪಮಾನಗಳಲ್ಲಿ ಸಮಾನನಾಗಿರುತ್ತಾನೆಯೋ, ಮಿತ್ರ , ಶತ್ರುಗಳ ಪಕ್ಷಗಳಲ್ಲಿಯೂ ಸಮನಾಗಿರುತ್ತಾನೆಯೋ, ಮತ್ತು ಎಲ್ಲ ಕಾಮ್ಯಕರ್ಮಗಳನ್ನೂ ಯಾವಾತನು ಸಂಪೂರ್ಣವಾಗಿ ಬಿಟ್ಟುಬಿಟ್ಟಿರುತ್ತಾನೆಯೋ, ಅಂಥವನೇ <strong>ಗುಣಾತೀತನು</strong>.</p>೧.</div>
  <div><strong>ಮಾನಾಪಮಾನಗಳಲ್ಲಿ ಸಮನು</strong>: ಮಾನವೆಂದರೆ ಗೌರವ, ಪೂಜಾದಿಗಳು; ಅಪಮಾನವೆಂದರೆ ಅಗೌರವ ತಿರಸ್ಕಾರಾದಿಗಳು. ಶರೀರವೇ ತಾನೆಂದು ತಿಳಿದಿರುವ ಅಜ್ಞಾನಿಗಳಿಗೆ ಮಾನವಾದರೆ ಸುಖವೂ ಅಪಮಾನವಾದರೆ ದುಃಖವೂ ಉಂಟಾಗುತ್ತದೆಯಲ್ಲವೆ? ಆದರೆ ಗುಣಾತೀತನಾದ ಆತ್ಮಜ್ಞಾನಿಗೆ ದೇಹಾಭಿಮಾನವೇ ಇಲ್ಲದ್ದರಿಂದ ಮಾನವಾದರೂ ಅಪಮಾನವಾದರೂ ಯಾವ ವಿಕಾರವೂ ಆಗುವುದಿಲ್ಲ.೨.</div>
  <div><strong>ಶತ್ರುಮಿತ್ರರಲ್ಲಿ ಸಮನು</strong>: ಎಲ್ಲರಲ್ಲಿಯೂ ಸಮನಾದ ಆತ್ಮನನ್ನೇ ಕಾಣುವ ಜ್ಞಾನಿಗೆ ಶತ್ರುಗಳಲ್ಲಿ ದ್ವೇಷವಾಗಲಿ ಮಿತ್ರರಲ್ಲಿ ಅನುರಾಗವಾಗಲಿ ಇರಲಾರದು. ತನ್ನ ಶತ್ರುಗಳನ್ನೂ ಮಿತ್ರರನ್ನೂ ಸಮಾನರಾಗಿಯೇ ಕಾಣುತ್ತಿರುವವನೇ <strong>ಗುಣಾತೀತನು</strong>.೩.</div>
  <div><strong>ಸರ್ವಾರಂಭಪರಿತ್ಯಾಗೀ: </strong>ತನ್ನ ಸ್ವಾರ್ಥಫಲಕ್ಕಾಗಿ ಜ್ಞಾನಿಯು ಯಾವ ಕಾಮ್ಯಕರ್ಮಗಳನ್ನೂ ಮಾಡುವುದಿಲ್ಲ. ಬಂಧಕವಾದ ಕರ್ಮಗಳನ್ನು <strong>ಗುಣಾತೀತನಾದ</strong> ಜ್ಞಾನಿಯು ಸಹಜವಾಗಿ ಬಿಟ್ಟುಬಿಟ್ಟಿರುತ್ತಾನೆ.</div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಕೃತಕೃತ್ಯಪುಂಗವಾಯ ವಾಸುದೇವಾಯ ನಮಃ॥</div>
  <div>ಆತ್ಮಜ್ಞಾನಬಲಾತ್ ಸದ್ಯಃ ಅಜ್ಞಾನಂ ಹಿ ವಿನಶ್ಯತಿ।<br/>ಕೃತಕೃತ್ಯೋ ಭವೇದೇಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನದ ಬಲದಿಂದ ಅಜ್ಞಾನವು ನಾಶವಾದಕೂಡಲೇ ಅಂಥ ಜ್ಞಾನಿಯು ಕೃತಕೃತ್ಯನಾಗಿಬಿಡುತ್ತಾನೆ.</p>
  </div>
  <div>
    <p>ಅಕ್ಟೋಬರ್ ೨೪</p>
  </div>
  <div>
    <p>೨೯೮. ಮೋಹವು ನಾಶವಾದರೆ</p>
  </div>
  <div> ಯದಾ ತೇ ಮೋಹಕಲಿಲಂ ಬುದ್ಧಿರ್ವ್ಯತಿತರಿಷ್ಯತಿ।<br/> ತದಾ ಗಂತಾಸಿ ನಿರ್ವೇದಂ ಶ್ರೋತವ್ಯಸ್ಯ ಶ್ರುತಸ್ಯ ಚ॥</div>
  <div>
    <p>ಭಗವದ್ಗೀತಾ ೨-೫೨</p>
  </div>
  <div>
    <p>ಅರ್ಜುನನೆ, ನಿನ್ನ ಬುದ್ಧಿಯು ಮೋಹದ ಕೊಳೆಯನ್ನು ಯಾವಾಗ ದಾಟಿಬಿಡುತ್ತದೆಯೋ, ಆಗ ನೀನು ಶ್ರೋತವ್ಯ ಹಾಗೂ ಶ್ರುತದ ವಿಷಯದಲ್ಲಿ ವೈರಾಗ್ಯವನ್ನು ಹೊಂದುತ್ತೀಯೆ.</p>
  </div>
  <div>
    <p>ಸಾಧಕನ ಮನಸ್ಸು ಪ್ರಾರಂಭದಲ್ಲಿ ಮೋಹದ ಕೆಸರಿನಲ್ಲಿ ಬಿದ್ದು ಅವಿವೇಕದಿಂದ ಸಮ್ಮೂಢವಾಗಿರುತ್ತದೆ. ಯಾವದನ್ನು ಮಾಡಬೇಕು? ಯಾವದನ್ನು ಬಿಡಬೇಕು? ಎಂಬ ವಿಷಯದಲ್ಲಿ ಮನಸ್ಸಿನಲ್ಲಿ ಗೊಂದಲವಿರುತ್ತದೆ. ಕರ್ತವ್ಯಾಕರ್ತವ್ಯ ವಿಷಯದಲ್ಲಿ ಸಮ್ಮೋಹವು ಉಂಟಾಗಿರುತ್ತದೆ. ಆದರೆ ಸದ್ಗುರುಗಳ ಮಾರ್ಗದರ್ಶನದಿಂದ ಸಾಧಕನ ಅಂತಃ ಕರಣವು ಶುದ್ಧವಾಗಿಬಿಟ್ಟರೆ ಮನಸ್ಸಿನ ಮೋಹವು ನಾಶವಾಗಿಬಿಡುತ್ತದೆ.</p>
  </div>
  <div>
    <p>ಆಗ ಶ್ರೋತವ್ಯ ಹಾಗೂ ಶ್ರುತದ ವಿಷಯದಲ್ಲಿ ವೈರಾಗ್ಯಭಾವನೆಯು ಸಹಜವಾಗಿ ಉಂಟಾಗುತ್ತದೆ. <strong>ಶ್ರುತ</strong> ಎಂದರೆ, ಈ ಲೋಕದ, ಲೋಕಾಂತರದ ಭೋಗಗಳ ಬಗ್ಗೆ ಈ ವರೆಗೆ ಕೇಳಿರುವ ವಿಷಯಗಳು; <strong>ಶ್ರೋತವ್ಯ</strong> ಎಂದರೆ, ಮುಂದೆ ಶಾಸ್ತ್ರದಿಂದ ತಿಳಿಯಲ್ಪಡಬೇಕಾಗಿರುವ ವಿಷಯಗಳು. ಇಲ್ಲಿಯವರೆಗೆ ಕೇಳಿರುವಂಥ, ಇನ್ನು ಮುಂದೆ ಕೇಳಿ ತಿಳಿದುಕೊಳ್ಳಬೇಕಾಗಿರುವಂಥವೆಲ್ಲವೂ ವ್ಯರ್ಥ ಎಂದು ತಿಳಿದುಬರುತ್ತದೆ. ಎಲ್ಲ ಭೋಗೈಶ್ವರ್ಯಗಳೂ ಅನಿತ್ಯವೇ ಎಂದು ತಿಳಿದ ಮೇಲೆ ಅವುಗಳಲ್ಲಿ ಆಸಕ್ತಿಯಾಗಲಿ ಕುತೂಹಲವಾಗಲಿ ಅಧ್ಯಾತ್ಮಸಾಧಕನಿಗೆ ಉಂಟಾಗದು ಎಂದರ್ಥ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜೀವನ್ಮುಕ್ತಾಯ ವಾಸುದೇವಾಯ ನಮಃ॥</div>
  <div>ಅಕರ್ತಾರಮ್ ಅಭೋಕ್ತಾರಮ್ ಆತ್ಮಾನಂ ಮನ್ಯತೇ ಯದಾ।<br/><strong>ಜೀವನ್ಮುಕ್ತೋ </strong>ಭವೇದೇಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತನ್ನನ್ನು ಅಕರ್ತೃವೆಂದೂ ಅಭೋಕ್ತೃವೆಂದೂ ತಿಳಿದ ಕೂಡಲೇ ಜ್ಞಾನಿಯು <strong>ಜೀವನ್ಮುಕ್ತ</strong>ನಾಗಿಬಿಡುತ್ತಾನೆ.</p>
  </div>
  <div>
    <p>ಅಕ್ಟೋಬರ್ ೨೫</p>
  </div>
  <div>
    <p>೨೯೯. ಜೀವನ್ಮುಕ್ತನಿವನು</p>
  </div>
  <div> ನಾನ್ಯಂ ಗುಣೇಭ್ಯಃ ಕರ್ತಾರಂ ಯದಾ ದ್ರಷ್ಟಾಽನುಪಶ್ಯತಿ।<br/> ಗುಣೇಭ್ಯಶ್ಚ ಪರಂ ವೇತ್ತಿ ಮದ್ಭಾವಂ ಸೋಽಧಿಗಚ್ಛತಿ॥</div>
  <div>
    <p>ಭಗವದ್ಗೀತಾ ೧೪-೧೯</p>
  </div>
  <div>
    <p>ಯಾವಾಗ ಜ್ಞಾನಿಯಾದವನು ಗುಣಗಳಿಗಿಂತ ಭಿನ್ನನಾದವನನ್ನು ಕರ್ತೃವೆಂದು ತಿಳಿಯುವುದಿಲ್ಲವೋ (ಗುಣಗಳೇ ಕರ್ತೃಗಳೆಂದು ತಿಳಿಯುತ್ತಾನೆಯೋ), ಮತ್ತು ತನ್ನನ್ನು ಗುಣಗಳಿಗಿಂತ ಭಿನ್ನನಾಗಿರುವ ಸಾಕ್ಷಿಯೆಂದು ತಿಳಿಯುತ್ತಾನೆಯೋ, ಆಗ ಅವನು, ಅರ್ಜುನನೆ, ನನ್ನ ಸ್ವರೂಪವನ್ನೇ ಹೊಂದಿಬಿಡುತ್ತಾನೆ.</p>
  </div>
  <div>
    <p>‘<strong>ಸಮ್ಯಗ್ದರ್ಶನದಿಂದ ಮಾನವನು ಮೋಕ್ಷವನ್ನು ಹೊಂದುತ್ತಾನೆ</strong>’ ಎಂಬುದೇ ಸಕಲಶಾಸ್ತ್ರಗಳ ಸಾರ, ಗೀತೆಯ ಸಾರವೂ ಇದೇ. ಸರಿ, ಸಮ್ಯಗ್ದರ್ಶನದ ಸ್ವರೂಪವೇನು? ಎಂಬ ಪ್ರಶ್ನೆಗೆ ಇಲ್ಲಿದೆ ಗೀತಾಚಾರ್ಯನ ಸುಂದರವಾದ ಉತ್ತರ: ಗುಣಗಳೇ ಕರ್ಮಗಳನ್ನು ಮಾಡುತ್ತಿವೆ, ಗುಣಗಳೇ ಫಲಗಳನ್ನೂ ಅನುಭವಿಸುತ್ತಿವೆ ಎಂದೂ, ತಾನು ಕರ್ತೃವೂ ಅಲ್ಲ ಭೋಕ್ತೃವೂ ಅಲ್ಲ ಎಂದೂ ತಿಳಿಯುವುದೇ <strong>ಸಮ್ಯಗ್ದರ್ಶನವು</strong>.</p>
  </div>
  <div>
    <p>ಆತ್ಮಾನಾತ್ಮರುಗಳ ವಿವೇಕವನ್ನು ಮಾಡಿಕೊಂಡು ಆತ್ಮನನ್ನು ಅನಾತ್ಮವಸ್ತುಗಳಿಂದ ಬಿಡಿಸಿ ತಿಳಿಯುವುದೇ <strong>ಜ್ಞಾನವು</strong>. ಆತ್ಮನೆಂದರೆ ಕೇವಲ ಚಿನ್ಮಾತ್ರನಾದ ಸಚ್ಚಿದಾನಂದರೂಪನಾದ ತಾನು. ಈ ತಾನು ನಿಜವಾಗಿ ಯಾವ ಕರ್ಮಗಳನ್ನೂ ಮಾಡುತ್ತಲೂ ಇಲ್ಲ , ಈ ಕರ್ಮಗಳ ಫಲಗಳನ್ನು ಅನುಭವಿಸುತ್ತಲೂ ಇಲ್ಲ , ಇದೆಲ್ಲವೂ ದೇಹೇಂದ್ರಿಯಮನೋಬುದ್ಧಿಗಳ ವ್ಯಾಪಾರವಾಗಿದೆ ಎಂದು ತಿಳಿದವನೇ ಆತ್ಮಜ್ಞಾನಿ. ಇಂಥವನಿಗೆ ಮೋಕ್ಷವು ದೊರಕುತ್ತದೆ. <strong>ಸಮ್ಯಗ್ದರ್ಶಿಯೇ ಜೀವನ್ಮುಕ್ತನು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪಾಪವಿದೂರಾಯ ವಾಸುದೇವಾಯ ನಮಃ॥</div>
  <div>ಮಾಯಯಾಪಹೃತಜ್ಞಾನಾಃ ಮಾನವಾಃ ಪಾಪಕಾರಿಣಃ।<br/>ಭಗವಂತಂ ನ ಜಾನಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮಾಯೆಯಿಂದ ಅಪಹರಿಸಲ್ಪಟ್ಟ ಜ್ಞಾನವನ್ನುಳ್ಳ ಪಾಪಕಾರಿಗಳಾದ ಮಾನವರು ಭಗವಂತನನ್ನು ಸರಿಯಾಗಿ ಅರಿಯರು.</p>
  </div>
  <div>
    <p>ಅಕ್ಟೋಬರ್ ೨೬</p>
  </div>
  <div>
    <p>೩೦೦. ಅರಿಯರಿವರು</p>
  </div>
  <div>ನ ಮಾಂ ದುಷ್ಕೃತಿನೋ ಮೂಢಾಃ ಪ್ರಪದ್ಯಂತೇ ನರಾಧಮಾಃ।<br/>ಮಾಯಯಾಽಪಹೃತಜ್ಞಾನಾಃ ಆಸುರಂ ಭಾವಮಾಶ್ರಿತಾಃ॥</div>
  <div>
    <p>ಭಗವದ್ಗೀತಾ ೭-೧೫</p>
  </div>
  <div>
    <p>ದುಷ್ಕೃತಿಗಳೂ ಮೂಢರೂ ಆದ ನರಾಧಮರು, ಎಲೈ ಅರ್ಜುನನೆ, ನನ್ನನ್ನು ಹೊಂದುವುದಿಲ್ಲ. ಏಕೆಂದರೆ ಇವರು ಮಾಯೆಯಿಂದ ಅಪಹರಿಸ ಲ್ಪಟ್ಟ ಜ್ಞಾನವುಳ್ಳವರಾಗಿ ಆಸುರಸ್ವಭಾವವನ್ನು ಹೊಂದಿರುತ್ತಾರೆ.</p>
  </div>
  <div>
    <p>ಭಗವಂತನು ಸರ್ವರಿಗೂ ಪ್ರತ್ಯಗಾತ್ಮನೇ ಆಗಿದ್ದರೂ, ಭಗವಂತನು ಸರ್ವರಿಗೂ ಸುಲಭಪ್ರಾಪ್ಯನೇ ಆಗಿದ್ದರೂ, ಅಂಥ ಭಗವಂತನನ್ನು ದುಷ್ಕೃತಿಗಳಾದ ಮೂಢರಾದ ನರಾಧಮರು ಅರ್ಥಮಾಡಿಕೊಳ್ಳಲಾರರು. ದುಷ್ಟವಾದ ನಿಂದ್ಯವಾದ ಪಾಪಕರ್ಮಗಳನ್ನು ಮಾಡುವವರೇ ದುಷ್ಕೃತಿಗಳು. ಇವರು ಮೂಢರೂ ಆಗಿರುತ್ತಾರೆ. ವಿವೇಕರಹಿತರಾಗಿ, ಧನ ಅಧಿಕಾರ ಕೀರ್ತಿ ಪುತ್ರಾದಿಗಳಲ್ಲಿಯೇ ಮುಳುಗಿರುವಂಥ ಈ ಮೂಢರಿಗೆ ಆತ್ಮನನ್ನು ಅರಿತುಕೊಳ್ಳುವ ಸಾಮರ್ಥ್ಯವು ಇರಲಾರದು. ಇಂಥವರೇ ನರಾಧಮರು. ಈ ಪವಿತ್ರವಾದ ಮಾನವಜನ್ಮದ ಮಹತ್ತ್ವವನ್ನೇ ಅರಿಯದೆ ಅಸುರರಂತೆ ಜೀವಿಸುತ್ತಿರುವ, ಅಹಂಕಾರ ಕಾಮ ಕ್ರೋಧಾದಿಗಳಲ್ಲಿಯೇ ನಿರತರಾಗಿರುವ, ಈ ನರಾಧಮರಿಗೆ ಭಗವಂತನ ಸ್ವರೂಪವು ಅರ್ಥವಾಗದು.</p>
  </div>
  <div>
    <p>ಭಗವಂತನ ಮಾಯೆಯಿಂದ ಇಂಥವರ ವಿವೇಕಜ್ಞಾನವು ಅಪಹರಿಸಲ್ಪಟ್ಟಿರುತ್ತದೆ. ಮಾಯಾಪಾಶಬದ್ಧರಾಗಿ ಅನಾತ್ಮವಸ್ತುಗಳಲ್ಲಿಯೇ ಮುಳುಗಿರುವ ಈ ಮೂಢರಿಗೆ ಆತ್ಮನ ಸ್ವರೂಪವಾಗಲಿ, ಮುಕ್ತಿಮಾರ್ಗವಾಗಲಿ ತಿಳಿಯದು. ಭಗವಂತನ ಕೃಪೆಯಿಂದಲೇ ಆತ್ಮಜ್ಞಾನವು ಲಭಿಸಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಓಂಕಾರಾತ್ಮಕಾಯ ವಾಸುದೇವಾಯ ನಮಃ॥</div>
  <div>ಓಂಕಾರೇಣ ಪ್ರವರ್ತಂತೇ ಯಜ್ಞದಾನತಪಃಕ್ರಿಯಾಃ।<br/>ಓಮಾತ್ಮಕಮಿದಂ ಸರ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಜ್ಞದಾನತಪಸ್ಸೆಂಬ ಶಾಸ್ತ್ರೀಯ ಕರ್ಮಗಳೆಲ್ಲವೂ ಓಂಕಾರದಿಂದಲೇ ಪ್ರಾರಂಭಗೊಳ್ಳುತ್ತವೆ. ಇದೆಲ್ಲವೂ ಓಂಕಾರದ ಸ್ವರೂಪವೇ ಆಗಿರುತ್ತದೆ.</p>
  </div>
  <div>
    <p>ಅಕ್ಟೋಬರ್ ೨೭</p>
  </div>
  <div>
    <p>೩೦೧. ಓಂಕಾರದ ಮಹಿಮೆ</p>
  </div>
  <div>ತಸ್ಮಾದೋಮಿತ್ಯುದಾಹೃತ್ಯ ಯಜ್ಞದಾನತಪಃಕ್ರಿಯಾಃ।<br/>ಪ್ರವರ್ತಂತೇ ವಿಧಾನೋಕ್ತಾಃ ಸತತಂ ಬ್ರಹ್ಮವಾದಿನಾಮ್॥</div>
  <div>
    <p>ಭಗವದ್ಗೀತಾ ೧೭-೨೪</p>
  </div>
  <div><p>ಆದ್ದರಿಂದ ಬ್ರಹ್ಮವಾದಿಗಳಿಗೆ ಶಾಸ್ತ್ರೋಕ್ತವಾದ ಯಜ್ಞ ದಾನ ತಪಸ್ಸೆಂಬ ಕರ್ಮಗಳೆಲ್ಲವೂ ಯಾವಾಗಲೂ ‘ಓಂ’ ಎಂದು ಪ್ರಾರಂಭಗೊಂಡೇ ಮುಂದುವರಿಯುತ್ತವೆ.</p>ಬ್ರಹ್ಮವಾದಿಗಳೆಂದರೆ ವೇದವಾದಿಗಳು. ಬ್ರಹ್ಮವೆಂದರೆ ವೇದಗಳು, ವಾದಿಗಳೆಂದರೆ ಪಠನಮಾಡುವವರು. ಈ ಬ್ರಹ್ಮವಾದಿಗಳು ಯಜ್ಞ, ದಾನ, ತಪಸ್ಸುಗಳೆಂಬ ಕರ್ಮಗಳನ್ನು ಮಾಡುತ್ತಾರಲ್ಲವೆ? ಈ ಕರ್ಮಗಳಿಗೇ ಶಾಸ್ತ್ರೀಯಕರ್ಮಗಳೆಂದು ಹೆಸರು. ಈ ಕರ್ಮಗಳನ್ನು ಮಾಡುವುದರಿಂದ ಸ್ವರ್ಗಾದಿಲೋಕಗಳು ದೊರಕುತ್ತವೆ.</div>
  <div>
    <p>ಯಜ್ಞ ದಾನ ತಪಸ್ಸುಗಳನ್ನು ಪ್ರಾರಂಭಿಸುವುದಕ್ಕಿಂತ ಮುಂಚೆ ಓಂಕಾರದ ಉಚ್ಚಾರಣೆಯನ್ನು ಮಾಡಬೇಕು. ವೇದಾಧ್ಯಯನದ ಪ್ರಾರಂಭದಲ್ಲೂ , ಯಜ್ಞಯಾಗಾದ್ಯನುಷ್ಠಾನಗಳ ಪ್ರಾರಂಭದಲ್ಲಿಯೂ ಓಂಕಾರವನ್ನು ಅವಶ್ಯವಾಗಿ ಉಚ್ಚರಿಸಲೇಬೇಕು. <strong>ಓಂ</strong> ಎಂದುಕೊಂಡೇ ಮುಂದಿನ ಕರ್ಮಗಳನ್ನೆಲ್ಲ ಪ್ರಾರಂಭಿಸಬೇಕು. ಓಂಕಾರದಿಂದ ಪ್ರಾರಂಭಗೊಂಡ ಶಾಸ್ತ್ರೀಯ ಕರ್ಮಗಳೆಲ್ಲಕ್ಕೂ ಸಾಫಲ್ಯವು ಉಂಟಾಗುತ್ತದೆ. ಓಂಕಾರವು ಸಕಲವೇದಮಂತ್ರಗಳ ಹಾಗೂ ಸಕಲ ವೈದಿಕಕರ್ಮಗಳ ಸಾರವಾಗಿರುತ್ತದೆ. ಓಂ ಎಂಬುದು ಪರಮಾತ್ಮನ ಹೆಸರು. ಪರಮಾತ್ಮನ ಪ್ರತೀಕವಾದ ಓಂಕಾರದ ಉಚ್ಚಾರಣೆಯಿಂದ ಸರ್ವತ್ರ ಮಂಗಳವು ಉಂಟಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಾಧನರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ವಿವೇಕೀ ಸರ್ವಕರ್ಮಾಣಿ ತ್ವೀಶ್ವರಾಯಾರ್ಪಯೇತ್ ಸದಾ।<br/>ಕರ್ಮಯೋಗಸ್ತ್ವಯಂ ಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವಿವೇಕಿಯಾದ ಸಾಧಕನು ಎಲ್ಲ ಕರ್ಮಗಳನ್ನೂ ಈಶ್ವರನಿಗೇ ಸಮರ್ಪಿಸಿಬಿಡಬೇಕು. ಇದೇ ಕರ್ಮಯೋಗವು.</p>
  </div>
  <div>
    <p>ಅಕ್ಟೋಬರ್ ೨೮</p>
  </div>
  <div>
    <p>೩೦೨. ಸುಲಭ ಕರ್ಮಯೋಗವಿದು</p>
  </div>
  <div>ಯತ್ ಕರೋಷಿ ಯದಶ್ನಾಸಿ ಯಜ್ಜುಹೋಷಿ ದದಾಸಿ ಯತ್।<br/>ಯತ್ತಪಸ್ಯಸಿ ಕೌಂತೇಯ ತತ್ಕುರುಷ್ವ ಮದರ್ಪಣಮ್॥</div>
  <div>
    <p>ಭಗವದ್ಗೀತಾ ೯-೨೭</p>
  </div>
  <div>
    <p>ಕೌಂತೇಯನೆ, ನೀನು ಏನನ್ನು ಮಾಡುತ್ತೀಯೋ, ಏನನ್ನು ತಿನ್ನುತ್ತೀಯೋ, ಏನನ್ನು ಹೋಮಮಾಡುತ್ತೀಯೋ, ಏನೇನನ್ನು ದಾನ ಮಾಡುತ್ತೀಯೋ ಮತ್ತು ಏನೇನು ತಪಸ್ಸನ್ನು ಮಾಡುತ್ತೀಯೋ, ಅದೆಲ್ಲವನ್ನೂ ನನಗೆ ಸಮರ್ಪಣೆಮಾಡಿಬಿಡು.</p>
  </div>
  <div>
    <p>ಇಲ್ಲಿ ಕರ್ಮಯೋಗದ ರಹಸ್ಯವನ್ನು ತಿಳಿಸಿದೆ. ಸಾಧಕರು ಮೊದಲಿಗೆ ಕರ್ಮಯೋಗವನ್ನು ಮಾಡಬೇಕು. ಕರ್ಮಗಳು ಎರಡು ವಿಧ: ಲೌಕಿಕ ಮತ್ತು ವೈದಿಕ. ಲೋಕದಲ್ಲಿ ಸರ್ವೇಸಾಮಾನ್ಯರು ಮಾಡುವ ಎಲ್ಲ ಕರ್ಮಗಳೂ ಲೌಕಿಕ. ಊಟ ತಿಂಡಿ ಮಾಡುವುದು, ಮನೆಯ ಕೆಲಸ ಮಾಡುವುದು, ಶಾಲಾಕಾಲೇಜುಗಳಲ್ಲಿ ಮಾಡುವ ಕೆಲಸಕಾರ್ಯಗಳೆಲ್ಲವೂ <strong>ಲೌಕಿಕ</strong>ವೆನಿಸುತ್ತದೆ. ಇನ್ನು <strong>ವೈದಿಕಕರ್ಮ</strong>ಗಳೆಂದರೆ ವೇದಗಳಲ್ಲಿ ವಿಹಿತವಾಗಿರುವ ಶಾಸ್ತ್ರೀಯಕರ್ಮಗಳು. ಜಪ, ತಪ, ಹೋಮ, ಹವನ, ಪೂಜಾ, ನಮಸ್ಕಾರ, ಯಜ್ಞಯಾಗಾದಿ ಕರ್ಮಗಳೆಲ್ಲವೂ ಶಾಸ್ತ್ರೀಯವೆನಿಸುತ್ತವೆ. ಇವುಗಳಿಗೇ <strong>ವೈದಿಕಕರ್ಮ</strong>ಗಳೆಂದೂ ಹೆಸರು.</p>
  </div>
  <div>
    <p>ಈ ಕರ್ಮಗಳನ್ನೆಲ್ಲ ಭಗವಂತನಿಗೆ ಸಂಬಂಧಿಸಿ ಭಗವಂತನಿಗೇ ಸಮರ್ಪಿಸಿಬಿಟ್ಟರೆ ಅದೇ <strong>ಕರ್ಮಯೋಗ</strong>. ಭಗವಂತನೊಂದಿಗೆ ಉಂಟಾದ ಸಂಬಂಧವೇ ಯೋಗವು. ಪ್ರಾರಂಭದ ಹಂತದಲ್ಲಿ ಸಾಧಕರು ಈ ಕರ್ಮಯೋಗವನ್ನು ಮಾಡಬೇಕು. ಇದರಿಂದ ಚಿತ್ತಶುದ್ಧಿಯುಂಟಾಗುತ್ತದೆ. ಅನಂತರ ಆತ್ಮಜ್ಞಾನಪ್ರಾಪ್ತಿಗೆ ಯೋಗ್ಯತೆಯು ಉಂಟಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪುಣ್ಯಪಾಪರಹಿತಾಯ ವಾಸುದೇವಾಯ ನಮಃ॥</div>
  <div>ಪುಣ್ಯಪಾಪಾನಿ ಕರ್ಮಾಣಿ ಸ್ವಯಂ ಕುರ್ವಂತಿ ಮಾನವಾಃ।<br/>ಅಜ್ಞಾನೇನೈವ ಮುಹ್ಯಂತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಜ್ಞಾನದಿಂದ ಮೋಹಿತರಾಗಿಯೇ ಮಾನವರು ಪುಣ್ಯಪಾಪಕರ್ಮಗಳನ್ನು ತಾವು ತಾವೇ ಮಾಡುತ್ತಾರೆ.</p>
  </div>
  <div>
    <p>ಅಕ್ಟೋಬರ್ ೨೯</p>
  </div>
  <div>
    <p>೩೦೩. ತಮ್ಮ ಬಂಧನಕ್ಕೆ ತಾವೇ ಕಾರಣ</p>
  </div>
  <div>ನಾದತ್ತೇ ಕಸ್ಯಚಿತ್ ಪಾಪಂ ನ ಚೈವ ಸುಕೃತಂ ವಿಭುಃ।<br/>ಅಜ್ಞಾನೇನಾವೃತಂ ಜ್ಞಾನಂ ತೇನ ಮುಹ್ಯಂತಿ ಜಂತವಃ॥</div>
  <div>
    <p>ಭಗವದ್ಗೀತಾ ೫-೧೫</p>
  </div>
  <div>ಭಗವಂತನು ಯಾರೊಬ್ಬರ ಪಾಪವನ್ನಾಗಲಿ ಪುಣ್ಯವನ್ನಾಗಲಿ ತಾನು ತೆಗೆದುಕೊಳ್ಳುವುದಿಲ್ಲ. ಅಜ್ಞಾನಿಗಳಿಗೆ ಜ್ಞಾನವು ಅಜ್ಞಾನದಿಂದ ಮುಚ್ಚಲ್ಪಟ್ಟಿರುತ್ತದೆ. ಅದರಿಂದ ಜೀವರುಗಳು ಮೋಹಕ್ಕೊಳಗಾಗಿರುತ್ತಾರೆ.</div>
  <div>ಭಗವಂತನು ತನ್ನ ಭಕ್ತರ ಪಾಪಗಳನ್ನು ತೆಗೆದುಕೊಳ್ಳುತ್ತಾನೆಂದೂ ತನ್ನ ಕೆಲವು ಭಕ್ತರುಗಳಿಗೆ ಪುಣ್ಯವನ್ನು ಕೊಡುತ್ತಾನೆಂದೂ ಅನೇಕರು ತಿಳಿದಿರುತ್ತಾರೆ. ಹೀಗೆ ತಿಳಿದು ಅನೇಕರು ನಾನಾ ತರಹದ ಪಾಪಕರ್ಮಗಳನ್ನು ತಿಳಿದೂ ತಿಳಿದೂ ಮಾಡುತ್ತಾ ಕೊನೆಯಲ್ಲಿ ಅವೆಲ್ಲವನ್ನೂ ಭಗವಂತನಿಗೆ ಸಮರ್ಪಿಸಿಬಿಡುತ್ತಾರೆ. ಇದರಿಂದ ತಮ್ಮ ಪಾಪಗಳೆಲ್ಲವೂ ಪರಿಹಾರವಾಯಿತೆಂದೂ ಅವರು ಭಾವಿಸುತ್ತಾರೆ.</div>
  <div>
    <p>ಈ ಭಾವನೆಯು ಸರ್ವಥಾ ಸರಿಯಲ್ಲ. ಏಕೆಂದರೆ ಮಾನವರು ತಮ್ಮ ಅವಿದ್ಯೆಯಿಂದ, ತಾವು ಮಾಡಿರುವ ಕರ್ಮಗಳ ಫಲಗಳನ್ನು ತಾವೇ ಅನುಭವಿಸಬೇಕೇ ಹೊರತು ಇದಕ್ಕೆ ಈಶ್ವರನು ಹೊಣೆಯಲ್ಲ. ಆದರೆ ಭಗವಂತನು ಪ್ರತಿಯೊಬ್ಬರಿಗೂ ವಿವೇಕವನ್ನು ಕೊಟ್ಟಿರುತ್ತಾನಲ್ಲವೆ? ಈ ವಿವೇಕವನ್ನು ಬಳಸಿಕೊಳ್ಳದೆ ಹೋದರೆ ಅಜ್ಞಾನಿಗಳು ತಾವು ಮಾಡಿದ ಪುಣ್ಯಪಾಪಕರ್ಮಗಳಿಗೆ ತಾವೇ ಭೋಕ್ತೃಗಳೂ ಆಗಬೇಕು. ಅಜ್ಞಾನದಿಂದಲೇ ಕರ್ಮಗಳು, ಅಜ್ಞಾನದಿಂದಲೇ ಜ್ಞಾನವು ಮುಚ್ಚಲ್ಪಟ್ಟಿರುತ್ತದೆ. ಆದ್ದರಿಂದಲೇ ಮನುಷ್ಯರು ದುಃಖಸಾಗರದಲ್ಲಿ ಮುಳುಗಿರುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ತ್ರೈವಿದ್ಯಸ್ವರೂಪವಿದೇ ವಾಸುದೇವಾಯ ನಮಃ॥</div>
  <div>ಸ್ವರ್ಗಂ ಪ್ರಾಪ್ಯ ನಿವರ್ತಂತೇ ತ್ರೈವಿದ್ಯಾಃ ಕರ್ಮಿಣೋ ಧ್ರುವಮ್।<br/>ಗತ್ಯಾಗತ್ಯಾತ್ಮಕೋ ಮಾರ್ಗಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕರ್ಮಿಗಳಾದ ಮಾನವರು ಸ್ವರ್ಗವನ್ನು ಹೊಂದಿ ಅಲ್ಲಿಂದ ಹಿಂತಿರುಗಿ ಬರುತ್ತಾರೆ. ಈ ಕರ್ಮಮಾರ್ಗವು ಗತ್ಯಾಗತಿರೂಪವಾಗಿದೆ.</p>
  </div>
  <div>
    <p>ಅಕ್ಟೋಬರ್ ೩೦</p>
  </div>
  <div>
    <p>೩೦೪. ಗತಾಗತಮಾರ್ಗವಿದು</p>
  </div>
  <div>ತೇ ತಂ ಭುಕ್ತ್ವಾ ಸ್ವರ್ಗಲೋಕಂ ವಿಶಾಲಂ<br/> ಕ್ಷೀಣೇ ಪುಣ್ಯೇ ಮರ್ತ್ಯಲೋಕಂ ವಿಶಂತಿ।<br/>ಏವಂ ತ್ರಯೀಧರ್ಮಮನುಪ್ರಪನ್ನಾಃ<br/> ಗತಾಗತಂ ಕಾಮಕಾಮಾ ಲಭಂತೇ॥</div>
  <div>
    <p>ಭಗವದ್ಗೀತಾ ೯-೨೧</p>
  </div>
  <div>ಆ ಅಗ್ನಿಹೋತ್ರಿಗಳು ಆ ವಿಶಾಲವಾದ ಸ್ವರ್ಗಲೋಕವನ್ನು ಸೇರಿ ಅಲ್ಲಿ ಸ್ವರ್ಗಲೋಕದ ಫಲಗಳನ್ನು ಅನುಭವಿಸಿ, ತಾವು ಮಾಡಿದ ಪುಣ್ಯಕರ್ಮಗಳೆಲ್ಲವೂ ಮುಗಿದ ಬಳಿಕ ಅವರು ಪುನಃ ಮರ್ತ್ಯಲೋಕಕ್ಕೇ ವಾಪಸ್ಸು ಬರುತ್ತಾರೆ. ಹೀಗೆ ವೈದಿಕ ಕರ್ಮಗಳ ಮಾರ್ಗವನ್ನು ಅನುಸರಿಸುವವರಾಗಿ ಕಾಮಕಾಮರಾಗಿ ಇವರು ಗತಾಗತಮಾರ್ಗದಲ್ಲಿಯೇ ಸಂಚರಿಸುತ್ತಾ ಸಂಕಟಪಡುತ್ತಿರುತ್ತಾರೆ.</div>
  <div>ಯಜ್ಞದಾನತಪಸ್ಸುಗಳ ಅನುಷ್ಠಾನದಿಂದ ಸ್ವರ್ಗಲೋಕವು ಪ್ರಾಪ್ತವಾಗುತ್ತದೆ. ಅಲ್ಲಿ ಭೋಗಗಳನ್ನು ಅನುಭವಿಸಿ, ಅನಂತರ, ತಾವು ಮಾಡಿದ್ದ ಕರ್ಮಗಳೆಲ್ಲವೂ ಪೂರೈಸಿದ ಮೇಲೆ ಅಲ್ಲಿಂದ ಪುನಃ ಈ ಭೂಲೋಕಕ್ಕೆ ಅವರು ಬರಲೇಬೇಕು. ಇಲ್ಲಿಗೆ ಬಂದು ಮನುಷ್ಯರಾಗಿ ಹುಟ್ಟಿ, ಪುನಃ ಕರ್ಮಗಳನ್ನು ಮಾಡಿ ಸ್ವರ್ಗಲೋಕಕ್ಕೆ ಹೋಗಬೇಕು.</div>
  <div>
    <p>ಇದು ತ್ರೈವಿದ್ಯರ ಕತೆ. <strong>ತ್ರಯೀ</strong> ಎಂದರೆ ಮೂರು ವೇದಗಳು. ಆ ವೇದಗಳಲ್ಲಿ ತಿಳಿಸಿರುವಂತೆ ಕರ್ಮಗಳನ್ನು ಮಾಡುವವರೇ <strong>ತ್ರೈವಿದ್ಯರು</strong>. ಇಂಥವರಿಗೆ ಉಂಟಾಗುವ ಫಲಗಳು ಗಮನಾಗಮನರೂಪವಾಗಿ ಅನಿತ್ಯವಾಗಿರುತ್ತವೆ. ಆದರೆ ಆತ್ಮಜ್ಞಾನಿಗಳು ಇಲ್ಲಿಯೇ ಮುಕ್ತರಾಗಿಬಿಡುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  <div>॥ ಓಂ ಧೀರವರೇಣ್ಯಾಯ ವಾಸುದೇವಾಯ ನಮಃ॥</div>
  <div>ದ್ವಂದ್ವಾತೀತಂ ಸ್ವರೂಪಸ್ಥಂ ಸುಖದುಃಖವಿವರ್ಜಿತಮ್।<br/><strong>ಧೀರ</strong>ಮೇನಂ ವಿಜಾನೀಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದ್ವಂದ್ವಾತೀತನೂ ಸ್ವರೂಪನಿಷ್ಠನೂ ಸುಖದುಃಖರಹಿತನೂ ಆದ ಜ್ಞಾನಿಯನ್ನು <strong>ಧೀರ</strong>ನೆಂದು ತಿಳಿಯಬೇಕು.</p>
  </div>
  <div>
    <p>ಅಕ್ಟೋಬರ್ ೩೧</p>
  </div>
  <div>
    <p>೩೦೫. ಬ್ರಹ್ಮನಿಷ್ಠನೇ ಧೀರನು!</p>
  </div>
  <div>ಯಂ ಹಿ ನ ವ್ಯಥಯಂತ್ಯೇತೇ ಪುರುಷಂ ಪುರುಷರ್ಷಭ।<br/>ಸಮದುಃಖಸುಖಂ ಧೀರಂ ಸೋಽಮೃತತ್ವಾಯ ಕಲ್ಪತೇ॥</div>
  <div>ಭಗವದ್ಗೀತಾ ೨-೧೫</div>
  <div/>
  <div>
    <p>ಎಲೈ ಪುರುಷಶ್ರೇಷ್ಠನೆ, ಸುಖದುಃಖಗಳನ್ನು ಸಮಾನವಾಗಿ ಕಾಣುವ ಯಾವನನ್ನು ಇಂದ್ರಿಯಗಳಾಗಲಿ ವಿಷಯಗಳಾಗಲಿ ವ್ಯಾಕುಲಗೊಳಿಸಲಾರವೋ, ಅವನೇ ಮೋಕ್ಷವನ್ನು ಹೊಂದಬಲ್ಲ <strong>ಧೀರನು</strong>!</p>
    <p>ಈ ಶ್ಲೋಕದಲ್ಲಿ <strong>ಧೀರನ</strong> ಲಕ್ಷಣವನ್ನು ಸುಂದರವಾಗಿ ತಿಳಿಸಿರುತ್ತದೆ. ಸುಖದುಃಖಗಳನ್ನು ಸಮಾನವಾಗಿ ಕಾಣುವವನೇ <strong>ಧೀರ</strong>. ಲೋಕದಲ್ಲಿ ಸಾಮಾನ್ಯವಾಗಿ ಇಷ್ಟಪ್ರಾಪ್ತಿಯಾದರೆ ಸುಖವೂ ಅನಿಷ್ಟಪ್ರಾಪ್ತಿಯಾದರೆ ದುಃಖವೂ ಬಂದೊದಗುತ್ತದೆ. ಸುಖದುಃಖಗಳ ಹೊಡೆತಕ್ಕೆ ಸಿಕ್ಕಿಕೊಂಡು ಸಂಕಟಪಡುವುದೇ ಅಜ್ಞಾನಿಗಳ ಹಣೆಬರಹ. ಸುಖ ಬಂದಾಗ ಹಿಗ್ಗುವುದು, ದುಃಖಬಂದಾಗ ಕುಗ್ಗುವುದು, ಇದೇ ಅಜ್ಞಾನಿಗಳ ಹಣೆಬರಹ, ಸ್ವಭಾವ.ಆದರೆ ಧೀರನಾದ ಬ್ರಹ್ಮಜ್ಞಾನಿಯು ಹಾಗಲ್ಲ. ಅನಿತ್ಯವಾದ ಸುಖದುಃಖಗಳಿಂದ ವ್ಯಾಕುಲನಾಗದವನೇ <strong>ಧೀರನು</strong>. ಇಂದ್ರಿಯಗಳಾಗಲಿ ವಿಷಯಗಳಾಗಲಿ ಈ ಧೀರನನ್ನು ವ್ಯಾಕುಲಗೊಳಿಸಲಾರವು. ಸಾಗರವನ್ನು ಯಾವ ಕೆರೆ ಕಟ್ಟೆಗಳಾಗಲಿ ನದಿಗಳಾಗಲಿ ವ್ಯಾಕುಲಗೊಳಿಸಲಾರವಷ್ಟೆ? ಸಚ್ಚಿದಾನಂದಸ್ವರೂಪವಾದ ಪರಬ್ರಹ್ಮವೇ ತಾನೆಂದು ತಿಳಿದಿರುವ ಆತ್ಮಜ್ಞಾನಿಯು ಆತ್ಮನಿಷ್ಠನೇ ಆಗಿರುವ <strong>ಧೀರ</strong>ನು. ಇಂಥವನು ಮಾತ್ರವೇ ಮೋಕ್ಷವನ್ನು ಹೊಂದಬಲ್ಲ ಧೀರನು. ತನ್ನ ಸ್ವರೂಪದಲ್ಲಿ ನೆಲೆಗೊಂಡಿರುವ <strong>ಬ್ರಹ್ಮನಿಷ್ಠನೇ ಧೀರ</strong>. ಉಳಿದವರೆಲ್ಲರೂ <strong>ದೀನರೇ</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನಿಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಬ್ರಹ್ಮಾತ್ಮಜ್ಞಾನಿನೋರ್ಭೇದಃ ನಾಸ್ತಿ ನಾಸ್ತ್ಯೇವ ನಾಸ್ತಿ ಹಿ।<br/>ಬ್ರಹ್ಮಜ್ಞಾನೀ ತ್ವಯಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪರಬ್ರಹ್ಮಕ್ಕೂ ಬ್ರಹ್ಮಜ್ಞಾನಿಗೂ ಕಿಂಚಿತ್ತೂ ಭೇದವೆಂಬುದು ಇಲ್ಲವೇ ಇಲ್ಲ. ಏಕೆಂದರೆ ಬ್ರಹ್ಮಜ್ಞಾನಿಯೆಂದರೆ ಪರಬ್ರಹ್ಮವೇ.</p>
  </div>
  <div>
    <p>ನವೆಂಬರ್ ೧</p>
  </div>
  <div>
    <p>೩೦೬. ಜ್ಞಾನಿಯೆಂದರೆ ಪರಬ್ರಹ್ಮವೇ</p>
  </div>
  <div>ಉದಾರಾಃ ಸರ್ವ ಏವೈತೇ ಜ್ಞಾನೀ ತ್ವಾತ್ಮೈವ ಮೇ ಮತಮ್।<br/>ಆಸ್ಥಿತಃ ಸ ಹಿ ಯುಕ್ತಾತ್ಮಾ ಮಾಮೇವಾನುತ್ತಮಾಂ ಗತಿಮ್॥</div>
  <div>
    <p>ಭಗವದ್ಗೀತಾ ೭-೧೮</p>
  </div>
  <div><p>ಈ ನಾಲ್ಕು ವಿಧದ ಭಕ್ತರೂ ಶ್ರೇಷ್ಠರೇ. ಆದರೆ ಜ್ಞಾನಿಯಾದರೋ ‘ನನ್ನ ಆತ್ಮನೇ’ ಎಂಬುದು ನನ್ನ ಅಭಿಪ್ರಾಯವು. ಏಕೆಂದರೆ ಜ್ಞಾನಿಯು ‘ನಾನೇ ಭಗವಂತನು’ ಎಂದು ನಿಶ್ಚಿತವಾಗಿ ತಿಳಿದಿರುತ್ತಾನೆ. ಆದ್ದರಿಂದಲೇ ಇವನು ಬ್ರಹ್ಮವನ್ನೇ ಹೊಂದಿಬಿಟ್ಟಿರುತ್ತಾನೆ. ಬ್ರಹ್ಮಪ್ರಾಪ್ತಿಯೇ ಬ್ರಹ್ಮಜ್ಞಾನಿಗಾಗುವ ಉತ್ತಮ ಫಲವು.</p>ಭಗವಂತನನ್ನು ಸ್ಮರಿಸುತ್ತಾ ಭಗವಂತನಿಗೆ ಶರಣು ಹೊಂದಿರುವವರೇ ಭಕ್ತರು. ಇಂಥ ಭಕ್ತರನ್ನು ಆರ್ತ, ಜಿಜ್ಞಾಸು, ಅರ್ಥಾಥಿರ್ ಮತ್ತು ಜ್ಞಾನಿ ಎಂದು ನಾಲ್ಕು ಭಾಗವಾಗಿ ವಿಂಗಡಿಸಿ ತಿಳಿಸಿರುತ್ತದೆ. ಇವರೆಲ್ಲರೂ ಭಗವಂತನ ಭಕ್ತರೇ ಆದ್ದರಿಂದ ಉತ್ತಮರೇ, ಶ್ರೇಷ್ಠರೇ ಆಗಿರುತ್ತಾರೆ.</div>
  <div/>
  <div>
    <p>ಆದರೆ ಜ್ಞಾನಿಯೆಂದರೆ ಪರಬ್ರಹ್ಮದ ಸ್ವರೂಪನೇ. ಜ್ಞಾನಿಯೆಂದರೆ ಭಗವಂತನೇ. ಭಗವಂತನೆಂದರೆ ಜ್ಞಾನಿಯೇ. ಏಕೆಂದರೆ ಹೆಸರೇ ಹೇಳುವಂತೆ ಇವನು ತಿಳಿದವನು, ಇವನು ಜ್ಞಾನಿಯು. ಪರಬ್ರಹ್ಮವೇ ತಾನೆಂದೂ ತಾನೇ ಪರಬ್ರಹ್ಮವೆಂದೂ ನಿಶ್ಚಿತವಾಗಿ ವಿವೇಕದಿಂದ ತಿಳಿದವನೇ ಜ್ಞಾನಿಯು. ತನಗೂ ಪರಬ್ರಹ್ಮಕ್ಕೂ ಅಭೇದಜ್ಞಾನವನ್ನು ಪಡೆದಿರುವವನೇ ಜ್ಞಾನಿಯು. ಆದ್ದರಿಂದ ಆತ್ಮಜ್ಞಾನಿಯೆಂದರೆ ಭಗವಂತನಿಗೆ ಅತ್ಯಂತ ಪ್ರಿಯನಾಗಿರುತ್ತಾನೆ. ಇಂಥ ಜ್ಞಾನಿಯು ಪರಬ್ರಹ್ಮಸ್ವರೂಪನೇ ಆಗಿದ್ದು, ಪರಬ್ರಹ್ಮವನ್ನೇ ಹೊಂದಿಬಿಡುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸ್ಥಿತಪ್ರಜ್ಞವರಿಷ್ಠಾಯ ವಾಸುದೇವಾಯ ನಮಃ॥</div>
  <div>ಆತ್ಮನ್ಯೇವಾತ್ಮನಾ ತುಷ್ಟಂ ಕಾಮರಾಗವಿವರ್ಜಿತಮ್।<br/>ಪ್ರಾಜ್ಞಾಃ ಪ್ರಾಹುಃ ಸ್ಥಿತಪ್ರಜ್ಞಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತನ್ನಲ್ಲಿಯೇ ತನ್ನಿಂದಲೇ ಸಂತುಷ್ಟನೂ ಕಾಮರಾಗರಹಿತನೂ ಆದವನನ್ನು ಜ್ಞಾನಿಗಳು <strong>ಸ್ಥಿತಪ್ರಜ್ಞ</strong>ನೆಂದು ಕರೆಯುತ್ತಾರೆ.</p>
  </div>
  <div>
    <p>ನವೆಂಬರ್ ೨</p>
  </div>
  <div>
    <p>೩೦೭. ಸ್ಥಿತಪ್ರಜ್ಞನಿವನು</p>
  </div>
  <div>ಪ್ರಜಹಾತಿ ಯದಾ ಕಾಮಾನ್ ಸರ್ವಾನ್ ಪಾರ್ಥ ಮನೋಗತಾನ್।<br/>ಆತ್ಮನ್ಯೇವಾತ್ಮನಾ ತುಷ್ಟಃ ಸ್ಥಿತಪ್ರಜ್ಞಸ್ತದೋಚ್ಯತೇ॥</div>
  <div>
    <p>ಭಗವದ್ಗೀತಾ ೨-೫೫</p>
  </div>
  <div><p>ಜ್ಞಾನಿಯಾದವನು ಯಾವಾಗ ಮನಸ್ಸಿನಲ್ಲಿರುವ ಎಲ್ಲ ಕಾಮಗಳನ್ನೂ ಸಂಪೂರ್ಣವಾಗಿ ಬಿಟ್ಟುಬಿಡುತ್ತಾನೆಯೋ; ಮತ್ತು ಯಾವಾಗ, ಪಾರ್ಥನೆ, ಜ್ಞಾನಿಯು ತನ್ನಿಂದಲೇ ತನ್ನಲ್ಲಿಯೇ ಸಂತುಷ್ಟನಾಗಿರುತ್ತಾನೆಯೋ ಆಗ ಅವನು <strong>ಸ್ಥಿತಪ್ರಜ್ಞ </strong>ನೆನಿಸುತ್ತಾನೆ.</p>‘<strong>ಸ್ಥಿತಾ ಪ್ರಜ್ಞಾ ಯಸ್ಯ</strong>’, ಎಂದರೆ ಯಾವಾತನ ಪ್ರಜ್ಞೆಯು ಸ್ಥಿತವಾಗಿದೆಯೋ, ಅವನೇ <strong>ಸ್ಥಿತಪ್ರಜ್ಞನ</strong>ು. ತನ್ನ ಪರಮಾರ್ಥಸ್ವರೂಪವನ್ನು ಅರಿತುಕೊಂಡು ಅದರಲ್ಲಿಯೇ ಸಹಜವಾಗಿ ನೆಲೆಗೊಂಡವನೇ <strong>ಸ್ಥಿತಪ್ರಜ್ಞನು</strong>. ಸ್ಥಿತವಾದ ಎಂದರೆ ನಿಶ್ಚಲವಾದ ಹಾಗೂ ನಿಶ್ಚಿತವಾದ ವಿವೇಕ ಪ್ರಜ್ಞೆಯುಳ್ಳವನೇ ಸ್ಥಿತಪ್ರಜ್ಞನು. ಇವನ ಬಾಹ್ಯ ವ್ಯವಹಾರಗಳೇನೇ ಇದ್ದರೂ, ಇವನು ಮಾತ್ರ ಸದಾ ಸ್ವರೂಪಸ್ಥನಾಗಿಯೇ ಇರುತ್ತಾನೆ. ಜ್ಞಾನಿಯ ನಿಲುಮೆ ಮಾತ್ರ ಯಾವಾಗಲೂ ಸ್ವಸ್ವರೂಪದಲ್ಲಿಯೇ.</div>
  <div/>
  <div>
    <p>ಈ ಸ್ಥಿತಪ್ರಜ್ಞನಿಗೆ ಅನಾತ್ಮವಿಷಯಕವಾದ ಯಾವ ಕಾಮಗಳೂ ಇರುವುದಿಲ್ಲ. ಈ ಲೋಕದ ಅಥವಾ ಪರಲೋಕಗಳ ಭೋಗಗಳನ್ನು ಪಡೆಯಬೇಕೆಂಬ ಆಶೆಯು ಸ್ಥಿತಪ್ರಜ್ಞನಿಗೆ ಕನಸಿನಲ್ಲೂ ಇರಲಾರದು. ಆತ್ಮಾನಂದದಲ್ಲಿ ಇರುವ ಸ್ಥಿತಪ್ರಜ್ಞನಿಗೆ ಅನಾತ್ಮವಿಷಯಗಳ ಭೋಗದ ಲಾಲಸೆಯು ಇರಲಾರದು. ತನ್ನಿಂದಲೇ ತನ್ನಲ್ಲಿಯೇ ತಾನಾಗಿಯೇ ಸಹಜವಾಗಿ ಆನಂದವಾಗಿರುವ ಜ್ಞಾನಿಯು ಸದಾ ಮುಕ್ತನೇ ಆಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪಾಪವಿಮೋಚಕಾಯ ವಾಸುದೇವಾಯ ನಮಃ॥</div>
  <div>ಸರ್ವಧರ್ಮಾನ್ ಪರಿತ್ಯಜ್ಯ ಹೀಶ್ವರಂ ಶರಣಂ ವ್ರಜೇತ್।<br/>ಮುಚ್ಯತೇ ಸರ್ವಪಾಪೇಭ್ಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ಧರ್ಮಗಳನ್ನೂ ಕೈಬಿಟ್ಟು ಭಗವಂತನನ್ನೇ ಶರಣುಹೊಂದಿದವನು ಸರ್ವಪಾಪಗಳಿಂದಲೂ ಬಿಡುಗಡೆ ಹೊಂದುತ್ತಾನೆ.</p>
  </div>
  <div>
    <p>ನವೆಂಬರ್ ೩</p>
  </div>
  <div>
    <p>೩೦೮. ಶರಣಾಗತಿಯಿಂದ ಪಾಪವಿಮೋಚನೆ</p>
  </div>
  <div>ಸರ್ವಧರ್ಮಾನ್ ಪರಿತ್ಯಜ್ಯ ಮಾಮೇಕಂ ಶರಣಂ ವ್ರಜ।<br/>ಅಹಂ ತ್ವಾ ಸರ್ವಪಾಪೇಭ್ಯೋ ಮೋಕ್ಷಯಿಷ್ಯಾಮಿ ಮಾ ಶುಚಃ॥</div>
  <div>
    <p>ಭಗವದ್ಗೀತಾ ೧೮-೬೬</p>
  </div>
  <div><p>ಎಲ್ಲ ಧರ್ಮಗಳನ್ನೂ ಕೈಬಿಟ್ಟು, ಅರ್ಜುನನೇ, ನನ್ನೊಬ್ಬನನ್ನೇ ಶರಣುಹೊಂದು. ನಾನು ನಿನ್ನನ್ನು ಸರ್ವಪಾಪಗಳಿಂದಲೂ ಬಿಡುಗಡೆಮಾಡಿಬಿಡುತ್ತೇನೆ. ಆದ್ದರಿಂದ ನೀನು ಮಾತ್ರ ಶೋಕಿಸಬೇಡ.</p>ಇಲ್ಲಿ ಧರ್ಮಗಳೆಂದರೆ ಶಾಸ್ತ್ರಚೋದಿತವಾದ ಪುಣ್ಯಕರ್ಮಗಳು ಮತ್ತು ಪಾಪಕರ್ಮಗಳು. ಪುಣ್ಯಕರ್ಮಗಳಿಂದ ದೇವಯೋನಿಯೂ, ಪಾಪಕರ್ಮಗಳಿಂದ ನೀಚಯೋನಿಯೂ ಪ್ರಾಪ್ತವಾಗುತ್ತದೆ. ಮುಮುಕ್ಷುಸಾಧಕನು ಈ ಜನ್ಮಮರಣ ರೂಪವಾದ ಸಂಸಾರಚಕ್ರದಿಂದ ತನ್ನನ್ನು ತಪ್ಪಿಸಿಕೊಳ್ಳಬೇಕಾಗಿರುವುದರಿಂದ ಪುಣ್ಯಪಾಪಗಳೆರಡನ್ನೂ ಪೂರಾ ಬಿಟ್ಟುಬಿಟ್ಟು ಭಗವಂತನನ್ನೇ ಆಶ್ರಯಿಸಬೇಕು. ಕರ್ಮಗಳನ್ನು ಬಿಡುವುದನ್ನು ಇಲ್ಲಿ ಉಪದೇಶಿಸಿಲ್ಲ ; ಮತ್ತೇನೆಂದರೆ ಭಗವಂತನನ್ನು ಸಂಪೂರ್ಣವಾಗಿ ನಂಬಿ, ಭಗವಂತನನ್ನೇ ಆಶ್ರಯಿಸಬೇಕೆಂದು ತಿಳಿಸಿದೆ.</div>
  <div>
    <p>ಭಗವಂತನೇ ತನಗೆ ಸರ್ವಸ್ವ, ಭಗವಂತನೇ ಗತಿ, ಭಗವಂತನೇ ತನಗೆ ಅತ್ಯಂತ ಪ್ರಿಯವಾದ ವಸ್ತು, ಎಂಬೀ ಭಾವನೆಯಿಂದ ಭಗವಂತನನ್ನು ಸಂಪೂರ್ಣವಾಗಿ ಶರಣುಹೊಂದಬೇಕು. ಇಷ್ಟಾದರೆ ಸಾಧಕನ ಕರ್ತವ್ಯವು ಮುಗಿದಂತೆ. ಇನ್ನು ಮುಂದೆ ಭಗವಂತನು ಇಂಥ ತನ್ನ ಭಕ್ತರನ್ನು ಸಕಲ ಪುಣ್ಯಪಾಪ ಬಂಧನಗಳಿಂದಲೂ ಮುಕ್ತನನ್ನಾಗಿಸಿಬಿಡುತ್ತಾನೆ. ಇದು ಸತ್ಯ, ಪರಮಸತ್ಯ. ಭಗವಂತನ ಪ್ರತಿಜ್ಞೆಯಿದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಆಸುರಸ್ವಭಾವವಿದೂರಾಯ ವಾಸುದೇವಾಯ ನಮಃ॥</div>
  <div>ಕಾಮಭೋಗಪರಾ ಯೇ ತು ಸ್ವಾರ್ಥಿನಃ ಪರಹಿಂಸಕಾಃ।<br/><strong>ಆಸುರಾ</strong> ಹಿ ನರಾ ಏತೇ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕಾಮಭೋಗಪರರಾಗಿ ಸ್ವಾರ್ಥಿಗಳಾಗಿ ಪರರನ್ನು ಹಿಂಸಿಸುವ ಮಾನವರು <strong>ಆಸುರರೇ</strong> ಆಗಿರುತ್ತಾರೆ.</p>
  </div>
  <div>
    <p>ನವೆಂಬರ್ ೪</p>
  </div>
  <div>
    <p>೩೦೯. ಆಸುರರ ನಾಲ್ಕು ಲಕ್ಷಣಗಳಿವು</p>
  </div>
  <div>ಆಶಾಪಾಶಶತೈರ್ಬದ್ಧಾಃ ಕಾಮಕ್ರೋಧಪರಾಯಣಾಃ।<br/>ಈಹಂತೇ ಕಾಮಭೋಗಾರ್ಥಮ್ ಅನ್ಯಾಯೇನಾರ್ಥಸಂಚಯಾನ್॥</div>
  <div>
    <p>ಭಗವದ್ಗೀತಾ ೧೬-೧೨</p>
  </div>
  <div>
    <p>ಆಸುರ ಜನಗಳು ನೂರಾರು ಆಶಾಪಾಶಗಳಿಂದ ಬದ್ಧರಾಗಿ, ಕಾಮಕ್ರೋಧಗಳಿಂದ ಕೂಡಿದವರಾಗಿ, ಕಾಮಭೋಗಗಳಿಗಾಗಿ ಅನ್ಯಾಯಮಾರ್ಗದಿಂದ ಹಣಸಂಪಾದಿಸುವುದರಲ್ಲಿಯೇ ಮುಳುಗಿರುತ್ತಾರೆ.</p>
  </div>
  <div>೧.</div>
  <div><strong>ಆಶಾಪಾಶಶತೈರ್ಬದ್ಧಾಃ</strong>—ಆಶೆಗಳೆಂಬ ನೂರಾರು ಪಾಶಗಳಿಂದ ಇಂಥವರು ಕಟ್ಟಲ್ಪಟ್ಟಿರುತ್ತಾರೆ. ಆಸುರಜನಗಳ ನರನಾಡಿಗಳೆಲ್ಲೆಲ್ಲ ಅದು ಬೇಕು, ಇದು ಬೇಕೆಂಬ ಆಶೆಗಳೇ ತುಂಬಿರುತ್ತವೆ. ಇವರ ಜೀವನವೆಂದರೆ ಬರೀ ಆಶೆಗಳೇ. ಇವರಿಗೆ ತೃಪ್ತಿ, ಸಂತೃಪ್ತಿಯೆಂಬುದು ಗೊತ್ತೇ ಇಲ್ಲ.</div>
  <div/>
  <div>೨.</div>
  <div><strong>ಕಾಮಕ್ರೋಧಪರಾಯಣಾಃ</strong>—ಕಾಮಕ್ರೋಧಗಳೇ ಇವರ ಆಸ್ತಿ. ಕಾಮಮಯರಾದ ಇವರಿಗೆ ಕೋಪವೆಂಬುದು ಸಹಜವಾಗಿರುತ್ತದೆ. ಹೆಜ್ಜೆಹೆಜ್ಜೆಗೂ ಸಣ್ಣ ಪುಟ್ಟವಿಷಯಗಳಿಗೂ ಕೋಪಮಾಡಿಕೊಂಡೇ ಜೀವನ ಮಾಡುವುದು ಇವರಿಗೆ ಸ್ವಾಭಾವಿಕವಾಗಿರುತ್ತದೆ.</div>
  <div/>
  <div>೩.</div>
  <div><strong>ಕಾಮಭೋಗಪರಾಃ</strong>—ಯಾವಾಗಲೂ ಕಾಮಭೋಗಗಳಲ್ಲಿಯೇ ಮುಳುಗಿರುತ್ತಾರೆ. ಜ್ಞಾನೇಂದ್ರಿಯಕರ್ಮೇಂದ್ರಿಯಗಳಿಂದ ವಿಷಯಗಳನ್ನು ಸದಾ ಅನುಭವಿಸುವುದೇ ಇವರಿಗೆ ಜೀವನವಾಗಿರುತ್ತದೆ.</div>
  <div/>
  <div>೪.</div>
  <div><strong>ಅನ್ಯಾಯೇನ ಅರ್ಥಸಂಚಯಾನ್ ಕುರ್ವಂತಿ</strong>—ಅಧರ್ಮ, ವಂಚನೆ, ಕಳ್ಳತನ, ಪಾಪಕೃತ್ಯ, ಅನೃತಮಾರ್ಗವನ್ನೇ ಅನುಸರಿಸುತ್ತಾ ಇವರು ಸದಾ ಹಣಸಂಪಾದಿಸುವುದರಲ್ಲಿಯೇ ಮುಳುಗಿರುತ್ತಾರೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಕೃತಿಮೂಲಾಯ ವಾಸುದೇವಾಯ ನಮಃ॥</div>
  <div>ಪರಾ ಚೈವಾಪರಾ ಚೈವ ಪ್ರಕೃತಿರ್ಯಜ್ಞ ಏವ ಚ।<br/>ಪರಬ್ರಹ್ಮಮಯಂ ಸರ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪರಾಪ್ರಕೃತಿ ಅಪರಾಪ್ರಕೃತಿ, ಯಜ್ಞಯಾಗಾದಿಗಳು ಎಲ್ಲವೂ ಪರಬ್ರಹ್ಮಸ್ವರೂಪವೇ ಆಗಿರುತ್ತವೆ.</p>
  </div>
  <div>
    <p>ನವೆಂಬರ್ ೫</p>
  </div>
  <div>
    <p>೩೧೦. ಅಧಿಭೂತಾಧಿದೈವಗಳೂ ಈಶ್ವರನೇ</p>
  </div>
  <div>ಸಾಧಿಭೂತಾಧಿದೈವಂ ಮಾಂ ಸಾಧಿಯಜ್ಞಂ ಚ ಯೇ ವಿದುಃ।<br/>ಪ್ರಯಾಣಕಾಲೇಽಪಿ ಚ ಮಾಂ ತೇ ವಿದುರ್ಯುಕ್ತಚೇತಸಃ॥</div>
  <div>
    <p>ಭಗವದ್ಗೀತಾ ೭-೩೦</p>
  </div>
  <div>
    <p>ಅರ್ಜುನನೆ, ಅಧಿಭೂತ ಹಾಗೂ ಅಧಿದೈವ ಸಮೇತನಾಗಿರುವ ಹಾಗೂ ಅಧಿಯಜ್ಞಸಹಿತನಾದ ನನ್ನನ್ನು ಯಾರು ಮರಣಕಾಲದಲ್ಲಿ ಸಮಾಹಿತಚಿತ್ತರಾಗಿ ಸ್ಮರಿಸುತ್ತಾರೆಯೋ, ಅಂಥವರು ನನ್ನನ್ನೇ ತಿಳಿದವರಾಗಿ ನನ್ನನ್ನೇ ಬಂದುಸೇರುತ್ತಾರೆ.</p>
  </div>
  <div>
    <p><strong>ಅಧಿಭೂತ</strong> ಎಂದರೆ ಪಂಚಮಹಾಭೂತಗಳು ಮತ್ತು ಈ ಪಂಚಭೂತಗಳಿಗೂ ಉಪಾದಾನಕಾರಣವಾದ ಪ್ರಕೃತಿಯು. ಇದನ್ನೇ <strong>ಅಪರಾಪ್ರಕೃತಿ</strong>ಯೆಂದೂ, <strong>ಕ್ಷರ ಪುರುಷ</strong>ನೆಂದೂ ಕರೆಯಲಾಗಿದೆ. ಈ ಅಧಿಭೂತ ದಿಂದೊಡಗೂಡಿರುವ ಆತ್ಮನಿಗೆ <strong>ಸಾಧಿಭೂತ</strong>ನೆಂದು ಹೆಸರು.</p>
  </div>
  <div>
    <p><strong>ಅಧಿದೈವ</strong> ಎಂದರೆ ಇಂದ್ರ, ಚಂದ್ರ, ಆದಿತ್ಯ, ಬ್ರಹ್ಮಾ, ವಿಷ್ಣು , ಮಹೇಶ್ವರಾದಿ ದೇವತೆಗಳು, ಹಾಗೂ ಇವುಗಳಿಗೆಲ್ಲ ಮೂಲಕಾರಣನಾದ ಹಿರಣ್ಯಗರ್ಭನು. ಇವನಿಗೇ <strong>ಪರಾಪ್ರಕೃತಿ</strong> ಎಂದೂ ಹೆಸರು. ಈ ಅಧಿದೈವದಿಂದ ಕೂಡಿರುವ ಆತ್ಮನೇ <strong>ಸಾಧಿದೈವ</strong>ನೆನಿಸುತ್ತಾನೆ.</p>
  </div>
  <div>
    <p><strong>ಅಧಿಯಜ್ಞ</strong> ಎಂದರೆ ಸಮಸ್ತ ಪ್ರಾಣಿಗಳ ಅಂತಃಕರಣದಲ್ಲಿ ಅವ್ಯಕ್ತರೂಪದಿಂದ ಅಂತರ್ಯಾಮಿಯಾಗಿರುವ ಸೂಕ್ಷ್ಮತತ್ತ್ವ. ಅಧಿಯಜ್ಞದಿಂದ ಕೂಡಿರುವವನೇ <strong>ಸಾಧಿಯಜ್ಞನು</strong>. ಹೀಗೆ ಒಬ್ಬನೇ ಭಗವಂತನು ಅಧಿಭೂತನಾಗಿಯೂ ಅಧಿದೈವನಾಗಿಯೂ ಅಧಿಯಜ್ಞನಾಗಿಯೂ ಸಕಲ ಕ್ರಿಯಾಕಾರಕ ಫಲಗಳಾಗಿಯೂ ತೋರುತ್ತಿದ್ದಾನೆ ಎಂದು ತಿಳಿದವರು ಭಗವಂತನನ್ನೇ ಹೊಂದಿಬಿಡುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅತ್ಯಂತದುರ್ಲಭಾಯ ವಾಸುದೇವಾಯ ನಮಃ॥</div>
  <div>ವಾಸುದೇವಮಯಂ ಸರ್ವಂ ಜಗತ್ ಪಶ್ಯತಿ ತತ್ತ್ವತಃ।<br/>ಆತ್ಮಜ್ಞಾನೀ ದುರ್ಲಭೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈ ಸಮಸ್ತ ಜಗತ್ತನ್ನೂ ವಾಸುದೇವಮಯವೆಂದು ತಿಳಿದಿರುವ ಆತ್ಮಜ್ಞಾನಿಯು ಅತ್ಯಂತ ದುರ್ಲಭನು.</p>
  </div>
  <div>
    <p>ನವೆಂಬರ್ ೬</p>
  </div>
  <div>
    <p>೩೧೧. ಇಂಥವರು ಅತ್ಯಂತ ದುರ್ಲಭರೇ</p>
  </div>
  <div>ಬಹೂನಾಂ ಜನ್ಮನಾಮಂತೇ ಜ್ಞಾನವಾನ್ ಮಾಂ ಪ್ರಪದ್ಯತೇ।<br/>ವಾಸುದೇವಃ ಸರ್ವಮಿತಿ ಸ ಮಹಾತ್ಮಾ ಸುದುರ್ಲಭಃ॥</div>
  <div>
    <p>ಭಗವದ್ಗೀತಾ ೭-೧೯</p>
  </div>
  <div>
    <p>ಅನೇಕ ಜನ್ಮಗಳ ಕೊನೆಯಲ್ಲಿ ಸಾಧಕನು ಆತ್ಮಜ್ಞಾನಿಯಾಗಿ, ಅರ್ಜುನನೆ, ನನ್ನನ್ನು ಹೊಂದುತ್ತಾನೆ. ಸರ್ವಾತ್ಮನಾದ ವಾಸುದೇವನೇ ತಾನೆಂದು ತಿಳಿದಿರುವ ಇಂಥಾ ಮಹಾತ್ಮನು ಅತ್ಯಂತ ದುರ್ಲಭನು.</p>
  </div>
  <div>
    <p>ಸಾಧಕನು ಆತ್ಮಜ್ಞಾನವನ್ನು ಯಾವಾಗ ಹೊಂದುತ್ತಾನೆ? ಎಂಬ ಪ್ರಶ್ನೆಗೆ ಇಲ್ಲಿದೆ ಉತ್ತರ: ಹಿಂದಿನ ಅನೇಕ ಜನ್ಮಗಳಲ್ಲಿ ಮಾಡಿರುವ ಸಾಧನೆಗಳ ಪರಿಪಾಕದಿಂದ ಈ ಜನ್ಮದಲ್ಲಿಯೇ ಆತ್ಮಜ್ಞಾನವನ್ನು ಸಾಧಕನು ಹೊಂದುತ್ತಾನೆ. ಅಂತಃಕರಣವು ಪಕ್ವವಾಗಿದ್ದರೆ ಸದ್ಗುರುಗಳ ವೇದಾಂತ ಉಪದೇಶಗಳು ಸುಲಭವಾಗಿ ಅರ್ಥವಾಗಿಬಿಡುತ್ತವೆ. ಆದರೆ ಮನಸ್ಸಿಗೆ ಸಂಸ್ಕಾರವೇ ಇಲ್ಲದಿದ್ದರೆ, ಮುಮುಕ್ಷುತ್ವವೇ ಇಲ್ಲದಿದ್ದರೆ ಎಷ್ಟೇ ವೇದಾಂತವನ್ನು ಕೇಳಿದರೂ ಅಂಥವನಿಗೆ ಆತ್ಮಜ್ಞಾನವು ಉಂಟಾಗದು.</p>
  </div>
  <div>
    <p>ಆದ್ದರಿಂದ ಸಂಸ್ಕಾರವು ತುಂಬಾ ಮುಖ್ಯವಾದದ್ದು. ಈ ಜನ್ಮದಲ್ಲಿಯೇ ಆತ್ಮಜ್ಞಾನವು ಉಂಟಾಯಿತೆಂದರೆ, ಇದೇ ಅವನಿಗೆ ಕೊನೆಯ ಜನ್ಮವು. ಹಿಂದಿನ ಅನೇಕ ಜನ್ಮಗಳ ಸಂಸ್ಕಾರದ ಫಲವೇ ಆತ್ಮಜ್ಞಾನಪ್ರಾಪ್ತಿ. <strong>ವಾಸುದೇವಃ ಸರ್ವಮ್</strong>, <strong>ಬ್ರಹ್ಮೈವೇದಂ ವಿಶ್ವಮ್, ಅಹಂ ಬ್ರಹ್ಮಾಸ್ಮಿ, ಈಶಾವಾಸ್ಯಮಿದಂ</strong> <strong>ಸರ್ವಮ್, ಆತ್ಮೈವೇದಂ ಸರ್ವಮ್</strong>—ಎಂಬ ನಿಶ್ಚಿತಜ್ಞಾನವೇ ಬ್ರಹ್ಮಾತ್ಮಜ್ಞಾನವು. ಈ ಜ್ಞಾನವೇ ಮಾನವಜನ್ಮದ ಹೆಗ್ಗುರಿ. ಇದರಿಂದಲೇ ಮುಕ್ತಿಯು ದೊರಕುತ್ತದೆ. ಈ ಜ್ಞಾನವನ್ನು ಪಡೆದವನೇ ಮಹಾತ್ಮನು. ಇಂಥವನು ಅತ್ಯಂತ ದುರ್ಲಭನೂ ಆಗಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿತ್ಯಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ದೇಹಾದಯೋ ಹ್ಯನಿತ್ಯಾಶ್ಚ ಹ್ಯಾತ್ಮಾ ನಿತ್ಯಃ ಸನಾತನಃ।<br/>ಆತ್ಮಜ್ಞಾನಾತ್ ಶೋಕನಾಶಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇಹಾದಿಗಳು ಅನಿತ್ಯ, ಆತ್ಮನಾದರೋ ನಿತ್ಯನು; ಆತ್ಮಜ್ಞಾನದಿಂದ ಶೋಕವು ನಾಶವಾಗುತ್ತದೆ.</p>
  </div>
  <div>
    <p>ನವೆಂಬರ್ ೭</p>
  </div>
  <div>
    <p>೩೧೨. ಆತ್ಮಾನಾತ್ಮರ ವಿವೇಕವಿದು</p>
  </div>
  <div>ಅಂತವಂತ ಇಮೇ ದೇಹಾಃ ನಿತ್ಯಸ್ಯೋಕ್ತಾಃ ಶರೀರಿಣಃ।<br/>ಅನಾಶಿನೋಽಪ್ರಮೇಯಸ್ಯ ತಸ್ಮಾದ್ ಯುದ್ಧ್ಯ ಸ್ವ ಭಾರತ॥</div>
  <div>
    <p>ಭಗವದ್ಗೀತಾ ೨-೧೮</p>
  </div>
  <div>ಅನಾಶಿಯೂ ಅಪ್ರಮೇಯನೂ ನಿತ್ಯನೂ ಆಗಿರುವ ಆತ್ಮನಿಗೆ ಈ ಶರೀರಗಳು ನಶ್ವರ. ಆದ್ದರಿಂದ, ಭಾರತನೆ, ಯುದ್ಧಮಾಡು.</div>
  <div>ಈ ದೇಹಗಳು ಅಂತವುಳ್ಳವುಗಳು. ಅಂತವೆಂದರೆ ನಾಶ. ನಾಶವುಳ್ಳವುಗಳೇ ಈ ದೇಹಗಳು. ಇಲ್ಲಿ ದೇಹ ಎಂದರೆ ಶರೀರ ಇಂದ್ರಿಯ ಮನಸ್ಸು ಬುದ್ಧಿ ಪ್ರಾಣಗಳು ಎಂದರ್ಥ. ಇವುಗಳೆಲ್ಲವೂ ಅನಿತ್ಯವೇ ಆಗಿರುತ್ತವೆ. ನಿಜವಾಗಿ ನೋಡಿದರೆ ಈ ಶರೀರಗಳೆಲ್ಲವೂ ಸ್ವಪ್ನಶರೀರದಷ್ಟೇ ಹುಸಿತೋರಿಕೆಯಾಗಿರುತ್ತವೆ. ಇಂಥ ಅಸತ್ಯವಾದ ಶರೀರಗಳನ್ನು ತಾನೆಂದು ತಿಳಿದವನು ಅಜ್ಞಾನಿಯೇ.</div>
  <div>ಆದರೆ ಶರೀರಿಯಾದ ಆತ್ಮನು ಮಾತ್ರ ನಿತ್ಯನೂ ಅನಾಶಿಯೂ ಅಪ್ರಮೇಯನೂ ಆಗಿರುತ್ತಾನೆ. ಶರೀರವು ಬಂದಾಗಲೂ ಇದ್ದಾಗಲೂ ಹೋದಮೇಲೂ ಆತ್ಮನು ಮಾತ್ರ ಸತ್ಯನಾಗಿ ಅವಿಕಾರಿಯಾಗಿರುತ್ತಾನೆ. ಆತ್ಮನಿಗೆ ನಾಶವೆಂಬುದು ಇಲ್ಲವೇ ಇಲ್ಲ. ನಿರವಯವಿಯಾದ ಆತ್ಮನಿಗೆ ವಿಕಾರಗಳೇ ಇರುವುದಿಲ್ಲ. ಆತ್ಮನು ಯಾವ ಪ್ರಮಾಣಗಳಿಗೂ ಗೋಚರನಲ್ಲ. ಆತ್ಮನು ದೇಶಕಾಲಗಳಿಂದ ಪರಿಚ್ಛಿನ್ನನೂ ಅಲ್ಲ. ಈ ಆತ್ಮನೇ ನಿತ್ಯ ಮತ್ತು ಸತ್ಯ. ಇಂಥ ಆತ್ಮನಿಗೆ ಶರೀರಾದಿಗಳು ಉಪಾಧಿಗಳು ಮಾತ್ರ. ಹೀಗೆ ಶರೀರಾದಿಗಳನ್ನು ಅಸತ್ಯವೆಂದೂ ಆತ್ಮನನ್ನೇ ಸತ್ಯನೆಂದೂ ನಿಶ್ಚಿತ ವಾದ ಅನುಭವದಿಂದ ತಿಳಿಯುವುದೇ <strong>ಆತ್ಮಾನಾತ್ಮರ ವಿವೇಕವು.</strong></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ‘ಸಾತ್ತ್ವಿಕದಾನ’ಸ್ವರೂಪವಿದೇ ವಾಸುದೇವಾಯ ನಮಃ॥</div>
  <div>ದೇಶೇ ಕಾಲೇ ಚ ಪಾತ್ರೇ ಚ ದೀಯತೇ ಯತ್ ಸ್ವಯಂ ಮುದಾ।<br/><strong>ಸಾತ್ತ್ವಿಕಂ ದಾನ</strong>ಮಿತ್ಯಾಹುಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಉತ್ತಮ ದೇಶಕಾಲಗಳಲ್ಲಿ ಸತ್ ಪಾತ್ರರಿಗೆ ಪ್ರೀತಿಯಿಂದ ತಾನೇ ಸ್ವಯಂ ಪ್ರೇರಿತನಾಗಿ ಏನನ್ನೇ ಕೊಟ್ಟರೂ ಅದನ್ನು <strong>ಸಾತ್ತ್ವಿಕದಾನ</strong>ವೆನ್ನುತ್ತಾರೆ.</p>
  </div>
  <div>
    <p>ನವೆಂಬರ್ ೮</p>
  </div>
  <div>
    <p>೩೧೩. ಸಾತ್ತ್ವಿಕದಾನವಿದು</p>
  </div>
  <div>ದಾತವ್ಯಮಿತಿ ಯದ್ದಾನಂ ದೀಯತೇಽನುಪಕಾರಿಣೇ।<br/>ದೇಶೇ ಕಾಲೇ ಚ ಪಾತ್ರೇ ಚ ತದ್ದಾನಂ ಸಾತ್ತ್ವಿಕಂ ಸ್ಮೃತಮ್॥</div>
  <div>
    <p>ಭಗವದ್ಗೀತಾ ೧೭-೨೦</p>
  </div>
  <div><p>“ದಾನಮಾಡಬೇಕು” ಎಂಬ ಇಷ್ಟೇ ಉದ್ದೇಶದಿಂದ ಶ್ರೇಷ್ಠದೇಶ ದಲ್ಲಿ, ಪರ್ವಕಾಲದಲ್ಲಿ ಮತ್ತು ಸತ್ ಪಾತ್ರರಿಗೆ ಹಾಗೂ ಯೋಗ್ಯರಿಗೆ ಮಾಡಿದ ದಾನವು “<strong>ಸಾತ್ತ್ವಿಕ</strong>”ವೆನಿಸುತ್ತದೆ.</p><p>ದಾನಮಾಡುವುದು ಮುಖ್ಯವಲ್ಲ. ಮತ್ತೇನೆಂದರೆ, ಎಲ್ಲಿ? ಯಾವಾಗ? ಯಾರಿಗೆ? ಹೇಗೆ? ಎನ್ನುವುದು ಮುಖ್ಯ. ದಾನಮಾಡುವವನ ಉದ್ದೇಶವು ಶುದ್ಧವಾಗಿರಬೇಕು. ಪ್ರತ್ಯುಪಕಾರವನ್ನು ಬಯಸದೇ ಪ್ರೀತಿಯಿಂದ ದಾನವನ್ನು ಮಾಡಬೇಕು.</p>್ಜ್ಝ್ಬ್ಖ್ಥ್ಫ = <p><strong>ದೇಶೇ</strong>—ಶ್ರೇಷ್ಠವಾದ ಪವಿತ್ರವಾದ ಪುಣ್ಯದೇಶದಲ್ಲಿ ಎಂದರೆ ಕುರುಕ್ಷೇತ್ರ, ಕಾಶೀ, ಹರಿದ್ವಾರ, ಹೃಷಿಕೇಶ, ಪ್ರಯಾಗ, ರಾಮೇಶ್ವರ, ಗೋಕರ್ಣ ಮುಂತಾದ ತೀರ್ಥಕ್ಷೇತ್ರಗಳಲ್ಲಿ ದಾನಮಾಡಬೇಕು.</p>್ಜ್ಝ್ಬ್ಖ್ಥ್ಫ = <p><strong>ಕಾಲೇ</strong>—ಪರ್ವಕಾಲಗಳಲ್ಲಿ; ಎಂದರೆ ಸಂಕ್ರಮಣ, ಸೂರ್ಯಚಂದ್ರಗ್ರಹಣ, ಅಮಾವಾಸ್ಯಾ, ಪೌರ್ಣಮಾಸ್ಯಾ ಮುಂತಾದ ಪುಣ್ಯಕಾಲಗಳಲ್ಲಿ ದಾನಮಾಡಬೇಕು.</p>್ಜ್ಝ್ಬ್ಖ್ಥ್ಫ = <p><strong>ಪಾತ್ರೇ</strong>—ಆರ್ತರು, ದರಿದ್ರರು, ವಿದ್ಯಾರ್ಥಿಗಳು, ಸಾಧುಸಂತರು, ವೇದಾಧ್ಯಯನಸಂಪನ್ನರಾದ ಬ್ರಾಹ್ಮಣರು, ಸದ್ಗುರುಗಳು, ಗುರುಭಕ್ತರು —ಇಂಥ ಉತ್ತಮ ಪಾತ್ರರಿಗೆ ಸಂತೋಷವಾಗಿ ದಾನಮಾಡಬೇಕು.</p>್ಜ್ಝ್ಬ್ಖ್ಥ್ಫ = <p>ಇಂಥ ದಾನವು <strong>ಸಾತ್ತ್ವಿಕದಾನ</strong>ವೆನಿಸುತ್ತದೆ.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಕ್ಷೇಮವಹಾಯ ವಾಸುದೇವಾಯ ನಮಃ॥</div>
  <div>ಭಕ್ತ್ಯಾ ತ್ವನನ್ಯಯಾ ಯೇ ತು ಭಗವಂತಮುಪಾಸತೇ।<br/>ಯೋಗಕ್ಷೇಮಂ ವಹತ್ಯೇಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾರು ಅನನ್ಯಭಕ್ತಿಯಿಂದ ಭಗವಂತನನ್ನು ಉಪಾಸಿಸುತ್ತಾರೆಯೋ, ಅಂಥವರ ಯೋಗಕ್ಷೇಮವನ್ನು ಭಗವಂತನೇ ನೋಡಿಕೊಳ್ಳುತ್ತಾನೆ.</p>
  </div>
  <div>
    <p>ನವೆಂಬರ್ ೯</p>
  </div>
  <div>
    <p>೩೧೪. ಭಕ್ತಿಯ ಫಲವಿದು</p>
  </div>
  <div>ಅನನ್ಯಾಶ್ಚಿಂತಯಂತೋ ಮಾಂ ಯೇ ಜನಾಃ ಪರ್ಯುಪಾಸತೇ।<br/>ತೇಷಾಂ ನಿತ್ಯಾಭಿಯುಕ್ತಾನಾಂ ಯೋಗಕ್ಷೇಮಂ ವಹಾಮ್ಯಹಮ್॥</div>
  <div>
    <p>ಭಗವದ್ಗೀತಾ ೯-೨೨</p>
  </div>
  <div><p>ಯಾವ ಭಕ್ತಜನಗಳು ಅನನ್ಯಚಿತ್ತರಾಗಿ, ಎಲೈ ಅರ್ಜುನನೆ, ನನ್ನನ್ನು ಭಕ್ತಿಯಿಂದ ಉಪಾಸನೆ ಮಾಡುತ್ತಾರೆಯೋ, ನಿತ್ಯಾಭಿಯುಕ್ತರಾದ ಅಂಥ ನನ್ನ ಭಕ್ತರ ಯೋಗಕ್ಷೇಮವನ್ನು ನಾನು ನೋಡಿಕೊಳ್ಳುತ್ತೇನೆ.</p>ಅಹಂಕಾರ ಅಭಿಮಾನಗಳನ್ನು ತೊರೆದವರಾಗಿ ಯಾರು ಭಗವಂತನನ್ನೇ ಪೂರ್ಣವಾಗಿ ನಂಬಿಕೊಂಡು ಭಗವಂತನಲ್ಲಿಯೇ ನೆಟ್ಟ ಮನಸ್ಸುಳ್ಳವರಾಗಿರುತ್ತಾರೆಯೋ, ಅಂಥವರೇ ಅನನ್ಯಭಕ್ತರು. ಬೇರೆಬೇರೆಯ ಭಿನ್ನಭಿನ್ನ ದೇವತೆಗಳನ್ನು ಆರಾಧನೆಮಾಡುವುದನ್ನು ಬಿಟ್ಟು ಒಬ್ಬನೇ ಭಗವಂತನನ್ನು ಸಂಪೂರ್ಣವಾಗಿ ಆಶ್ರಯಿಸಿ ಅವನನ್ನೇ ಆರಾಧನೆ ಮಾಡುವವರೇ ಅನನ್ಯಭಕ್ತರು. ಈ ಅನನ್ಯಭಕ್ತಿಯಲ್ಲಿ ಕೇವಲ ತನಗೂ ಭಗವಂತನಿಗೂ ನೇರವಾದ ಭಕ್ತಿಯ ಸಂಬಂಧವು ಇರಬೇಕು.</div>
  <div/>
  <div>
    <p>ಇಂಥ ಭಕ್ತರು ನಿತ್ಯಾಭಿಯುಕ್ತರೂ ಆಗಿರಬೇಕು. ಇವರಿಗೆ ಭಗವಂತನಲ್ಲಿ ಸತತವಾಗಿ ನಿರಂತರವಾಗಿ ಸಹಜವಾಗಿ ಭಕ್ತಿಯು ಇರಬೇಕು. ಇಂಥವರ ಯೋಗಕ್ಷೇಮವನ್ನು ಭಗವಂತನೇ ವಹಿಸುತ್ತಾನೆ. <strong>ಯೋಗ</strong> ವೆಂದರೆ <strong>ಅಪ್ರಾಪ್ತಸ್ಯ ಪ್ರಾಪ್ತಿಃ</strong>, ಹೊಸದಾಗಿ ವಸ್ತುಗಳನ್ನು ಪಡೆಯುವುದು; <strong>ಕ್ಷೇಮ</strong>ವೆಂದರೆ<strong> ಪ್ರಾಪ್ತಸ್ಯ ರಕ್ಷಣಮ್</strong>, ಪಡೆದದ್ದನ್ನು ಕಾಪಾಡಿಕೊಳ್ಳುವುದು. ಅನನ್ಯಚಿಂತಕರಾದ ಭಗವದ್ಭಕ್ತರ ಯೋಗಕ್ಷೇಮಗಳು ಭಗವಂತನ ಕೃಪೆಯಿಂದ ಚೆನ್ನಾಗಿಯೇ ನಡೆಯುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಹ್ಮಿಷ್ಠಾಯ ವಾಸುದೇವಾಯ ನಮಃ॥</div>
  <div>ಇಷ್ಟಾನಿಷ್ಟಾದಿಸಂಪ್ರಾಪ್ತೌ ಹರ್ಷಶೋಕವಿವರ್ಜಿತಮ್।<br/><strong>ಬ್ರಹ್ಮನಿಷ್ಠಂ</strong> ನರಂ ವಿದ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಷ್ಟಪ್ರಾಪ್ತಿಯಾದಾಗ ಹರ್ಷರಹಿತನೂ, ಅನಿಷ್ಟಪ್ರಾಪ್ತಿಯಾದಾಗ ಶೋಕರಹಿತನೂ ಆಗಿರುವವನನ್ನು <strong>ಬ್ರಹ್ಮನಿಷ್ಠ</strong>ನೆಂದು ತಿಳಿಯಬೇಕು.</p>
  </div>
  <div>
    <p>ನವೆಂಬರ್ ೧೦</p>
  </div>
  <div>
    <p>೩೧೫. ಬ್ರಹ್ಮಿಷ್ಠನ ಐದು ಲಕ್ಷಣಗಳಿವು</p>
  </div>
  <div>ನ ಪ್ರಹೃಷ್ಯೇತ್ ಪ್ರಿಯಂ ಪ್ರಾಪ್ಯ ನೋದ್ವಿಜೇತ್ ಪ್ರಾಪ್ಯ ಚಾಪ್ರಿಯಮ್।<br/>ಸ್ಥಿರಬುದ್ಧಿರಸಮ್ಮೂಢೋ ಬ್ರಹ್ಮವಿದ್ ಬ್ರಹ್ಮಣಿ ಸ್ಥಿತಃ॥</div>
  <div>
    <p>ಭಗವದ್ಗೀತಾ ೫-೨೦</p>
  </div>
  <div>
    <p>ಪ್ರಿಯವಸ್ತುವನ್ನು ಹೊಂದಿದಾಗ ಯಾವಾತನು ಪ್ರಹೃಷ್ಟನಾಗುವುದಿಲ್ಲವೋ ಮತ್ತು ಅಪ್ರಿಯವಸ್ತುವನ್ನು ಪಡೆದಾಗ ಉದ್ವೇಗವನ್ನು ಯಾವಾತನು ಹೊಂದುವುದಿಲ್ಲವೋ, ಸ್ಥಿರಬುದ್ಧಿಯುಳ್ಳ ಅಸಂಮೂಢನಾದ ಇಂಥ ಬ್ರಹ್ಮವಿದನು <strong>ಬ್ರಹ್ಮನಿಷ್ಠ</strong> ನೆನಿಸುತ್ತಾನೆ.</p>
    <p><strong>ಬ್ರಹ್ಮನಿಷ್ಠನ</strong> ಐದು ಲಕ್ಷಣಗಳನ್ನು ಇಲ್ಲಿ ತಿಳಿಸಿದೆ.</p>
  </div>
  <div>೧.</div>
  <div><strong>ಪ್ರಿಯವಸ್ತುಗಳಿಂದ ಸಂತೋಷಪಡದಿರುವವನು</strong>. ಪ್ರಾರಬ್ಧಕರ್ಮಗಳಿಗೆ ತಕ್ಕಂತೆ ಆಯಾ ದೇಶಕಾಲಗಳಲ್ಲಿ ಪ್ರಿಯವಸ್ತುಗಳು ಪ್ರಾಪ್ತವಾದಾಗ ಆತ್ಮಜ್ಞಾನಿಯು ಉಬ್ಬಿ ಸಂತೋಷಪಡುವುದಿಲ್ಲ.</div>
  <div>೨.</div>
  <div><strong>ಅಪ್ರಿಯವು ಬಂದೊದಗಿದಾಗ ಉದ್ವೇಗವನ್ನೂ ಹೊಂದದವನು</strong>. ಪ್ರಿಯವಲ್ಲದ, ಇಷ್ಟವಲ್ಲದ ವಸ್ತುಗಳು ಬೇಡಬೇಡವೆಂದರೂ ಪ್ರಾಪ್ತವಾದಾಗ ಬ್ರಹ್ಮನಿಷ್ಠನು ದುಃಖಿಯಾಗುವುದೂ ಇಲ್ಲ.</div>
  <div>೩.</div>
  <div><strong>ಸ್ಥಿರಬುದ್ಧಿಃ</strong>—‘ಅಹಂ ಬ್ರಹ್ಮಾಸ್ಮಿ’ ಎಂಬ ನಿಶ್ಚಯಬುದ್ಧಿಯುಳ್ಳವನು.</div>
  <div>೪.</div>
  <div><strong>ಅಸಂಮೂಢಃ</strong>—ಈ ಜಗತ್ತು ಅಸತ್ಯವೆಂದೂ ಪರಬ್ರಹ್ಮವೊಂದೇ ಸತ್ಯವೆಂದೂ ತಿಳಿದ ಜ್ಞಾನಿಗೆ ಭ್ರಮೆಯು ಇರಲಾರದು.</div>
  <div>೫.</div>
  <div><strong>ಬ್ರಹ್ಮವಿತ್</strong>—ಬ್ರಹ್ಮವನ್ನು ತನ್ನ ಪರಮಾರ್ಥ ಸ್ವರೂಪವೆಂದು ಅನುಭವದಿಂದ ತಿಳಿದಿರುವವನೇ ಬ್ರಹ್ಮಿಷ್ಠನಾಗುತ್ತಾನೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶೋಕರಹಿತಾಯ ವಾಸುದೇವಾಯ ನಮಃ॥</div>
  <div>ಅಜ್ಞಾನಿನಃ ಪ್ರಶೋಚಂತಿ ಮಿಥ್ಯಾಜ್ಞಾನನಿಮಿತ್ತತಃ।<br/>ಜ್ಞಾನಿನೋ ನ ಹಿ ಶೋಚಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತಪ್ಪುತಿಳುವಳಿಕೆಯಿಂದ ಅಜ್ಞಾನಿಗಳು ಶೋಕಿಸುತ್ತಾರೆ. ಆದರೆ ಆತ್ಮಜ್ಞಾನಿಗಳಾದವರು ಮಾತ್ರ ದುಃಖಿಸುವುದೇ ಇಲ್ಲ.</p>
  </div>
  <div>
    <p>ನವೆಂಬರ್ ೧೧</p>
  </div>
  <div>
    <p>೩೧೬. ಮೂರು ಉಪದೇಶಗಳು</p>
  </div>
  <div>ಅಶೋಚ್ಯಾನನ್ವಶೋಚಸ್ತ್ವಂ ಪ್ರಜ್ಞಾವಾದಾಂಶ್ಚ ಭಾಷಸೇ।<br/>ಗತಾಸೂನ್ ಅಗತಾಸೂಂಶ್ಚ ನಾನುಶೋಚಂತಿ ಪಂಡಿತಾಃ॥</div>
  <div>
    <p>ಭಗವದ್ಗೀತಾ ೨-೧೧</p>
  </div>
  <div>
    <p>ಅರ್ಜುನನೆ, ನೀನು ಅಶೋಚ್ಯರನ್ನು ಕುರಿತು ಶೋಕಿಸುತ್ತಿದ್ದೀಯೆ, ಮತ್ತು ಜ್ಞಾನಿಗಳ ಮಾತುಗಳನ್ನೂ ಆಡುತ್ತಿದ್ದೀಯೆ! ಆದರೆ ನೆನಪಿರಲಿ, ಪಂಡಿತರಾದವರು ಮೃತರಾದವರನ್ನಾಗಲಿ ಜೀವಂತರಾಗಿರುವವರನ್ನಾಗಲಿ ಕುರಿತು ಎಂದೆಂದಿಗೂ ಶೋಕಿಸುವುದಿಲ್ಲ.</p>
    <p>ಯೋಗ್ಯಶಿಷ್ಯನಾಗಿ ಬಂದ ಅರ್ಜುನನಿಗೆ ಭಗವಂತನು ಮಾಡಿದ <strong>ಮೊದಲನೆಯ</strong> ಉಪದೇಶವಿದು. ಇಲ್ಲಿ ಮೂರು ಉಪದೇಶಗಳಿವೆ.</p>
    <p>೧. ಪಂಡಿತರಾದವರು ಎಂದರೆ ಆತ್ಮಜ್ಞಾನಿಗಳು ಮೃತರನ್ನು ಕುರಿತಾಗಲಿ ಜೀವಂತರನ್ನು ಕುರಿತಾಗಲಿ ಶೋಕಿಸುವುದಿಲ್ಲ. ಏಕೆಂದರೆ ಬದುಕಿರುವುದೂ ಶರೀರ, ಮೃತವಾಗಿರುವುದೂ ಶರೀರ. ಆತ್ಮನಿಗೆ ಜನ್ಮವೂ ಇಲ್ಲ ಮರಣವೂ ಇಲ್ಲ. ಆದ್ದರಿಂದ ಶೋಕಕ್ಕೆ ಕಾರಣವಿಲ್ಲ.</p>
    <p>೨. ಕೆಲವು ಉಪನ್ಯಾಸಕರು ಪಂಡಿತರಂತೆ ಚೆನ್ನಾಗಿ ವೇದಾಂತ ವಾಕ್ಯಗಳನ್ನು ಮಾತಾಡುತ್ತಾರೆ. ಗಿಣಿಪಾಠದಂತೆ ವೇದಾಂತಗಳನ್ನು ಗಟ್ಟಿಮಾಡಿ ಶ್ರೋತೃಗಳಿಗೆ ಮನರಂಜನೆಯಾಗುವಂತೆ ಪ್ರವಚನ ಮಾಡುತ್ತಾರೆ. ಇಷ್ಟು ಮಾತ್ರದಿಂದ ಅಂಥವರನ್ನು ಬ್ರಹ್ಮಜ್ಞಾನಿಗಳೆಂದು ಕರೆಯಲಾಗದು.</p>
    <p>೩. ಇನ್ನು, ಅಜ್ಞರು ನಿತ್ಯಜೀವನದಲ್ಲಿ ಸದಾ ದುಃಖಸಾಗರದಲ್ಲಿಯೇ ಮುಳುಗಿರುತ್ತಾರೆ. ಅರ್ಜುನನ ಸ್ಥಿತಿಯು ಹೀಗೆಯೇ ಆಗಿರುತ್ತದೆ. ಆದ್ದರಿಂದ ಈ ಒಣ ಪಾಂಡಿತ್ಯದಿಂದ ಶೋಕವು ತೊಲಗಲಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸತ್ತ್ವಗುಣಲಿಂಗಜ್ಞಾಯ ವಾಸುದೇವಾಯ ನಮಃ॥</div>
  <div>ವಿವೇಕಜ್ಞಾನಮುತ್ಪನ್ನಂ ಹೀಂದ್ರಿಯೇಷು ಯದಾ ತದಾ।<br/>ಸಾತ್ತ್ವಿಕೋ ಗುಣ ಉತ್ಪನ್ನಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಂದ್ರಿಯಗಳಲ್ಲಿ ಯಾವಾಗ ವಿವೇಕಜ್ಞಾನವು ಉಂಟಾಗುತ್ತದೆಯೋ ಆಗ ಸತ್ತ್ವಗುಣವು ಉಂಟಾಗಿದೆಯೆಂದು ತಿಳಿಯಬೇಕು.</p>
  </div>
  <div>
    <p>ನವೆಂಬರ್ ೧೨</p>
  </div>
  <div>
    <p>೩೧೭. ಸತ್ತ್ವಗುಣಕ್ಕೆ ಗುರುತು</p>
  </div>
  <div>ಸರ್ವದ್ವಾರೇಷು ದೇಹೇಽಸ್ಮಿನ್ ಪ್ರಕಾಶ ಉಪಜಾಯತೇ।<br/>ಜ್ಞಾನಂ ಯದಾ ತದಾ ವಿದ್ಯಾತ್ ವಿವೃದ್ಧಂ ಸತ್ತ್ವಮಿತ್ಯುತ॥</div>
  <div>
    <p>ಭಗವದ್ಗೀತಾ ೧೪-೧೧</p>
  </div>
  <div><p>ಈ ದೇಹದಲ್ಲಿರುವ ಎಲ್ಲ ಇಂದ್ರಿಯಗಳಲ್ಲಿಯೂ ಯಾವಾಗ ಪ್ರಕಾಶವು ಉಂಟಾಗುತ್ತದೆಯೋ, ಆಗ ಸತ್ತ್ವಗುಣವು ಉಂಟಾಯಿತು ಎಂದು ತಿಳಿಯಬೇಕು.</p>ತ್ರಿಗುಣಗಳು ಎಲ್ಲರಲ್ಲಿಯೂ ಸುಪ್ತವಾಗಿ ಇದ್ದೇ ಇರುತ್ತವೆ. ಅಧ್ಯಾತ್ಮಸಾಧಕರು ಸಾತ್ತ್ವಿಕ ಸದ್ಗುಣಗಳನ್ನೇ ಬೆಳೆಸಿಕೊಳ್ಳಬೇಕು. ಸತ್ತ್ವಗುಣದಿಂದಲೇ ಆತ್ಮಜ್ಞಾನ, ಸತ್ತ್ವಗುಣದಿಂದಲೇ ಮೋಕ್ಷಪ್ರಾಪ್ತಿಯಾಗುತ್ತದೆ. ಆದ್ದರಿಂದ ಸತ್ತ್ವಗುಣವನ್ನು ಸಾಧಕರು ಸಂಪಾದಿಸಿಕೊಳ್ಳುವ ಪ್ರಯತ್ನ ವನ್ನು ಸದಾ ಮಾಡುತ್ತಿರಬೇಕು.</div>
  <div/>
  <div>
    <p>ಸರಿ, ಈ ಸತ್ತ್ವಗುಣವು ತಮ್ಮಲ್ಲಿ ಈಗ ಉಂಟಾಗಿದೆ ಎನ್ನುವುದನ್ನು ಸಾಧಕರು ಹೇಗೆ ಕಂಡುಕೊಳ್ಳಬೇಕು? ಎಂಬ ಪ್ರಶ್ನೆಗೆ ಇಲ್ಲಿ ಭಗವಂತನು ಉತ್ತರವನ್ನು ಕೊಡುತ್ತಿದ್ದಾನೆ: ಇಂದ್ರಿಯಗಳಲ್ಲಿ ಹೊರಮುಖವಾದ ಪ್ರವೃತ್ತಿಯು ಶಾಂತವಾಗುತ್ತದೆ. ಅನಾತ್ಮವಸ್ತುಗಳ ಭೋಗದಲ್ಲಿ ಸ್ಪೃಹೆಯು ನಿಂತುಹೋಗುತ್ತದೆ. ಯಾವಾಗಲೂ ಸಾಧ್ಯವಾದಷ್ಟೂ ಸಾಧಕರು ಅಂತರ್ಮುಖಿಗಳಾಗಿಯೇ ಇರುತ್ತಾರೆ. ಇದರಿಂದ ಇಂದ್ರಿಯಗಳಲ್ಲಿಯೂ ಮನಸ್ಸಿನಲ್ಲಿಯೂ ಒಂದು ರೀತಿಯ ವಿವೇಕಶಕ್ತಿಯೂ ಪ್ರಕಾಶವೂ ಉಂಟಾಗುತ್ತದೆ. ಅದರಿಂದ ತಮ್ಮಲ್ಲಿ ಸತ್ತ್ವಗುಣವು ಉಂಟಾಗಿದೆ ಎಂದು ಸಾಧಕರು ತಿಳಿಯಬಹುದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವೇದಪ್ರತಿಪಾದ್ಯಾಯ ವಾಸುದೇವಾಯ ನಮಃ॥</div>
  <div>ಸರ್ವಸಾಧನಸಂಪ್ರಾಪ್ಯಮ್ ಅಕ್ಷರಂ ವೇದದರ್ಶಿತಮ್।<br/>ತದೇವ ಹಿ ಪರಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ಸಾಧನಗಳಿಂದಲೂ ಪ್ರಾಪ್ಯವಾದ, ವೇದಪ್ರತಿಪಾದ್ಯವಾದ ಅಕ್ಷರವೆಂಬುದೇ ಪರಬ್ರಹ್ಮವು.</p>
  </div>
  <div>
    <p>ನವೆಂಬರ್ ೧೩</p>
  </div>
  <div>
    <p>೩೧೮. ಪರಬ್ರಹ್ಮದ ಮಹಿಮೆಯಿದು</p>
  </div>
  <div>ಯದಕ್ಷರಂ ವೇದವಿದೋ ವದಂತಿ<br/> ವಿಶಂತಿ ಯದ್ಯತಯೋ ವೀತರಾಗಾಃ।<br/>ಯದಿಚ್ಛಂತೋ ಬ್ರಹ್ಮಚರ್ಯಂ ಚರಂತಿ<br/> ತತ್ತೇ ಪದಂ ಸಂಗ್ರಹೇಣ ಪ್ರವಕ್ಷ್ಯೇ॥</div>
  <div>
    <p>ಭಗವದ್ಗೀತಾ ೮-೧೧</p>
  </div>
  <div>
    <p>ವೇದವಿದ್ವಾಂಸರು ಯಾವುದನ್ನು <strong>ಅಕ್ಷರ</strong> ಎಂದು ಕರೆಯುತ್ತಾರೆಯೋ, ರಾಗರಹಿತರಾದ ಯತಿಗಳು ಯಾವುದನ್ನು ಹೊಂದುತ್ತಾರೆಯೋ, ಯಾವುದನ್ನು ಹೊಂದಲು ಬಯಸುವವರಾಗಿ ಸಾಧಕರು ಬ್ರಹ್ಮಚರ್ಯವ್ರತವನ್ನು ಮಾಡುತ್ತಾರೆಯೋ, ಎಲೈ ಅರ್ಜುನನೆ, ಅಂಥ ತತ್ತ್ವವನ್ನು ನಾನು ನಿನಗೆ ಸಂಕ್ಷೇಪವಾಗಿ ಹೇಳುತ್ತೇನೆ.</p>
  </div>
  <div>
    <p>ಪರಬ್ರಹ್ಮದ ಮಹತ್ತ್ವವನ್ನು ಮೂರು ರೀತಿಯಿಂದ ಇಲ್ಲಿ ತಿಳಿಸಲಾಗಿದೆ.</p>
  </div>
  <div>೧.</div>
  <div>ವೇದವೇದಾಂತಗಳನ್ನು ಬಲ್ಲ ವಿದ್ವಾಂಸರು ಪರಬ್ರಹ್ಮವನ್ನು <strong>ಅಕ್ಷರ</strong>ವೆಂದು ಕರೆಯುತ್ತಾರೆ. ನಾಲ್ಕು ವೇದಗಳಲ್ಲಿಯೂ ಪರಬ್ರಹ್ಮವನ್ನು <strong>ಅಕ್ಷರ</strong> (ನಾಶರಹಿತ) ಎಂದೇ ಕರೆಯಲಾಗಿದೆ.</div>
  <div>೨.</div>
  <div><strong>ವೀತರಾಗರಾದ</strong> ಯತಿಪುಂಗವರು ಈ ಪರಬ್ರಹ್ಮವನ್ನು ತಿಳಿಯುವುದ ಕ್ಕಾಗಿಯೇ ಸರ್ವಸಂಗಗಳನ್ನೂ ತ್ಯಜಿಸಿರುತ್ತಾರೆ. ಯತಿಗಳೆಂದರೆ ಸಂನ್ಯಾಸಿಗಳು. ಪರಬ್ರಹ್ಮಪ್ರಾಪ್ತಿಯೇ ಸಂನ್ಯಾಸದ ಮುಖ್ಯ ಗುರಿ.</div>
  <div>೩.</div>
  <div>ಕೆಲವು ಉತ್ತಮ ಸಾಧಕರು ನೈಷ್ಠಿಕ <strong>ಬ್ರಹ್ಮಚರ್ಯೆ</strong>ಯೆಂಬ ಕಠಿಣ ವ್ರತವನ್ನು ಅನುಷ್ಠಾನಮಾಡುವುದೂ ಬ್ರಹ್ಮಪ್ರಾಪ್ತಿಗಾಗಿಯೇ. ಸಕಲ ಸಾಧನಗಳೂ ಮೋಕ್ಷಪ್ರಾಪ್ತಿಗಾಗಿಯೇ ಸಹಾಯಕಗಳಾಗುತ್ತವೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪುಣ್ಯಪಾಪವಿಮುಕ್ತಾಯ ವಾಸುದೇವಾಯ ನಮಃ॥</div>
  <div>ಕರ್ಮಯೋಗಾತ್ ಚಿತ್ತಶುದ್ಧಿಃ ಚಿತ್ತಶುದ್ಧೇರ್ವಿವೇಕಿತಾ।<br/>ಶುಭಾಶುಭಫಲಾನ್ಮೋಕ್ಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕರ್ಮಯೋಗದಿಂದ ಚಿತ್ತಶುದ್ಧಿ , ಚಿತ್ತಶುದ್ಧಿಯಿಂದ ಜ್ಞಾನನಿಷ್ಠೆ , ಅನಂತರ ಪುಣ್ಯಪಾಪಕರ್ಮಗಳಿಂದ ಬಿಡುಗಡೆಯಾಗುತ್ತದೆ.</p>
  </div>
  <div>
    <p>ನವೆಂಬರ್ ೧೪</p>
  </div>
  <div>
    <p>೩೧೯. ಬಂಧನದಿಂದ ನಿವೃತ್ತಿ</p>
  </div>
  <div>ಶುಭಾಶುಭಫಲೈರೇವಂ ಮೋಕ್ಷ್ಯಸೇ ಕರ್ಮಬಂಧನೈಃ।<br/>ಸಂನ್ಯಾಸಯೋಗಯುಕ್ತಾತ್ಮಾ ವಿಮುಕ್ತೋ ಮಾಮುಪೈಷ್ಯಸಿ॥</div>
  <div>
    <p>ಭಗವದ್ಗೀತಾ ೯-೨೮</p>
  </div>
  <div><p>ಅರ್ಜುನನೆ, ನೀನು ಹೀಗೆ ಕರ್ಮಯೋಗವನ್ನು ಮಾಡುತ್ತಿದ್ದರೆ ಇಷ್ಟ ಅನಿಷ್ಟಫಲಗಳನ್ನು ಕೊಡುವ ಕರ್ಮಗಳೆಂಬ ಬಂಧನಗಳಿಂದ ನೀನು ಬಿಡುಗಡೆಯನ್ನು ಹೊಂದಿಬಿಡುತ್ತೀಯೆ. ಕರ್ಮಫಲಸಂನ್ಯಾಸರೂಪವಾದ ಯೋಗದಿಂದ ಕೂಡಿದ ಮನಸ್ಸುಳ್ಳವನಾಗಿ ನೀನು ನನ್ನನ್ನೇ ಬಂದು ಸೇರಿಬಿಡುತ್ತೀಯೆ.</p>ಕರ್ಮಯೋಗವನ್ನು ಶ್ರದ್ಧೆಯಿಂದ ಮಾಡುತ್ತಿರುವ ಮುಮುಕ್ಷುವಿಗೆ ಉಂಟಾಗುವ ಫಲವನ್ನು ಇಲ್ಲಿ ತಿಳಿಸಿದೆ. ಸಕಾಮರಾಗಿ ಕರ್ಮಗಳನ್ನು ಮಾಡುವವರಿಗೆ ಆಯಾ ಫಲಗಳು ಉಂಟಾಗುತ್ತವೆ. ಸಂಕಲ್ಪಪೂರ್ವಕವಾಗಿ ಅಹಂಕಾರ ಮಮಕಾರಗಳಿಂದ ಕೂಡಿದವರಾಗಿ ಕರ್ಮಗಳನ್ನು ಮಾಡಿದರೆ ಆ ಕರ್ಮಗಳು ಅಂಥವರಿಗೆ ಬಂಧಕಗಳಾಗುತ್ತವೆ.</div>
  <div>
    <p>ಆದರೆ ಆ ಕರ್ಮಗಳನ್ನೇ ಕರ್ಮಯೋಗವನ್ನಾಗಿ ಮಾಡಿದರೆ ಆ ಕರ್ಮಗಳು ಬಂಧಕವಾಗುವುದಿಲ್ಲ. ಸಾಧಕನನ್ನು ಸಂಸಾರಚಕ್ರದಿಂದ ಕರ್ಮಯೋಗವು ಬಿಡಿಸುತ್ತದೆ. ಶುಭಕರ್ಮಗಳು ಅಶುಭಕರ್ಮಗಳು ಎರಡೂ ಬಂಧಕವೇ. ಇವುಗಳ ಫಲಗಳು ಇಷ್ಟ ಮತ್ತು ಅನಿಷ್ಟ ಜನ್ಮಗಳು. ಕರ್ಮಗಳ ಫಲಗಳನ್ನು ಸಂನ್ಯಾಸಮಾಡುವುದೇ ಸಂನ್ಯಾಸಯೋಗವು. ಸಂನ್ಯಾಸಯೋಗದಿಂದ ಕ್ರಮವಾಗಿ ಆತ್ಮಜ್ಞಾನವು ಉಂಟಾಗಿ ಕರ್ಮಬಂಧನದಿಂದ ಮುಮುಕ್ಷುಗಳು ಮುಕ್ತರಾಗಿಬಿಡುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸುಖದುಃಖರಹಿತಾಯ ವಾಸುದೇವಾಯ ನಮಃ॥</div>
  <div>ಸುಖದುಃಖಪ್ರದಾಃ ಸರ್ವೇ ವಿಷಯಾಶ್ಚೇಂದ್ರಿಯಾಣಿ ಚ।<br/>ಅನಿತ್ಯಂ ತದ್ವಿಜಾನೀಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವಿಷಯಗಳೂ ಇಂದ್ರಿಯಗಳೂ ಸುಖದುಃಖಗಳನ್ನು ಕೊಡುತ್ತಿರುತ್ತವೆ. ಈ ದ್ವಂದ್ವಗಳನ್ನು ಅನಿತ್ಯವೆಂದೇ ತಿಳಿಯಬೇಕು.</p>
  </div>
  <div>
    <p>ನವೆಂಬರ್ ೧೫</p>
  </div>
  <div>
    <p>೩೨೦. ವಿಷಯೇಂದ್ರಿಯಸಂಬಂಧ</p>
  </div>
  <div>ಮಾತ್ರಾಸ್ಪರ್ಶಾಸ್ತು ಕೌಂತೇಯ ಶೀತೋಷ್ಣಸುಖದುಃಖದಾಃ।<br/>ಆಗಮಾಪಾಯಿನೋಽನಿತ್ಯಾಃ ತಾನ್ ತಿತಿಕ್ಷಸ್ವ ಭಾರತ॥</div>
  <div>
    <p>ಭಗವದ್ಗೀತಾ ೨-೧೪</p>
  </div>
  <div>
    <p>ಎಲೈ ಭಾರತನೆ, ಇಂದ್ರಿಯವಿಷಯಗಳ ಸಂಬಂಧವೆಂಬುದು ಮಾನವರಿಗೆ ಶೀತಉಷ್ಣ ಸುಖದುಃಖಗಳನ್ನು ಉಂಟುಮಾಡುತ್ತಿರುತ್ತವೆ. ಇವುಗಳು ಆಗಮಾಪಾಯಿಗಳಾಗಿದ್ದು ಅನಿತ್ಯವಾಗಿರುತ್ತವೆ. ಆದ್ದರಿಂದ ನೀನು ಈ ದ್ವಂದ್ವಗಳನ್ನು ಸಹಿಸಿಕೊ.</p>
  </div>
  <div>
    <p>ಮಾತ್ರಾಸ್ಪರ್ಶಗಳು ಶೀತೋಷ್ಣ ಸುಖದುಃಖಗಳನ್ನು ಉಂಟುಮಾಡುತ್ತವೆ. <strong>ಮೀಯಂತೇ</strong> <strong>ಆಭಿಃ ಇತಿ ಮಾತ್ರಾಃ, ಇಂದ್ರಿಯಾಣಿ; ಸ್ಪ</strong> <strong>ೃಶ್ಯಂತೇ ಇತಿ ಸ್ಪರ್ಶಾಃ,</strong> <strong>ವಿಷಯಾಃ</strong>. ಇಂದ್ರಿಯಗಳಿಗೆ <strong>ಮಾತ್ರಾ</strong> ಎಂದೂ, ವಿಷಯಗಳಿಗೆ <strong>ಸ್ಪರ್ಶ</strong> ಎಂದೂ ಹೆಸರು. ಇಂದ್ರಿಯಗಳು ಹಾಗೂ ವಿಷಯಗಳು ಇವೆರಡೂ ಸೇರಿಕೊಂಡು ಮಾನವರಿಗೆ ಶೀತಉಷ್ಣ , ಸುಖದುಃಖ, ರಾಗದ್ವೇಷ, ಶೋಕಮೋಹಾದಿಫಲಗಳನ್ನು ಉಂಟುಮಾಡುತ್ತವೆ.</p>
  </div>
  <div>
    <p>ಈ ಇಂದ್ರಿಯವಿಷಯಸಂಯೋಗಗಳು ಕೆಲವೊಮ್ಮೆ ಸುಖವನ್ನೂ ಮತ್ತೆ ಕೆಲವೊಮ್ಮೆ ದುಃಖವನ್ನೂ ಉಂಟುಮಾಡುತ್ತವೆ. ಇಂಥ ಇಂದ್ರಿಯಗಳು ಇಂಥ ವಿಷಯಗಳು ಸುಖವನ್ನೇ ಕೊಡುತ್ತವೆ ಎಂದಾಗಲೀ, ದುಃಖವನ್ನೇ ಕೊಡುತ್ತವೆ ಎಂದಾಗಲೀ ಹೇಳಲು ಬರುವುದಿಲ್ಲ. ಏಕೆಂದರೆ ಇವುಗಳು ಅನಿಯತರೂಪವಾದವುಗಳು ಮತ್ತು ಆಗಮ ಅಪಾಯಿಗಳು ಹಾಗೂ ಅನಿತ್ಯವಾದವುಗಳು. ಈ ರಹಸ್ಯವನ್ನು ತಿಳಿದು ಅಧ್ಯಾತ್ಮಸಾಧಕರು ಈ ಇಂದ್ರಿಯವಿಷಯ ಸಂಯೋಗದಿಂದ ಉಂಟಾಗುವ ಅನಿತ್ಯ ಸುಖದುಃಖಗಳಿಗೆ ವಶರಾಗಬಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮುಮುಕ್ಷುಹಿತೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ಜರಾಮರಣಮೋಕ್ಷಾಯ ಕರ್ಮಯೋಗಂ ಚರಂತಿ ಯೇ।<br/>ಪರಂ ಬ್ರಹ್ಮ ವಿಜಾನಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮೋಕ್ಷಪ್ರಾಪ್ತಿಗಾಗಿ ಕರ್ಮಯೋಗವನ್ನು ಯಾರು ಮಾಡುತ್ತಾರೆಯೋ ಅಂಥವರು ಕ್ರಮವಾಗಿ ಪರಬ್ರಹ್ಮವನ್ನು ತಿಳಿಯುತ್ತಾರೆ.</p>
  </div>
  <div>
    <p>ನವೆಂಬರ್ ೧೬</p>
  </div>
  <div>
    <p>೩೨೧. ಮುಮುಕ್ಷುಗಳಿಗೆ ಫಲವಿದು</p>
  </div>
  <div>ಜರಾಮರಣಮೋಕ್ಷಾಯ ಮಾಮಾಶ್ರಿತ್ಯ ಯತಂತಿ ಯೇ।<br/>ತೇ ಬ್ರಹ್ಮ ತದ್ವಿದುಃ ಕೃತ್ಸ್ನಮ್ ಅಧ್ಯಾತ್ಮಂ ಕರ್ಮ ಚಾಖಿಲಮ್॥</div>
  <div>
    <p>ಭಗವದ್ಗೀತಾ ೭-೨೯</p>
  </div>
  <div>
    <p>ಜರಾಮರಣಗಳಿಂದ ಮುಕ್ತರಾಗುವುದಕ್ಕಾಗಿ ಯಾರು ನನ್ನನ್ನೇ ಆಶ್ರಯಿಸಿಕೊಂಡವರಾಗಿ ಪ್ರಯತ್ನಶೀಲರಾಗಿರುತ್ತಾರೆಯೋ, ಅಂಥ ವರು, ಎಲೈ ಅರ್ಜುನನೆ, ಆ ಬ್ರಹ್ಮವನ್ನು ಪೂರ್ಣವಾಗಿ ತಿಳಿಯುತ್ತಾರೆ. ಅಧ್ಯಾತ್ಮವನ್ನೂ ಸರ್ವಕರ್ಮಗಳನ್ನೂ ತಿಳಿದವರಾಗುತ್ತಾರೆ.</p>
    <p>ಮುಮುಕ್ಷುಗಳಾಗಿ ಅಧ್ಯಾತ್ಮಸಾಧಕರಾಗಿ ನಿಷ್ಕಾಮಭಕ್ತರಾಗಿ ಭಗವಂತನನ್ನು ಭಜಿಸುವಂಥವರೇ ಉತ್ತಮಭಕ್ತರು. ಜನ್ಮಜರಾಮರಣರೂಪವಾದ ಸಂಸಾರಬಂಧನದಿಂದ ತಮ್ಮನ್ನು ತಪ್ಪಿಸಿಕೊಳ್ಳುವದಕ್ಕಾಗಿ ಈ ಮುಮುಕ್ಷು ಭಕ್ತರುಗಳು ಭಗವಂತನನ್ನೇ ಶ್ರದ್ಧೆಯಿಂದ ಆರಾಧಿಸುತ್ತಾರೆ. ಇಂಥವರು ಏನೇ ಕೆಲಸ ಕಾರ್ಯಗಳನ್ನು ಮಾಡುತ್ತಿದ್ದರೂ ಇವರ ಮನಸ್ಸು ಸದಾ ಭಗವಂತನಲ್ಲಿಯೇ ನೆಲೆಗೊಂಡಿರುತ್ತದೆ. ಮೋಕ್ಷವೇ ಇವರ ಗುರಿ.</p>
    <p>ಇಂಥ ಉತ್ತಮ ಜಿಜ್ಞಾಸುಸಾಧಕರು ತಮ್ಮ ಸ್ವರೂಪವೇ ಆಗಿರುವ ಪರಬ್ರಹ್ಮವನ್ನು ಅನುಭವದಿಂದ ಅರ್ಥಮಾಡಿಕೊಳ್ಳುತ್ತಾರೆ. ಅಧ್ಯಾತ್ಮರೂಪದಿಂದ ತೋರುತ್ತಿರುವವನೂ ಭಗವಂತನೇ ಎಂದು ಇವರು ತಿಳಿದುಕೊಳ್ಳುತ್ತಾರೆ. ಶರೀರ, ಇಂದ್ರಿಯ, ಮನಸ್ಸಿನ ಎಲ್ಲ ಕರ್ಮಗಳೂ ಭಗವಂತನಿಂದಲೇ ಬಂದಿರುತ್ತವೆ ಎಂದೂ, ಶಾಸ್ತ್ರೀಯವಾದ ಶ್ರೌತಸ್ಮಾರ್ತಕರ್ಮಗಳೆಲ್ಲವೂ ಭಗವಂತನೇ ಎಂದೂ ಇವರು ಅರ್ಥಮಾಡಿಕೊಳ್ಳುತ್ತಾರೆ. ಭಗವಂತನ ಕೃಪೆಯಿಂದ ಇಂಥವರು ಮುಕ್ತರಾಗಿಬಿಡುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯಜ್ಞಫಲವಿದೇ ವಾಸುದೇವಾಯ ನಮಃ॥</div>
  <div>ಯಜ್ಞೇನ ಪ್ರಾಪ್ನುತೇ ಮೋಕ್ಷಂ ಯಜ್ಞೇನ ಸ್ವರ್ಗಮಶ್ನುತೇ।<br/>ಅಯಜ್ಞಸ್ಯ ಸುಖಂ ನಾಸ್ತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಜ್ಞದಿಂದ ಸ್ವರ್ಗವನ್ನೂ ಮೋಕ್ಷವನ್ನೂ ಮನುಷ್ಯನು ಹೊಂದುತ್ತಾನೆ. ಯಜ್ಞಮಾಡದವನಿಗೆ ಸುಖವೆಂಬುದು ಎಲ್ಲಿಯೂ ಇರುವುದಿಲ್ಲ.</p>
  </div>
  <div>
    <p>ನವೆಂಬರ್ ೧೭</p>
  </div>
  <div>
    <p>೩೨೨. ಯಜ್ಞದ ಫಲವಿದು</p>
  </div>
  <div>ಯಜ್ಞಶಿಷ್ಟಾಮೃತಭುಜೋ ಯಾಂತಿ ಬ್ರಹ್ಮ ಸನಾತನಮ್।<br/>ನಾಯಂ ಲೋಕೋಽಸ್ತ್ಯಯಜ್ಞಸ್ಯ ಕುತೋಽನ್ಯಃ ಕುರುಸತ್ತಮ॥</div>
  <div>
    <p>ಭಗವದ್ಗೀತಾ ೪-೩೧</p>
  </div>
  <div><p>ಯಜ್ಞಶೇಷವೆಂಬ ಅಮೃತವನ್ನು ತಿನ್ನುವವರು ಸನಾತನವಾದ ಬ್ರಹ್ಮವನ್ನೇ ಹೋಗಿ ಸೇರಿಕೊಳ್ಳುತ್ತಾರೆ. ಇನ್ನು ಯಜ್ಞವನ್ನು ಮಾಡದವನಿಗೆ ಈ ಲೋಕವೇ ಇಲ್ಲದಿರುವಾಗ, ಕುರುಪುಂಗವನೆ, ಆ ಲೋಕವು ಹೇಗೆ ತಾನೆ ದೊರಕೀತು?</p>ಸಾಧಕರು ತಾವು ಮಾಡುವ ಕರ್ಮಗಳನ್ನೆಲ್ಲ ಯಜ್ಞವೆಂದೇ ಭಾವಿಸಿ ಮಾಡಬೇಕು. ಯಜ್ಞ ಎಂದರೆ ಭಗವಂತನ ಸೇವೆ. ತನ್ನ ಪಾಲಿಗೆ ಬಂದಿರುವ ಕರ್ತವ್ಯ ಕರ್ಮಗಳೆಲ್ಲವೂ ಯಜ್ಞವೇ. ಈ ಭಾವನೆಯಿಂದ ಕರ್ಮಗಳನ್ನು ಮಾಡುತ್ತಾ ಅದರ ಫಲವನ್ನು ಭಗವಂತನ ಪ್ರಸಾದವೆಂದು ಸ್ವೀಕರಿಸಿದವನಿಗೆ ಸದ್ಗತಿಯೇ ಉಂಟಾಗುತ್ತದೆ. ಯಜ್ಞದ ಶೇಷವನ್ನು ಅಮೃತವೆಂದೇ ಭಾವಿಸಬೇಕು.</div>
  <div/>
  <div>
    <p>ಮಾಡುವ ಕರ್ಮಗಳನ್ನೆಲ್ಲ ಪ್ರೀತಿಯಿಂದ ಭಗವಂತನಿಗೆ ಸಂಬಂಧಿಸಿ ಮಾಡುವಾಗ ಮನಸ್ಸು ತಿಳಿಯಾಗುತ್ತದೆ, ಶುದ್ಧವಾಗುತ್ತದೆ ಹಾಗೂ ಪವಿತ್ರವಾಗುತ್ತದೆ. ಮುಮುಕ್ಷು ಸಾಧಕರಿಗೆ ಮುಖ್ಯವಾಗಿ ಬೇಕಾದದ್ದು ಮನಃಶುದ್ಧಿ. ಇದಕ್ಕೇ ಸತ್ತ್ವಶುದ್ಧಿ ಎಂದೂ ಹೆಸರು. ಭಗವಂತನ ಸ್ಮರಣೆಯಿಂದ, ಭಗವಂತನ ಸೇವೆಯಿಂದ ಮನಸ್ಸು ಶುದ್ಧವಾದರೆ ಅಂಥ ಮುಮುಕ್ಷುವಿಗೆ ವಿಷಯಗಳಲ್ಲಿ ವೈರಾಗ್ಯವೂ, ವೇದಾಂತಚಿಂತನೆಯಲ್ಲಿ ಆಸಕ್ತಿಯೂ ಉಂಟಾಗಿ ಆತ್ಮಜ್ಞಾನವೂ ಉದಯಿಸುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕರ್ತೃತ್ವರಹಿತಾಯ ವಾಸುದೇವಾಯ ನಮಃ॥</div>
  <div>ಅವಿನಾಶೀ ಚ ನಿತ್ಯಶ್ಚ ಅಜೋ ಹ್ಯಾತ್ಮಾ ತಥಾಽವ್ಯಯಃ।<br/>ಏವಂಜ್ಞಾನಾತ್ ಶೋಕನಾಶೋ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮನು ಅವಿನಾಶಿ, ನಿತ್ಯ, ಅಜ ಮತ್ತು ಅವ್ಯಯನೆಂದು ತಿಳಿದರೆ ಶೋಕವು ನಾಶವಾಗುತ್ತದೆ.</p>
  </div>
  <div>
    <p>ನವೆಂಬರ್ ೧೮</p>
  </div>
  <div>
    <p>೩೨೩. ಆತ್ಮನ ನಾಲ್ಕು ಲಕ್ಷಣಗಳು</p>
  </div>
  <div>ವೇದಾವಿನಾಶಿನಂ ನಿತ್ಯಂ ಯ ಏನಮಜಮವ್ಯಯಮ್।<br/>ಕಥಂ ಸ ಪುರುಷಃ ಪಾರ್ಥ ಕಂ ಘಾತಯತಿ ಹಂತಿ ಕಮ್॥</div>
  <div>
    <p>ಭಗವದ್ಗೀತಾ ೨-೨೧</p>
  </div>
  <div>
    <p>ಎಲೈ ಪಾರ್ಥನೆ, ಈ ಆತ್ಮನನ್ನು ಅವಿನಾಶಿಯೆಂದೂ ನಿತ್ಯನೆಂದೂ ಅವ್ಯಯನೆಂದೂ ಯಾವಾತನು ತಿಳಿಯುತ್ತಾನೆಯೋ, ಅಂಥವನು ಹೇಗೆ ತಾನೆ ಯಾರನ್ನಾದರೂ ಕೊಲ್ಲಿಸಿಯಾನು? ಅಥವಾ ಕೊಂದಾನು?</p>
    <p>ಆತ್ಮನನ್ನು ತಿಳಿದರೆ ದುಃಖವು ತೊಲಗುತ್ತದೆ. ಆತ್ಮಜ್ಞಾನವೇ ಮುಕ್ತಿಗೆ ಸಾಧನ, ಆತ್ಮಜ್ಞಾನದಿಂದಲೇ ಶೋಕಮೋಹನಿವೃತ್ತಿಯು—ಎಂದೆಲ್ಲ ವೇದವೇದಾಂತಗಳು ಸಾರುತ್ತವೆ. ಸರಿ, ಆ ಆತ್ಮನ ಸ್ವರೂಪವೇನು? ಎಂದರೆ, ಇಲ್ಲಿ ಆ ಆತ್ಮನ ನಾಲ್ಕು ಲಕ್ಷಣಗಳನ್ನು ತಿಳಿಸಿರುತ್ತದೆ.</p>
  </div>
  <div>೧.</div>
  <div><strong>ಅವಿನಾಶಿ</strong>—ಎಂದೆಂದಿಗೂ ನಾಶವಿಲ್ಲದ ಸ್ವಭಾವದವನು. ಆತ್ಮನಿಗೆ ನಾಶ, ಮರಣ, ಅಳಿವು ಎನ್ನುವುದು ಇರುವುದೇ ಇಲ್ಲ.</div>
  <div>೨.</div>
  <div><strong>ನಿತ್ಯ</strong>—ಆತ್ಮನು ಸತ್ಯಸ್ವರೂಪನಾಗಿರುತ್ತಾನೆ.</div>
  <div>೩.</div>
  <div><strong>ಅಜ</strong>—ಜನ್ಮರಹಿತನು. ಶರೀರಾದಿಗಳಿಗೆ ಜನ್ಮ. ಆತ್ಮನು ಅಶರೀರ ನಾದ್ದರಿಂದ ಅಜನು. ಆತ್ಮನಿಗೆ ಜನ್ಮ, ಮುಪ್ಪು, ಮರಣಾದಿ ಯಾವ ವಿಕಾರಗಳೂ ಇಲ್ಲ.</div>
  <div>೪.</div>
  <div><strong>ಅವ್ಯಯ</strong>—ವ್ಯಯ ಎಂದರೆ ಬದಲಾವಣೆ. ಅವ್ಯಯ ಎಂದರೆ ಬದಲಾವಣೆ ಇಲ್ಲದವನು. ಹೀಗೆ ತಿಳಿದವನೇ ಆತ್ಮಜ್ಞಾನಿ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅಧ್ಯಾತ್ಮವಿದ್ಯಾಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಅಧ್ಯಾತ್ಮವಿದ್ಯಾ ಸರ್ವಾಸಾಂ ವಿದ್ಯಾನಾಂ ಪರಮಾ ಮತಾ।<br/>ಅಮೃತತ್ವಸ್ಯ ಹೇತುತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ವಿದ್ಯೆಗಳ ಪೈಕಿ ಅಧ್ಯಾತ್ಮವಿದ್ಯೆಯೇ ಅತ್ಯಂತ ಹೆಚ್ಚಿನದು. ಏಕೆಂದರೆ ಇದು ಅಮೃತತ್ವಪ್ರಾಪ್ತಿಗೆ ಸಾಧನವಾದದ್ದು.</p>
  </div>
  <div>
    <p>ನವೆಂಬರ್ ೧೯</p>
  </div>
  <div>
    <p>೩೨೪. ಅಧ್ಯಾತ್ಮವಿದ್ಯೆಯೇ ವಿದ್ಯೆ</p>
  </div>
  <div>ಸರ್ಗಾಣಾಮಾದಿರಂತಶ್ಚ ಮಧ್ಯಂ ಚೈವಾಹಮರ್ಜುನ।<br/>ಅಧ್ಯಾತ್ಮವಿದ್ಯಾ ವಿದ್ಯಾನಾಂ ವಾದಃ ಪ್ರವದತಾಮಹಮ್॥</div>
  <div>
    <p>ಭಗವದ್ಗೀತಾ ೧೦-೩೨</p>
  </div>
  <div><p>ಎಲೈ ಅರ್ಜುನನೆ, ನಾನೇ ಈ ವಿಶ್ವದ ಸೃಷ್ಟಿಗಳಿಗೆಲ್ಲ ಆದಿಯೂ ಮಧ್ಯವೂ ಅಂತವೂ ಆಗಿರುತ್ತೇನೆ. ಎಲ್ಲ ವಿದ್ಯೆಗಳ ಪೈಕಿ ಶುದ್ಧವಾದ ಅಧ್ಯಾತ್ಮವಿದ್ಯೆಯೂ ನಾನೇ ಆಗಿರುತ್ತೇನೆ. ವಾದಮಾಡುವವರಿಗೆ ಸಾರವಾದ ವಾದವೂ ನಾನೇ ಆಗಿರುತ್ತೇನೆ.</p>“<strong>ಯತೋ ವಾ ಇಮಾನಿ ಭೂತಾನಿ ಜಾಯಂತೇ, ಯೇನ ಜಾತಾನಿ ಜೀವಂತಿ</strong>, <strong>ಯತ್ ಪ್ರಯಂತ್ಯಭಿಸಂವಿಶಂತಿ; ತದ್ ಬ್ರಹ್ಮ</strong>” (ಯಾವುದರಿಂದ ಈ ಪ್ರಾಣಿಗಳೆಲ್ಲವೂ ಹುಟ್ಟಿರುತ್ತದೆಯೋ, ಯಾವುದರಿಂದಲೇ ಈ ಪ್ರಾಣಿಗಳೆಲ್ಲವೂ ಬದುಕಿರುತ್ತವೆಯೋ, ಮತ್ತು ಕೊನೆಯಲ್ಲಿ ಈ ವಿಶ್ವವೆಲ್ಲವೂ ಯಾವುದರಲ್ಲಿ ಸೇರಿಹೋಗುತ್ತದೆಯೋ, ಅದೇ ಬ್ರಹ್ಮ) ಎಂದು ವೇದಗಳು ಬ್ರಹ್ಮದ ಲಕ್ಷಣಗಳನ್ನು ತಿಳಿಸುತ್ತಿವೆಯಲ್ಲವೆ? ‘ಆ ಪರಬ್ರಹ್ಮವೇ ನಾನು’ ಎಂದು ಶ್ರೀಕೃಷ್ಣನು ಹೇಳುತ್ತಿದ್ದಾನೆ.</div>
  <div>
    <p>ಎಲ್ಲಾ ವಿದ್ಯೆಗಳ ಪೈಕಿ ನಾನು <strong>ಅಧ್ಯಾತ್ಮವಿದ್ಯೆ</strong>ಯೂ ಆಗಿರುತ್ತೇನೆ. ಮುಕ್ತಿಗೆ ಸಾಧನವಾದ, ಅವಿದ್ಯಾಶೋಕಮೋಹಗಳನ್ನು ದೂರಮಾಡುವ ಏಕೈಕ ವಿದ್ಯೆಯೆಂದರೆ ಅಧ್ಯಾತ್ಮವಿದ್ಯೆಯು. ಇದಕ್ಕೇ <strong>ಬ್ರಹ್ಮವಿದ್ಯಾ</strong> ಎಂದೂ ಹೆಸರು. ಇದು ಭಗವಂತನೇ ಎಂದು ಉಪಾಸನೆ ಮಾಡಬೇಕು. ಅಧ್ಯಾತ್ಮವಿದ್ಯೆಯೇ ಸಕಲವೇದಗಳ ಸಾರ, ಸಕಲ ಶಾಸ್ತ್ರಗಳ ಗುರಿ. ಪ್ರತಿಯೊಬ್ಬ ಮಾನವನೂ ಅಧ್ಯಾತ್ಮವಿದ್ಯೆಯಿಂದಲೇ ಉದ್ಧಾರವಾಗಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕ್ರತುಯಜ್ಞಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ವೈದಿಕಾನಿ ಚ ಕರ್ಮಾಣಿ ಸ್ವಧಾ ಸ್ವಾಹಾ ಹವಿರ್ಹುತಮ್।<br/>ಶ್ರೀಕೃಷ್ಣಸ್ತು ಸ್ವಯಂ ಸರ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಜ್ಞಯಾಗಾದಿ ವೈದಿಕಕರ್ಮಗಳು, ಸ್ವಧಾ, ಸ್ವಾಹಾ, ಹವಿಸ್ಸು, ಹೋಮಗಳು—ಇವೆಲ್ಲವೂ ಶ್ರೀಕೃಷ್ಣಭಗವಂತನೇ ಆಗಿರುತ್ತವೆ.</p>
  </div>
  <div>
    <p>ನವೆಂಬರ್ ೨೦</p>
  </div>
  <div>
    <p>೩೨೫. ಕ್ರತು, ಮಂತ್ರಗಳೂ ಭಗವಂತನೇ</p>
  </div>
  <div>ಅಹಂ ಕ್ರತುರಹಂ ಯಜ್ಞಃ ಸ್ವಧಾಹಮಹಮೌಷಧಮ್।<br/>ಮಂತ್ರೋಽಹಮಹಮೇವಾಜ್ಯಮ್ ಅಹಮಗ್ನಿರಹಂ ಹುತಮ್॥</div>
  <div>
    <p>ಭಗವದ್ಗೀತಾ ೯-೧೬</p>
  </div>
  <div>
    <p>ಅರ್ಜುನನೆ, ಕ್ರತುವೂ ನಾನೇ, ಯಜ್ಞವೂ ನಾನೇ, ಸ್ವಧೆಯೂ ನಾನೇ, ಔಷಧವೂ ನಾನೇ, ಮಂತ್ರವೂ ನಾನೇ, ಆಜ್ಯವೂ ನಾನೇ, ಅಗ್ನಿಯೂ ನಾನೇ, ಹವನಕರ್ಮವೆಂಬುದೂ ನಾನೇ ಆಗಿರುತ್ತೇನೆ.</p>
  </div>
  <div>೧.</div>
  <div><strong>ಕ್ರತು</strong>—ಶ್ರುತಿಗಳಲ್ಲಿ ತಿಳಿಸಿರುವ ಶ್ರೌತಕರ್ಮಗಳು; ಅಗ್ನಿಹೋತ್ರಿಗಳು ಸ್ವರ್ಗಪ್ರಾಪ್ತಿಗಾಗಿ ಮಾಡುವ <strong>ಸೋಮಯಾಗಾದಿಗಳು</strong>.</div>
  <div>೨.</div>
  <div><strong>ಯಜ್ಞ</strong>—ಸ್ಮೃತಿಗಳಲ್ಲಿ ತಿಳಿಸಿರುವ ಸ್ಮಾರ್ತಕರ್ಮಗಳು; ದೇವ ಪಿತೃ ಋಷಿ ಮನುಷ್ಯ ಭೂತಯಜ್ಞಗಳೆಂಬ <strong>ಪಂಚ ಮಹಾಯಜ್ಞಗಳು</strong>.</div>
  <div>೩.</div>
  <div><strong>ಸ್ವಧಾ</strong>—ಸೋಮ, ಪಿತೃಮಾನ್, ಯಮ, ಅಂಗಿರಸ್— ಮುಂತಾದ <strong>ಪಿತೃದೇವತೆ</strong>ಗಳಿಗೆ ಮಂತ್ರಪೂರ್ವಕವಾಗಿ ಕೊಡುವ ಹವಿಸ್ಸು.</div>
  <div>೪.</div>
  <div><strong>ಔಷಧಮ್</strong>—ಸರ್ವಪ್ರಾಣಿಗಳೂ ತಿನ್ನುವ ಅನ್ನ; ವನಸ್ಪತಿಗಳು, ಗಿಡ ಬೇರು ನಾರು ಮೂಲಿಕೆಗಳು, ರೋಗನಿವಾರಕವಾದ <strong>ಔಷಧ</strong>.</div>
  <div>೫.</div>
  <div><strong>ಮಂತ್ರ</strong>—ವೇದಗಳಲ್ಲಿ ಉಕ್ತವಾಗಿರುವ ಭಗವಂತನ ಉಸಿರಿನಂತಿರುವ <strong>ಅಪೌರುಷೇಯ ಮಂತ್ರಗಳು</strong>.</div>
  <div>೬.</div>
  <div><strong>ಆಜ್ಯಮ್</strong>—ಆಹುತಿಗಾಗಿ ಇರುವ ಸಂಸ್ಕೃತವಾದ ತುಪ್ಪ.</div>
  <div>೭.</div>
  <div><strong>ಅಗ್ನಿ</strong>—ಗಾರ್ಹಪತ್ಯ, ಆಹವನೀಯ ಮತ್ತು ದಕ್ಷಿಣಾಗ್ನಿಗಳು.</div>
  <div>೮.</div>
  <div><strong>ಹುತಮ್</strong>—ಹೋಮ ಹವನಗಳೆಂಬ ಕ್ರಿಯೆಗಳು.</div>
  <div>ಶಾಸ್ತ್ರೀಯ ಕರ್ಮಗಳ ಈ ಎಂಟೂ ಅಂಗಗಳೂ ಭಗವಂತನೇ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕರ್ಮಬಂಧರಹಿತಾಯ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ಯೋ ವಿಜಾನೀಯಾತ್ ಜನ್ಮಕರ್ಮವಿವರ್ಜಿತಮ್।<br/>ಸಂಸಾರಬಂಧನಾನ್ಮುಕ್ತೋ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತನ್ನನ್ನು ಜನ್ಮಕರ್ಮವರ್ಜಿತನೆಂದು ತಿಳಿದವನು ಸಂಸಾರಬಂಧನದಿಂದ ಮುಕ್ತನಾಗಿಬಿಡುತ್ತಾನೆ.</p>
  </div>
  <div>
    <p>ನವೆಂಬರ್ ೨೧</p>
  </div>
  <div>
    <p>೩೨೬. ಇಂಥವನು ಮುಕ್ತನಾಗುತ್ತಾನೆ</p>
  </div>
  <div>ನ ಮಾಂ ಕರ್ಮಾಣಿ ಲಿಂಪಂತಿ ನ ಮೇ ಕರ್ಮಫಲೇ ಸ್ಪೃಹಾ।<br/>ಇತಿ ಮಾಂ ಯೋಽಭಿಜಾನಾತಿ ಕರ್ಮಭಿರ್ನ ಸ ಬದ್ಧ್ಯತೇ॥</div>
  <div>
    <p>ಭಗವದ್ಗೀತಾ ೪-೧೪</p>
  </div>
  <div><p>ಅರ್ಜುನನೆ, ನನ್ನನ್ನು ಕರ್ಮಗಳು ಜನ್ಮಸಂಸಾರಸಾಗರದಲ್ಲಿ ಬೀಳಿಸಲಾರವು, ನನಗೆ ಕರ್ಮಗಳಲ್ಲಿ ಅಂಟು ಇರುವುದಿಲ್ಲ; ಹೀಗೆಂದು ಯಾವಾತನು ನನ್ನನ್ನು ಅರ್ಥಮಾಡಿಕೊಳ್ಳುತ್ತಾನೆಯೋ, ಅಂಥವನೂ ಕರ್ಮಗಳಿಂದ ಬದ್ಧನಾಗುವುದಿಲ್ಲ.</p>ಶ್ರೀಕೃಷ್ಣನು ತಾನೇ ಬಾಯಿಬಿಟ್ಟು ತನ್ನ ನಿಜಸ್ವರೂಪವನ್ನು ಇಲ್ಲಿ ತಿಳಿಸಿರುತ್ತಾನೆ. ಶ್ರೀಕೃಷ್ಣನನ್ನು ಸಂಸಾರಿಯೆಂದೂ ಮನುಷ್ಯನೆಂದೂ ತಿಳಿದರೆ ಅದು ಅವಿದ್ಯೆಯಾಗುತ್ತದೆ, ಏಕೆಂದರೆ ಇದು ಶ್ರೀಕೃಷ್ಣನ ನಿಜವಾದ ಸ್ವರೂಪವಲ್ಲ. ಹಾಗಾದರೆ ಶ್ರೀಕೃಷ್ಣನೆಂದರೆ ಯಾರು? ಅವನ ನಿಜಸ್ವರೂಪವೇನು? ಎಂದು ಕೇಳಿದರೆ ಅದಕ್ಕೆ ಉತ್ತರ ಇಲ್ಲಿದೆ:</div>
  <div/>
  <div>
    <p>ಕರ್ಮಗಳ ಲೇಪವಿಲ್ಲದ ಭಗವಂತನೇ ಶ್ರೀಕೃಷ್ಣನು, ಅಸಂಸಾರಿಯಾದ ಪರಮಾತ್ಮನೇ ಶ್ರೀಕೃಷ್ಣನು. ಕರ್ಮಗಳನ್ನು ಮಾಡುವವನಂತೆ ಅಜ್ಞಾನಿಗಳಿಗೆ ಕಂಡರೂ, ಶ್ರೀಕೃಷ್ಣನಿಗೆ ಆ ಕರ್ಮಗಳಲ್ಲಿ ಸಂಗವಾಗಲೀ ಅಹಂಕಾರವಾಗಲೀ ಕಿಂಚಿತ್ತೂ ಇರುವುದಿಲ್ಲ. ಅಶರೀರಿಯೂ ಅಸಂಗನೂ ಅಸಂಸಾರಿಯೂ ಆದ ಶ್ರೀಕೃಷ್ಣನನ್ನೇ ತನ್ನ ಪರಮಾರ್ಥಸ್ವರೂಪವೆಂದು ತಿಳಿದವನೇ ಬ್ರಹ್ಮಜ್ಞಾನಿಯು. ತನ್ನನ್ನೂ ಅಸಂಸಾರಿಯೆಂದು ತಿಳಿದರೆ ಅಂಥವನಿಗೂ ಜನ್ಮಮರಣಬಂಧನವಿರುವುದಿಲ್ಲ. ಆತ್ಮಜ್ಞಾನದ ಫಲವಿದು. ಜ್ಞಾನಿಯೂ ಭಗವಂತನೂ ಒಂದೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಮಯೋಗಿನೇ ವಾಸುದೇವಾಯ ನಮಃ॥</div>
  <div>ಆತ್ಮೌಪಮ್ಯೇನ ಸರ್ವತ್ರ ಸುಖಂ ದುಃಖಂ ಚ ಪಶ್ಯತಿ।<br/>ಸ ಏವ ಪರಮೋ ಯೋಗೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತನ್ನಂತೆಯೇ ಸುಖದುಃಖಗಳನ್ನು ಎಲ್ಲರಲ್ಲಿಯೂ ಸಮವಾಗಿ ಕಾಣುವವನೇ <strong>ಪರಮಯೋಗಿ</strong>ಯೆನಿಸುತ್ತಾನೆ.</p>
  </div>
  <div>
    <p>ನವೆಂಬರ್ ೨೨</p>
  </div>
  <div>
    <p>೩೨೭. ಪರಮಯೋಗಿಯಿವನು</p>
  </div>
  <div>ಆತ್ಮೌಪಮ್ಯೇನ ಸರ್ವತ್ರ ಸಮಂ ಪಶ್ಯತಿ ಯೋಽಜುರ್ನ।<br/>ಸುಖಂ ವಾ ಯದಿ ವಾ ದುಃಖಂ ಸ ಯೋಗೀ ಪರಮೋ ಮತಃ॥</div>
  <div>
    <p>ಭಗವದ್ಗೀತಾ ೬-೩೨</p>
  </div>
  <div>ಯಾವ ಸಾಧಕನು ಸರ್ವಪ್ರಾಣಿಗಳಲ್ಲಿಯೂ ಸುಖವನ್ನಾಗಲೀ ದುಃಖವನ್ನಾಗಲೀ ತನಗಾಗುವಂತೆಯೇ ಸಮಾನವಾಗಿ ಕಾಣುತ್ತಾನೆಯೋ, ಎಲೈ ಅರ್ಜುನನೆ, ಅಂಥವನೇ <strong>ಶ್ರೇಷ್ಠನಾದ ಯೋಗಿ</strong> ಎನಿಸುತ್ತಾನೆ.</div>
  <div>ಭಗವಂತನಲ್ಲಿ ತನ್ನ ಮನಸ್ಸನ್ನು ಇಟ್ಟವನೇ ಯೋಗಿಯು. ಇಂಥ ಯೋಗಿಯು ಭಗವಂತನಿಗೆ ಪ್ರಿಯನಾಗುತ್ತಾನೆ. ಇಂಥ ಯೋಗಿಗಳಲ್ಲಿ ಪರಮಯೋಗಿಯು ಯಾರು? ಎಂದರೆ ಇಲ್ಲಿದೆ ಉತ್ತರ:</div>
  <div>
    <p>ಸುಖ ದುಃಖಗಳು ಎಲ್ಲ ಪ್ರಾಣಿಗಳಿಗೂ ಉಂಟಾಗುತ್ತವೆಯಲ್ಲವೆ? ಪ್ರತಿಯೊಬ್ಬನಿಗೂ ಸುಖವು ಬೇಕು, ದುಃಖವು ಬೇಡ. ಸುಖವೆಂದರೆ ಮನಸ್ಸಿನಲ್ಲಿ ಸಂತೋಷವನ್ನುಂಟುಮಾಡುವ ವೃತ್ತಿ; ಸುಖವು ಪ್ರತಿಯೊಬ್ಬನಿಗೂ ಇಷ್ಟವಾದದ್ದೇ; ದುಃಖವೆಂದರೆ ಯಾರಿಗೂ ಬೇಡವಾದದ್ದು, ಅನಿಷ್ಟವಾದ ಫಲವು. ತನಗೆ ಸನ್ಮಾನವಾದರೆ ಸುಖ, ಅಪಮಾನವಾದರೆ ದುಃಖ; ಇಷ್ಟಪ್ರಾಪ್ತಿಯಾದರೆ ಸುಖ, ಅನಿಷ್ಟಪ್ರಾಪ್ತಿಯಾದರೆ ದುಃಖ. ಹೀಗೆಯೇ ಇತರರಿಗೂ ಸುಖದುಃಖಗಳ ಅನುಭವವಾಗುತ್ತದೆ ಎಂದು ತಿಳಿದು ಅವರಿಗೂ ಸುಖವನ್ನೇ ಉಂಟುಮಾಡುತ್ತಾ, ದುಃಖವನ್ನು ಉಂಟುಮಾಡದಿರುವವನೇ <strong>ಪರಮಯೋಗಿಯು</strong>. ತನ್ನಂತೆ ಪರರನ್ನು ಕಾಣುವವನೇ ಪರಮಯೋಗಿಯು. ಸರ್ವರಲ್ಲಿಯೂ ಸಮನಾದ ಒಬ್ಬನೇ ಆತ್ಮನನ್ನು ಕಾಣುವವನೇ <strong>ಪರಮಯೋಗಿ</strong>ಯೆನಿಸುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವೃಕ್ಷರಾಜಾಯ ವಾಸುದೇವಾಯ ನಮಃ॥</div>
  <div>ಅಶ್ವತ್ಥಃ ಸರ್ವವೃಕ್ಷಾಣಾಂ ಬ್ರಹ್ಮವಿಷ್ಣುಶಿವಾತ್ಮಕಃ।<br/>ದೇವರ್ಷೀಣಾಂ ನಾರದೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ಮರಗಳ ಪೈಕಿ ತ್ರಿಮೂರ್ತಿಸ್ವರೂಪವಾದ <strong>ಅಶ್ವತ್ಥವೂ</strong> ಮತ್ತು ದೇವರ್ಷಿಗಳಲ್ಲಿ <strong>ನಾರದನೂ</strong> ಭಗವಂತನ ವಿಭೂತಿಗಳಾಗಿರುತ್ತಾರೆ.</p>
  </div>
  <div>
    <p>ನವೆಂಬರ್ ೨೩</p>
  </div>
  <div>
    <p>೩೨೮. ನಾರದಮಹರ್ಷಿ</p>
  </div>
  <div>ಅಶ್ವತ್ಥಃ ಸರ್ವವೃಕ್ಷಾಣಾಂ ದೇವರ್ಷೀಣಾಂ ಚ ನಾರದಃ।<br/>ಗಂಧರ್ವಾಣಾಂ ಚಿತ್ರರಥಃ ಸಿದ್ಧಾನಾಂ ಕಪಿಲೋ ಮುನಿಃ॥</div>
  <div>
    <p>ಭಗವದ್ಗೀತಾ ೧೦-೨೬</p>
  </div>
  <div>ಎಲೈ ಅರ್ಜುನನೆ, ಮರಗಳಲ್ಲಿ ನಾನು <strong>ಅಶ್ವತ್ಥ</strong> ವೂ, ದೇವರ್ಷಿಗಳಲ್ಲಿ <strong>ನಾರದ</strong>ನೂ, ಗಂಧರ್ವರಲ್ಲಿ <strong>ಚಿತ್ರರಥ</strong>ನೂ, ಸಿದ್ಧರುಗಳಲ್ಲಿ <strong>ಕಪಿಲ ಮಹರ್ಷಿ</strong>ಯೂ ಆಗಿದ್ದೇನೆ.</div>
  <div/>
  <div>೧.</div>
  <div><strong>ಅಶ್ವತ್ಥವೃಕ್ಷ</strong>—ಅರಳಿಮರ. ಇದು ವೃಕ್ಷರಾಜನೆನಿಸಿದೆ.</div>
  <div>ಮೂಲತೋ ಬ್ರಹ್ಮರೂಪಾಯ ಮಧ್ಯತೋ ವಿಷ್ಣುರೂಪಿಣೇ।<br/>ಅಗ್ರತಃ ಶಿವರೂಪಾಯ ವೃಕ್ಷರಾಜಾಯ ತೇ ನಮಃ॥</div>
  <div>
    <p>ಅಶ್ವತ್ಥವೃಕ್ಷವು ವೃಕ್ಷರಾಜನಾದ್ದರಿಂದ ಭಗವಂತನ ವಿಭೂತಿಯೆನಿಸಿರುತ್ತದೆ.</p>
  </div>
  <div>೨.</div>
  <div><strong>ನಾರದ ಮಹರ್ಷಿ</strong>ಯು ದೇವರ್ಷಿಗಳಲ್ಲಿ ಶ್ರೇಷ್ಠನು. ನರ, ನಾರಾಯಣ, ವಾಲಖಿಲ್ಯ, ಕರ್ದಮ, ಪರ್ವತ ಮುಂತಾದ ದೇವರ್ಷಿಗಳಲ್ಲಿ ಜ್ಞಾನಿಪುಂಗವರಾದ <strong>ನಾರದರು</strong> ಶ್ರೇಷ್ಠರು.</div>
  <div>೩.</div>
  <div><strong>ಚಿತ್ರರಥ</strong>ನು ದೇವಲೋಕದ ಗಂಧರ್ವರಾದ ಹಾಹಾ, ಹೂಹೂ, ವಿಶ್ವಾವಸು, ತುಂಬುರು, ಮುಂತಾದವರಲ್ಲಿ ಶ್ರೇಷ್ಠನಾದ ರಾಜನು.</div>
  <div>೪.</div>
  <div><strong>ಕಪಿಲ ಮಹರ್ಷಿ</strong>ಯು ಸಿದ್ಧರಲ್ಲಿ ಶ್ರೇಷ್ಠನಾಗಿರುತ್ತಾನೆ. ಸಿದ್ಧಪುರುಷರೂ, ಷಡ್ಗುಣೈಶ್ವರ್ಯ ಸಂಪನ್ನರೂ, ಭಗವಂತನ ಅಂಶಸಂಪನ್ನರೂ ಆದ <strong>ಕಪಿಲ</strong>ಮಹರ್ಷಿಗಳೂ ಭಗವಂತನ ವಿಭೂ ತಿಯೇ ಆಗಿರುತ್ತಾರೆ. ಇವರುಗಳು <strong>ಭಗವಂತನ ವಿಭೂತಿಗಳೇ.</strong></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ತಾಮಸದೋಷರಹಿತಾಯ ವಾಸುದೇವಾಯ ನಮಃ॥</div>
  <div>ದೀರ್ಘಸೂತ್ರೀ ವಿಷಾದೀ ಚ ಶಠಃ ಶ್ರದ್ಧಾವಿವರ್ಜಿತಃ।<br/>ಕರ್ತಾಽಸೌ ತಾಮಸಃ ಪ್ರೋಕ್ತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೀರ್ಘಸೂತ್ರಿಯೂ ವಿಷಾದಿಯೂ ಶಠನೂ ಶ್ರದ್ಧಾರಹಿತನೂ ಆದ ಕರ್ತೃವು <strong>ತಾಮಸಕರ್ತೃ</strong>ವೆನಿಸುತ್ತಾನೆ.</p>
  </div>
  <div>
    <p>ನವೆಂಬರ್ ೨೪</p>
  </div>
  <div>
    <p>೩೨೯. ತಾಮಸಕರ್ತೃವಿನ ಎಂಟು ಲಕ್ಷಣಗಳು</p>
  </div>
  <div>ಅಯುಕ್ತಃ ಪ್ರಾಕೃತಃ ಸ್ತಬ್ಧಃ ಶಠೋ ನೈಷ್ಕೃತಿಕೋಽಲಸಃ।<br/>ವಿಷಾದೀ ದೀರ್ಘಸೂತ್ರೀ ಚ ಕರ್ತಾ ತಾಮಸ ಉಚ್ಯತೇ॥</div>
  <div>
    <p>ಭಗವದ್ಗೀತಾ ೧೮-೨೮</p>
  </div>
  <div>
    <p>ಅಯುಕ್ತನೂ ಪ್ರಾಕೃತನೂ ಸ್ತಬ್ಧನೂ ಶಠನೂ ನೈಷ್ಕೃತಿಕನೂ ಅಲಸನೂ ವಿಷಾದಿಯೂ ದೀರ್ಘಸೂತ್ರಿಯೂ <strong>ತಾಮಸ ಕರ್ತೃ</strong>ವೆನಿಸುತ್ತಾನೆ.</p>
  </div>
  <div>
    <p>ಈ ಶ್ಲೋಕದಲ್ಲಿ <strong>ತಾಮಸ ಕರ್ತೃ</strong>ವಿನ ಎಂಟು ಲಕ್ಷಣಗಳನ್ನು ಹೇಳಿದೆ:</p>
  </div>
  <div>೧.</div>
  <div><strong>ಅಯುಕ್ತನು</strong>—ಶ್ರದ್ಧಾ , ಏಕಾಗ್ರತೆಯಿಲ್ಲದವನು.</div>
  <div>೨.</div>
  <div><strong>ಪ್ರಾಕೃತನು</strong>—ಗುರು ಶಾಸ್ತ್ರಗಳಿಂದ ಯಾವ ವಿಶೇಷವಾದ ಸಂಸ್ಕಾರಗಳನ್ನೂ ಪಡೆಯದೇ ಪಶುವಿನಂತೆ ವರ್ತಿಸುವವನು.</div>
  <div>೩.</div>
  <div><strong>ಸ್ತಬ್ಧನು</strong>—ವಿನಯ ಸೌಶೀಲ್ಯಾದಿ ಸದ್ಗುಣರಹಿತನಾದವನು. ದೇವದ್ವಿಜ ಗುರುಹಿರಿಯರಿಗೆ ನಮಸ್ಕಾರಾದಿಗಳನ್ನು ಮಾಡದವನು.</div>
  <div>೪.</div>
  <div><strong>ಶಠನು</strong>—ಮೋಸ, ವಂಚನೆ, ದ್ರೋಹದ ಸ್ವಭಾವದವನು.</div>
  <div>೫.</div>
  <div><strong>ನೈಷ್ಕೃತಿಕನು</strong>—ಮತ್ತೊಬ್ಬರ ಜೀವನವನ್ನು ನಾಶಮಾಡಿ ಅವರಿಗೆ ತೊಂದರೆಯನ್ನುಂಟುಮಾಡುವವನು.</div>
  <div>೬.</div>
  <div><strong>ಅಲಸನು</strong>—ಯಾವಾಗಲೂ ಸೋಮಾರಿಯಾಗಿಯೇ ಇರುವವನು.</div>
  <div>೭.</div>
  <div><strong>ವಿಷಾದೀ</strong>—ಯಾವಾಗಲೂ ಕುಗ್ಗಿರುವ ಮನಸ್ಸುಳ್ಳವನು.</div>
  <div>೮.</div>
  <div><strong>ದೀರ್ಘಸೂತ್ರೀ</strong>—ಕೆಲಸವನ್ನು ನಿಧಾನವಾಗಿ ಮಾಡುವವನು.<p>ಈ ಎಂಟು ದೋಷಗಳನ್ನೂ ಅಧ್ಯಾತ್ಮಸಾಧಕನು ಕೈಬಿಡಬೇಕು.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಕೃತೇಃ ಪರಾಯ ವಾಸುದೇವಾಯ ನಮಃ॥</div>
  <div>ಅವ್ಯಕ್ತಂ ಚ ಮಹತ್ತತ್ತ್ವಂ ಮನಶ್ಚ ಭೂತಪಂಚಕಮ್।<br/>ಅಪರಾ ಪ್ರಕೃತಿಃ ಪ್ರೋಕ್ತಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅವ್ಯಕ್ತ, ಮಹತ್, ಅಹಂಕಾರ ಮತ್ತು ಪೃಥಿವ್ಯಾದಿ ಪಂಚಭೂತಗಳಿಗೆ <strong>ಅಪರಾಪ್ರಕೃತಿ</strong> ಎಂದು ಹೆಸರು.</p>
  </div>
  <div>
    <p>ನವೆಂಬರ್ ೨೫</p>
  </div>
  <div>
    <p>೩೩೦. ಪ್ರಕೃತಿಯ ಎಂಟು ರೂಪಗಳು</p>
  </div>
  <div>ಭೂಮಿರಾಪೋಽನಲೋ ವಾಯುಃ ಖಂ ಮನೋ ಬುದ್ಧಿರೇವ ಚ।<br/>ಅಹಂಕಾರ ಇತೀಯಂ ಮೇ ಭಿನ್ನಾ ಪ್ರಕೃತಿರಷ್ಟಧಾ॥</div>
  <div>
    <p>ಭಗವದ್ಗೀತಾ ೭-೪</p>
  </div>
  <div><p>ಭೂಮಿ, ಅಪ್ಪು, ಅಗ್ನಿ, ವಾಯು, ಆಕಾಶ, ಮನಸ್ಸು, ಬುದ್ಧಿ ಮತ್ತು ಅಹಂಕಾರ—ಈ ಎಂಟು ರೂಪಗಳಾಗಿ, ಎಲೈ ಅರ್ಜುನನೆ, ನನ್ನ ಪ್ರಕೃತಿಯು ಹರಡಿಕೊಂಡಿರುತ್ತದೆ.</p><p>ಇಲ್ಲಿ <strong>ಅಪರಾಪ್ರಕೃತಿಯ</strong> ಎಂಟು ರೂಪಗಳನ್ನು ತಿಳಿಸಲಾಗಿರುತ್ತದೆ.</p>ಅಪರಾ ಎಂದರೆ <strong>ನ ಪರಾ</strong>, ಪರವಲ್ಲದ್ದು, ಹೀನವಾದದ್ದು. ಇದೇ ಜಡವಾದ ಪ್ರಕೃತಿಯು. ಇದೇ ಕಾಪಿಲ ಸಾಂಖ್ಯ ದರ್ಶನದ <strong>ಪ್ರಧಾನ ತತ್ತ್ವವು</strong>. ಇದು ಎಂಟು ವಿಧವಾಗಿ ಹರಡಿಕೊಂಡಿರುತ್ತದೆ.</div>
  <div/>
  <div/>
  <div>೧.</div>
  <div><strong>ಪೃಥಿವೀ</strong>—ಗಂಧಗುಣವನ್ನುಳ್ಳ ಸ್ಥೂಲತಮವಾದ ಭೂತ.</div>
  <div>೨.</div>
  <div><strong>ಅಪ್ಪು</strong>—ರಸಗುಣವನ್ನುಳ್ಳ ಸ್ಥೂಲತರವಾದ ಭೂತ.</div>
  <div>೩.</div>
  <div><strong>ತೇಜಸ್ಸು</strong>—ತೇಜೋಗುಣವನ್ನುಳ್ಳ ಸ್ಥೂಲವಾದ ಭೂತ.</div>
  <div>೪.</div>
  <div><strong>ವಾಯು</strong>—ಸ್ಪರ್ಶಗುಣವನ್ನುಳ್ಳ ಸೂಕ್ಷ್ಮವಾದ ಭೂತ.</div>
  <div>೫.</div>
  <div><strong>ಆಕಾಶ</strong>—ಶಬ್ದಗುಣವನ್ನುಳ್ಳ ಸೂಕ್ಷ್ಮತರವಾದ ಭೂತ.</div>
  <div>೬.</div>
  <div><strong>ಮನಸ್ಸು</strong>—ಸ್ಥೂಲ ಮನಸ್ಸಿಗೆ ಕಾರಣವಾದ <strong>ಅಹಂಕಾರ ತತ್ತ್ವ</strong>.</div>
  <div>೭.</div>
  <div><strong>ಬುದ್ಧಿ</strong>—ಅಹಂಕಾರಕಾರಣವಾದ ಸೂಕ್ಷ್ಮತಮವಾದ <strong>ಮಹತ್ತತ್ತ್ವ</strong>.</div>
  <div>೮.</div>
  <div><strong>ಅಹಂಕಾರ</strong>—ಮಹತ್ತಿಗೂ ಕಾರಣವಾದ <strong>ಅವ್ಯಾಕೃತ ತತ್ತ್ವ.</strong></div>
  <div>
    <p>ಈ ಎಂಟಕ್ಕೂ <strong>ಅಪರಾಪ್ರಕೃತಿ</strong> ಎಂದು ಹೆಸರು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧೀರಪುಂಗವಾಯ ವಾಸುದೇವಾಯ ನಮಃ॥</div>
  <div>ದೇಹೋಽಯಂ ಜಾಯತೇ ನಿತ್ಯಂ ಮ್ರಿಯತೇ ಚ ಸ್ವಭಾವತಃ।<br/>ಆತ್ಮಾ ತು ನಿರ್ವಿಕಾರೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈ ದೇಹವು ಹುಟ್ಟುತ್ತಲೂ ಸಾಯುತ್ತಲೂ ಇರುತ್ತದೆ. ಆದರೆ ಆತ್ಮನು ಮಾತ್ರ ಸ್ವಭಾವದಿಂದಲೇ ನಿರ್ವಿಕಾರಿಯು.</p>
  </div>
  <div>
    <p>ನವೆಂಬರ್ ೨೬</p>
  </div>
  <div>
    <p>೩೩೧. ಧೀರನಿಗೆ ದುಃಖವಿಲ್ಲ</p>
  </div>
  <div>ದೇಹಿನೋಽಸ್ಮಿನ್ ಯಥಾ ದೇಹೇ ಕೌಮಾರಂ ಯೌವನಂ ಜರಾ।<br/>ತಥಾ ದೇಹಾಂತರಪ್ರಾಪ್ತಿಃ ಧೀರಸ್ತತ್ರ ನ ಮುಹ್ಯತಿ॥</div>
  <div>
    <p>ಭಗವದ್ಗೀತಾ ೨-೧೩</p>
  </div>
  <div>ಈ ದೇಹದಲ್ಲಿ ಹೇಗೆ ಕೌಮಾರ, ಯೌವನ ಮತ್ತು ಮುಪ್ಪುಗಳೆಂಬ ವಿಕಾರಗಳು ಉಂಟಾಗುತ್ತವೆಯೋ, ಹಾಗೆಯೇ ಈ ದೇಹಿಗೆ ಜನ್ಮಾಂತರವೂ ಉಂಟಾಗುತ್ತದೆ. ಇದನ್ನು ತಿಳಿದ ಧೀರನು ಈ ದೇಹದ ವಿಷಯದಲ್ಲಿ ಮೋಹಗೊಳ್ಳುವುದಿಲ್ಲ.</div>
  <div>ಈ ಶ್ಲೋಕದಲ್ಲಿ ದೇಹಿಗೂ ದೇಹಕ್ಕೂ ವೈಲಕ್ಷಣ್ಯವನ್ನು ಸುಂದರವಾಗಿ ತಿಳಿಸಲಾಗಿದೆ. ತಾನು ದೇಹಿಯೇ ಹೊರತು ದೇಹವಲ್ಲ ಎಂದು ತಿಳಿದವನೇ <strong>ಧೀರ</strong>ನು. ದೇಹವನ್ನೇ ತಾನೆಂದು ತಿಳಿದವನು <strong>ದೀನ</strong>ನು.</div>
  <div>
    <p>ದೇಹವು ನಿತ್ಯವಿಕಾರಿ, ಕ್ಷಣ ಕ್ಷಣಕ್ಕೂ ಈ ದೇಹವು ಬದಲಾವಣೆಯಾಗುತ್ತಲೇ ಇರುತ್ತದೆ. ಹರಿಯುತ್ತಿರುವುದೇ ನದಿಗೆ ಸ್ವಭಾವವಾಗಿರುವಂತೆ, ಸುಡುವುದೇ ಬೆಂಕಿಗೆ ಸ್ವಭಾವವಾಗಿರುವಂತೆ, ಬದಲಾವಣೆಯಾಗುತ್ತಿರುವುದೇ ದೇಹಕ್ಕೆ ಸ್ವಭಾವವಾಗಿರುತ್ತದೆ. ಬಾಲ್ಯ, ಕೌಮಾರ, ಯೌವನ ಮತ್ತು ವಾರ್ಧಕ್ಯಗಳೆಂಬ ವಿಕಾರಗಳು ಶರೀರಕ್ಕೆ ಬೇಡಬೇಡವೆಂದರೂ ಆಗುತ್ತಲೇ ಇರುತ್ತವೆ. ಆದರೆ ಆತ್ಮನಿಗೆ ಮಾತ್ರ ಈ ವಿಕಾರಗಳೆಂಬುದು ಇಲ್ಲವೇ ಇಲ್ಲ. ಹೀಗಿರುವುದರಿಂದ ಈ ಶರೀರವು ಮೃತವಾದರೆ ಮತ್ತೊಂದು ಶರೀರವು ಬರುತ್ತದೆ. ಆದರೆ ಆತ್ಮನು ಮಾತ್ರ ನಿತ್ಯನಿರ್ವಿಕಾರಿಸ್ವರೂಪನೇ ಆಗಿರುತ್ತಾನೆ. ಹೀಗೆಂದರಿತ ಧೀರನಿಗೆ ಶೋಕವಾಗಲಿ ಮೋಹವಾಗಲಿ ಉಂಟಾಗುವುದಿಲ್ಲ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಸತ್ಯಪ್ರತಿಜ್ಞಾಯ ವಾಸುದೇವಾಯ ನಮಃ॥</div>
  <div>“ಸದ್ಭಕ್ತಾನ್ ಉದ್ಧರಾಮ್ಯೇವ ಮೃತ್ಯುಸಂಸಾರಸಾಗರಾತ್”।<br/>ಇತ್ಯೇವಂ ಪ್ರತಿಜಾನಂತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>“ಸದ್ಭಕ್ತರನ್ನು ನಾನು ಮೃತ್ಯುಸಂಸಾರಸಾಗರದಿಂದ ಮೇಲಕ್ಕೆ ಎತ್ತುತ್ತೇನೆ” ಎಂದು ಪ್ರತಿಜ್ಞೆಯನ್ನು ಮಾಡಿದ ಭಗವಂತನನ್ನು ಭಜಿಸುತ್ತೇನೆ.</p>
  </div>
  <div>
    <p>ನವೆಂಬರ್ ೨೭</p>
  </div>
  <div>
    <p>೩೩೨. ಗೀತಾಚಾರ್ಯನ ಪ್ರತಿಜ್ಞೆ !</p>
  </div>
  <div>ತೇಷಾಮಹಂ ಸಮುದ್ಧರ್ತಾ ಮೃತ್ಯುಸಂಸಾರಸಾಗರಾತ್।<br/>ಭವಾಮಿ ನ ಚಿರಾತ್ ಪಾರ್ಥ ಮಯ್ಯಾವೇಶಿತಚೇತಸಾಮ್॥</div>
  <div>
    <p>ಭಗವದ್ಗೀತಾ ೧೨-೭</p>
  </div>
  <div>
    <p>ನನ್ನಲ್ಲಿಯೇ ಮನಸ್ಸನ್ನಿಟ್ಟಿರುವ, ನನ್ನ ಭಕ್ತರನ್ನು ನಾನು, ಎಲೈ ಪಾರ್ಥನೆ, ಈ ಮೃತ್ಯುಸಂಸಾರಸಾಗರದಿಂದ ಮೇಲಕ್ಕೆ ಎತ್ತಿಬಿಡುತ್ತೇನೆ.</p>
  </div>
  <div>
    <p>ಭಗವದ್ಭಕ್ತರಾದ ನಿಜಮುಮುಕ್ಷುಸಾಧಕರಿಗೆ ಇದೋ ಇಲ್ಲಿದೆ, ಭಗವಂತನ ಸತ್ಯವಾದ ಆಶ್ವಾಸನೆ, “ನನ್ನನ್ನೇ ಪೂರ್ಣವಾಗಿ ನಂಬಿದವರನ್ನು ನಾನು ಈ ಸಂಸಾರಸಾಗರದಿಂದ ಸಂಪೂರ್ಣವಾಗಿ ದಾಟಿಸಿಬಿಡುತ್ತೇನೆ” ಎಂದು.</p>
  </div>
  <div>
    <p>ಅಧ್ಯಾತ್ಮಸಾಧಕರಾದ ಮುಮುಕ್ಷುಗಳು ಭಗವಂತನಲ್ಲಿ ಸಂಪೂರ್ಣವಾಗಿ ಶರಣಾಗತರಾಗಬೇಕು. ಭಗವಂತನಲ್ಲಿಯೇ ಸರ್ವವನ್ನೂ ಸಮರ್ಪಿಸಿಬಿಡಬೇಕು. ನಿಷ್ಕಾಮರಾಗಿ ಭಗವಂತನನ್ನು ಆರಾಧಿಸುತ್ತಿರಬೇಕು. ಅಂಥ ಭಕ್ತರನ್ನು ಭಗವಂತನೇ ಈ ಸಂಸಾರಸಾಗರದಿಂದ ದಾಟಿಸಿಬಿಡುತ್ತಾನೆ. ಇದು ಮೃತ್ಯುಸಾಗರ, ದುಃಖಸಾಗರ, ರೋಗಸಾಗರ; ಇದನ್ನು ದಾಟುವುದೆಂಬುದು ಸುಲಭದ ಮಾತಲ್ಲ. ಎಂಥೆಂಥ ದೊಡ್ಡ ದೊಡ್ಡ ಸಾಧಕರೂ ಈ ಸಂಸಾರಸಾಗರದಲ್ಲಿ ಬಿದ್ದಿರುತ್ತಾರೆ. ಆದರೆ ಭಗವಂತನನ್ನು ಆಶ್ರಯಿಸಿದವರು ಅತ್ಯಂತ ಸುಲಭವಾಗಿ ಭಗವಂತನ ಕೃಪೆಯಿಂದ ಈ ಮೃತ್ಯುರೂಪವಾದ ಸಂಸಾರಸಾಗರವನ್ನು ದಾಟಿಬಿಡಬಲ್ಲರು. ಅಂಬಿಗನಾದ ಭಗವಂತನ ಕೃಪೆಯಿದ್ದರೆ ಭಕ್ತರಾದ ಸಾಧಕರು ಈ ಸಂಸಾರಸಾಗರವನ್ನು ಸುಲಭವಾಗಿ ದಾಟಬಹುದಲ್ಲವೆ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನಭಾಸ್ಕರಾಯ ವಾಸುದೇವಾಯ ನಮಃ॥</div>
  <div>ಸೂರ್ಯವತ್ ಪ್ರತ್ಯಗಾತ್ಮಾಯಂ ನಿರ್ವಿಕಾರೋ ನಿರಂಜನಃ।<br/>ಪ್ರಕಾಶಯತಿ ತತ್ ಕ್ಷೇತ್ರಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈ ಪ್ರತ್ಯಗಾತ್ಮನು ಸೂರ್ಯನಂತೆ ನಿರ್ವಿಕಾರನೂ ನಿರಂಜನನೂ ಆಗಿ ಕ್ಷೇತ್ರವೆಲ್ಲವನ್ನೂ ಬೆಳಗುತ್ತಾನೆ.</p>
  </div>
  <div>
    <p>ನವೆಂಬರ್ ೨೮</p>
  </div>
  <div>
    <p>೩೩೩. ಸೂರ್ಯನಂತೆ ಆತ್ಮನು</p>
  </div>
  <div>ಯಥಾ ಪ್ರಕಾಶಯತ್ಯೇಕಃ ಕೃತ್ಸ್ನಂ ಲೋಕಮಿಮಂ ರವಿಃ।<br/>ಕ್ಷೇತ್ರಂ ಕ್ಷೇತ್ರೀ ತಥಾ ಕೃತ್ಸ್ನಂ ಪ್ರಕಾಶಯತಿ ಭಾರತ॥</div>
  <div>
    <p>ಭಗವದ್ಗೀತಾ ೧೩-೩೩</p>
  </div>
  <div>
    <p>ಒಬ್ಬನೇ ಸೂರ್ಯನು ಈ ಇಡೀ ಪ್ರಪಂಚವನ್ನು ಹೇಗೆ ಬೆಳಗುತ್ತಾನೆಯೋ, ಅದೇ ರೀತಿಯಲ್ಲಿ, ಎಲೈ ಭಾರತನೆ, ಒಬ್ಬನೇ ಪರಮಾತ್ಮನು ಈ ಸಮಸ್ತ ಕ್ಷೇತ್ರವನ್ನೂ ಸಂಪೂರ್ಣವಾಗಿ ಬೆಳಗುತ್ತಿರುತ್ತಾನೆ.</p>
    <p>ಆತ್ಮನಿಗೆ ಸೂರ್ಯನ ದೃಷ್ಟಾಂತವನ್ನು ವೇದಾಂತಗಳಲ್ಲಿ ಅಲ್ಲಲ್ಲಿ ಕೊಡುತ್ತಾರೆ. ಈ ದೃಷ್ಟಾಂತದಲ್ಲಿ ಐದು ವಿವಕ್ಷಿತವಾದ ಅಂಶಗಳಿರುತ್ತವೆ.</p>
  </div>
  <div>೧.</div>
  <div><strong>ಏಕ ಏವ</strong>—ಸೂರ್ಯನೊಬ್ಬನೇ ಇಡೀ ಪ್ರಪಂಚವನ್ನೆಲ್ಲ ಬೆಳಗುವಂತೆ ಆತ್ಮನೊಬ್ಬನೇ ಎಲ್ಲ ದೇಹಗಳನ್ನೂ ಬೆಳಗುತ್ತಾನೆ.</div>
  <div>೨.</div>
  <div><strong>ನಿರ್ಲಿಪ್ತಃ ಸನ್</strong>—ಸೂರ್ಯನು ರಾಗದ್ವೇಷರಹಿತನಾಗಿ ನಿರ್ಲಿಪ್ತನಾಗಿ ಎಲ್ಲವನ್ನೂ ಬೆಳಗುವಂತೆಯೇ ಆತ್ಮನೂ ನಿರ್ಲಿಪ್ತನಾಗಿ ಬೆಳಗುತ್ತಾನೆ.</div>
  <div>೩.</div>
  <div><strong>ಸ್ವಭಾವತಃ</strong>—ಸೂರ್ಯನು ಸ್ವಾಭಾವಿಕವಾಗಿಯೇ ಕ್ರಿಯಾರಹಿತನಾಗಿ ಬೆಳಗುವಂತೆ ಆತ್ಮನೂ ಕ್ರಿಯೆಯಿಲ್ಲದೆ ಸಹಜವಾಗಿ ಬೆಳಗುತ್ತಾನೆ.</div>
  <div>೪.</div>
  <div><strong>ಜನ್ಮಮರಣರಾಹಿತ್ಯ</strong>—ಸೂರ್ಯನಿಗೆ ಹೇಗೆ ಉದಯವಾಗಲೀ ಅಸ್ತಮಾನವಾಗಲೀ ಇಲ್ಲವೋ ಅಂತೆಯೇ ಆತ್ಮನಿಗೂ ಜನ್ಮಮರಣಗಳಿಲ್ಲ.</div>
  <div>೫.</div>
  <div><strong>ಸಾಕ್ಷಿಯಾಗಿ</strong>—ಸೂರ್ಯನು ಸರ್ವಪ್ರಾಣಿಗಳಿಗೂ ಸಾಕ್ಷಿಯಾಗಿರುವಂತೆಯೇ ಆತ್ಮನೂ ಕೇವಲ ಸಾಕ್ಷಿಸ್ವರೂಪನಾಗಿ ಬೆಳಗುತ್ತಾನೆ.<p>ಸೂರ್ಯನಿಗೂ ಆತ್ಮನಾಗಿರುವ ಪ್ರತ್ಯಗಾತ್ಮನನ್ನೇ ತಮ್ಮ ಸ್ವರೂಪವೆಂದು ತಿಳಿದವರೇ ಆತ್ಮಜ್ಞಾನಿಗಳೆನಿಸುತ್ತಾರೆ.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಮಪುರುಷಾಯ ವಾಸುದೇವಾಯ ನಮಃ॥</div>
  <div>ಅನಾತ್ಮವಿಷಯಾನ್ ತ್ಯಕ್ತ್ವಾ ಭಗವದ್ಧ್ಯಾನತತ್ಪರಃ।<br/>ಪರಮಂ ಪುರುಷಂ ಯಾತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅನಾತ್ಮವಿಷಯಗಳನ್ನು ಕೈಬಿಟ್ಟು ಭಗವಂತನನ್ನೇ ಧ್ಯಾನಮಾಡುವ ಉಪಾಸಕನು ಪರಮಾತ್ಮನನ್ನೇ ಹೊಂದಿಬಿಡುತ್ತಾನೆ.</p>
  </div>
  <div>
    <p>ನವೆಂಬರ್ ೨೯</p>
  </div>
  <div>
    <p>೩೩೪. ಅಭ್ಯಾಸಯೋಗದ ಫಲ</p>
  </div>
  <div>ಅಭ್ಯಾಸಯೋಗಯುಕ್ತೇನ ಚೇತಸಾ ನಾನ್ಯಗಾಮಿನಾ।<br/>ಪರಮಂ ಪುರುಷಂ ದಿವ್ಯಂ ಯಾತಿ ಪಾರ್ಥಾನುಚಿಂತಯನ್॥</div>
  <div>
    <p>ಭಗವದ್ಗೀತಾ ೮-೮</p>
  </div>
  <div><p>ಅಭ್ಯಾಸಯೋಗದಿಂದ ಕೂಡಿದ, ಅನನ್ಯಗಾಮಿಯಾದ ಮನಸ್ಸಿನಿಂದ ದಿವ್ಯನಾದ ಪರಮಪುರುಷನನ್ನು ಧ್ಯಾನಿಸುತ್ತಿದ್ದರೆ, ಅಂಥವನೂ ಕೂಡ, ಹೇ ಪಾರ್ಥ, ಪರಮಪುರುಷನನ್ನೇ ಸೇರುತ್ತಾನೆ.</p>ಅಭ್ಯಾಸಯೋಗವೆಂದರೆ ಭಗವಂತನಲ್ಲಿಯೇ ಮನಸ್ಸನ್ನು ಮತ್ತೆ ಮತ್ತೆ ನಿಲ್ಲಿಸಲು ಮಾಡುವ ವಿಶೇಷವಾದ ಪ್ರಯತ್ನವು. ಆದಷ್ಟೂ ಅನಾತ್ಮವಿಷಯಗಳಿಂದ ದೂರವಿದ್ದು, ಯಾವಾಗಲೂ ಭಗವಂತನನ್ನೇ ಮನಸ್ಸಿನಿಂದ ಚಿಂತಿಸುವುದೇ <strong>ಅಭ್ಯಾಸಯೋಗ</strong>ವೆನಿಸುತ್ತದೆ. ಸಾಧಕರು ಪ್ರಯತ್ನದಿಂದ ಇದನ್ನು ಮಾಡಬೇಕು. ಆಗ ಮನಸ್ಸು ಸಹಜವಾಗಿಯೇ ಬೇರೆಯ ವಸ್ತುಗಳ ಕಡೆಗೆ ಹೋಗುವುದಿಲ್ಲ. ಇದೇ ಅನನ್ಯಗಾಮಿಯಾದ ಮನಸ್ಸು.</div>
  <div>
    <p>ಇಂಥ ಮನಸ್ಸಿನಿಂದ ಪರಮಪುರುಷನನ್ನು ಸದಾ ಧ್ಯಾನಮಾಡು ವುದು ಸಾಧಕರಿಗೆ ಶ್ರೇಯಸ್ಕರವಾದದ್ದು. ಶಾಸ್ತ್ರಗಳಲ್ಲಿ ತಿಳಿಸಿರುವಂತೆ, ಸದ್ಗುರುಗಳಿಂದ ತಿಳಿದುಕೊಂಡು ಸೂರ್ಯಮಂಡಲದಲ್ಲಿರುವ ಪರಮಾತ್ಮನನ್ನು ಧ್ಯಾನಿಸುತ್ತಿರುವವನಿಗೆ ಆ ಪರಮಾತ್ಮನ ಪ್ರಾಪ್ತಿಯೇ ಉಂಟಾಗುತ್ತದೆ. ಉಪಾಸನೆಗೆ ತಕ್ಕಂಥ ಫಲವಾಗುತ್ತದೆ. ಮರಣಾನಂತರ ಆ ದಿವ್ಯ ಪುರುಷನನ್ನೇ ಅಂಥ ಉಪಾಸಕನು ಹೊಂದಿಬಿಡುತ್ತಾನೆ. ಭಗವಂತನ ಧ್ಯಾನದಿಂದ ಸಾಧಕನಿಗೆ ಭಗವಂತನ ಪ್ರಾಪ್ತಿಯೇ ಆಗಿಬಿಡುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
  
  <div>॥ ಓಂ ದೇವತಾರಾಧನಫಲವಿದೇ ವಾಸುದೇವಾಯ ನಮಃ॥</div>
  <div>ವೃಷ್ಟಿವ್ರೀಹ್ಯಾದಿಕಂ ಸರ್ವಂ ಲಭಂತೇ ಮಾನವಾಃ ಸದಾ।<br/>ದೇವತಾರಾಧನಾತ್ ನೂನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇವತಾರಾಧನೆಯಿಂದ ಮಾನವರು ಮಳೆ ಅನ್ನ ವಸ್ತ್ರಾದಿಗಳನ್ನು ಖಂಡಿತವಾಗಿಯೂ ಹೊಂದುತ್ತಾರೆ.</p>
  </div>
  <div>
    <p>ನವೆಂಬರ್ ೩೦</p>
  </div>
  <div>
    <p>೩೩೫. ದೇವತಾಪೂಜೆಯ ಫಲವಿದು</p>
  </div>
  <div>ದೇವಾನ್ ಭಾವಯತಾನೇನ ತೇ ದೇವಾ ಭಾವಯಂತು ವಃ।<br/>ಪರಸ್ಪರಂ ಭಾವಯಂತಃ ಶ್ರೇಯಃ ಪರಮವಾಪ್ಸ್ಯಥ॥</div>
  <div>
    <p>ಭಗವದ್ಗೀತಾ ೩-೧೧</p>
  </div>
  <div>ಎಲೈ ಮಾನವರೆ, ನೀವುಗಳು ಹೀಗೆ ಈ ಯಜ್ಞಯಾಗಾದ್ಯನುಷ್ಠಾನಗಳಿಂದ ದೇವತೆಗಳನ್ನು ಸಂತೋಷಗೊಳಿಸಿದರೆ, ಆ ದೇವತೆಗಳೂ ನಿಮಗೆ ಮಳೆ ಅನ್ನಾದಿಗಳನ್ನು ಕೊಟ್ಟು ನಿಮ್ಮನ್ನೂ ಸಂತೋಷಗೊಳಿಸುತ್ತಾರೆ. ಹೀಗೆ ನೀವುಗಳೂ ಮತ್ತು ಆ ದೇವತೆಗಳೂ ಒಬ್ಬರನ್ನೊಬ್ಬರು ತೃಪ್ತಿಪಡಿಸುತ್ತಾ ಇದ್ದರೆ, ಎಲೈ ಮಾನವರೆ, ನೀವುಗಳು ಪರಮವಾದ ಶ್ರೇಯಸ್ಸನ್ನೇ ಹೊಂದುವಿರಿ.</div>
  <div>ಮಾನವರಾದ ನಮಗೆ ಗೀತಾಚಾರ್ಯನ ಹಿತೋಪದೇಶವಿದು. ಮಾನವರಿಗೆ ಬದುಕಿರುವವರೆಗೂ ಮುಖ್ಯವಾಗಿ ಬೇಕಾದದ್ದು ಅನ್ನ ನೀರು ಬಟ್ಟೆ ವಸತಿಗಳು. ಅನ್ನ ನೀರಿಲ್ಲದೆ ಯಾರೊಬ್ಬರೂ ಬದುಕಿರಲಾರರು. ಮಳೆಯಾದರೇ ಅಲ್ಲವೆ, ನೀರು ಅಕ್ಕಿ, ಕಡ್ಡಿಕಾಳುಗಳು ದೊರಕುತ್ತವೆ?</div>
  <div>
    <p>ಮಾನವನು ಎಷ್ಟೇ ಪ್ರಚಂಡನಾದರೂ ಒಂದು ಹನಿ ನೀರನ್ನೂ ಸೃಷ್ಟಿಮಾಡಿಕೊಳ್ಳಲಾರನು. ದೇವತಾನುಗ್ರಹದಿಂದ ಮಾತ್ರವೇ ಮಾನವರಾದ ನಮಗೆ ಮಳೆಬೆಳೆಗಳು ಆಗಬೇಕಲ್ಲವೆ? ಇದಕ್ಕಾಗಿ ಮಾನವರು ದೇವತೆಗಳನ್ನು ಶ್ರದ್ಧೆಯಿಂದ ಆರಾಧಿಸಿದರೆ ಸಂತುಷ್ಟರಾದ ಆ ದೇವತೆಗಳು ನಮಗೆ ಮಳೆ ಬೆಳೆಗಳನ್ನು ಅನುಗ್ರಹಿಸುತ್ತಾರೆ. ಹೀಗೆ ನಮ್ಮಿಂದ ದೇವತೆಗಳೂ, ದೇವತೆಗಳಿಂದ ಮಾನವರಾದ ನಾವೂ ಪರಸ್ಪರ ಸಹಕಾರದಿಂದ ಇಬ್ಬರೂ ಆನಂದವಾಗಿ ಬಾಳಬಹುದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗೀತಾಪ್ರಿಯಾಯ ವಾಸುದೇವಾಯ ನಮಃ॥</div>
  <div>ಗೀತಾಪ್ರಚಾರಕೋ ಭಕ್ತಃ ಭಗವಂತಮುಪೈಷ್ಯತಿ।<br/>ಗೀತಾಚಾರ್ಯಕೃಪಾಪಾತ್ರಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಗೀತಾಪ್ರಚಾರಕನಾದ ಭಕ್ತನು ಗೀತಾಚಾರ್ಯನ ಕೃಪೆಗೆ ಪಾತ್ರನಾಗಿ ಭಗವಂತನನ್ನೇ ಹೊಂದಿಬಿಡುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೧</p>
  </div>
  <div>
    <p>೩೩೬. ಗೀತೋಪದೇಶಕನಿಗೆ ಫಲವಿದು</p>
  </div>
  <div>ಯ ಇಮಂ ಪರಮಂ ಗುಹ್ಯಂ ಮದ್ಭಕ್ತೇಷ್ವಭಿಧಾಸ್ಯತಿ।<br/>ಭಕ್ತಿಂ ಮಯಿ ಪರಾಂ ಕೃತ್ವಾ ಮಾಮೇವೈಷ್ಯತ್ಯಸಂಶಯಃ॥</div>
  <div>
    <p>ಭಗವದ್ಗೀತಾ ೧೮-೬೮</p>
  </div>
  <div><p>ಅರ್ಜುನನೆ, ಯಾವಾತನು ಈ ಪರಮಗೋಪ್ಯವಾದ ಗೀತೋಪದೇಶವನ್ನು ನನ್ನ ಭಕ್ತರಿಗೆ ತಿಳಿಸಿಕೊಡುತ್ತಾನೆಯೋ, ಅಂಥವನು ನನ್ನಲ್ಲಿ ಹೆಚ್ಚಿನ ಭಕ್ತಿಯನ್ನು ಮಾಡಿದವನಾಗಿ ನನ್ನನ್ನೇ ಬಂದು ಸೇರಿಬಿಡುತ್ತಾನೆ. ಇದರಲ್ಲಿ ಸಂಶಯವಿಲ್ಲ.</p>ಗೀತಾಚಾರ್ಯನು ಗೀತೋಪದೇಶಕರಿಗೆ ಈ ಸಿಹಿಯಾದ ಕಿವಿಮಾತನ್ನು ಪ್ರೀತಿಯಿಂದ ತಿಳಿಸಿದ್ದಾನೆ. ಭಗವದ್ಗೀತೆಯೆಂಬುದು ಭಗವಂತನ ಹೃದಯದ ಗೀತೆ. ಗೀತೆಯೆಂಬುದು ಗೀತಾಚಾರ್ಯನ ಪ್ರಿಯೋಪದೇಶ. ಶ್ರೀಕೃಷ್ಣಪರಮಾತ್ಮನಿಗೆ ಗೀತೆಯೆಂದರೆ ತುಂಬಾ ಪ್ರಿಯವಾದದ್ದು. ಇಂಥ ಗೀತಾಸಂದೇಶವನ್ನು ಯಾವ ಭಕ್ತರು ಪ್ರೀತಿಯಿಂದ ಬೇರೆ ಬೇರೆಯ ಇತರ ಭಕ್ತರುಗಳಿಗೆ ಉಪದೇಶಮಾಡುತ್ತಾರೆಯೋ, ಅಂಥವರು ಗೀತಾಚಾರ್ಯನಿಗೆ ತುಂಬಾ ಪ್ರಿಯರಾಗಿಬಿಡುತ್ತಾರೆ.</div>
  <div>
    <p>ಗೀತಾಪ್ರಚಾರಕರಾದ, ಗೀತೋಪದೇಶಕರಾದ ಗೀತಾಪ್ರಿಯರನ್ನು ಕಂಡರೆ ಗೀತಾಚಾರ್ಯನಿಗೆ ತುಂಬಾ ಪ್ರೀತಿ. ಗೀತಾಭಕ್ತರಾದ ಈ ಸಾಧ ಕರು ಭಗವಂತನ ಅನುಗ್ರಹದಿಂದ ಭಗವಂತನನ್ನೇ ಹೊಂದಿಬಿಡುತ್ತಾರೆ. ಗೀತಾಪ್ರಚಾರರೂಪವಾದ ಸೇವೆಯೆಂದರೂ ಗೀತಾಚಾರ್ಯನ ಸೇವೆಯೆಂದರೂ ಒಂದೇ. ಇಂಥ ಭಕ್ತರು ಮೋಕ್ಷವನ್ನೇ ಹೊಂದಿಬಿಡುತ್ತಾರೆ. ಗೀತೆಯೆಂದರೂ ಭಗವಂತನೆಂದರೂ ಒಂದೇ ಎಂದು ಭಾವಿಸಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನಪ್ಲವವಿದೇ ವಾಸುದೇವಾಯ ನಮಃ॥</div>
  <div>ಪಾಪಿಷ್ಠೋಽಪಿ ತರೇದ್ಧೀರಃ ದುಸ್ತರಂ ಪಾಪಸಾಗರಮ್।<br/>ಜ್ಞಾನೋಡುಪೇನ ಸುಲಭಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಪಾಪಿಷ್ಠನೇ ಆಗಿದ್ದರೂ, ಜ್ಞಾನಿಯಾಗಿಬಿಟ್ಟರೆ, ಅಂಥ ಧೀರನು ಜ್ಞಾನವೆಂಬ ದೋಣಿಯಿಂದ ದುಸ್ತರವಾದ ಪಾಪಸಮುದ್ರವನ್ನು ದಾಟಿಬಿಡುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೨</p>
  </div>
  <div>
    <p>೩೩೭. ಜ್ಞಾನವೆಂಬ ದೋಣಿ</p>
  </div>
  <div>ಅಪಿ ಚೇದಸಿ ಪಾಪೇಭ್ಯಃ ಸರ್ವೇಭ್ಯಃ ಪಾಪಕೃತ್ತಮಃ।<br/>ಸರ್ವಂ ಜ್ಞಾನಪ್ಲವೇನೈವ ವೃಜಿನಂ ಸಂತರಿಷ್ಯಸಿ॥</div>
  <div>
    <p>ಭಗವದ್ಗೀತಾ ೪-೩೬</p>
  </div>
  <div>ಎಲೈ ಅರ್ಜುನನೆ, ಒಂದುವೇಳೆ ನೀನು ಎಲ್ಲ ಪಾಪಿಗಳಿಗಿಂತಲೂ ಹೆಚ್ಚಿನ ಪಾಪಿಯಾಗಿದ್ದರೂ, ಆ ಎಲ್ಲ ಪಾಪಗಳನ್ನೂ ಆತ್ಮಜ್ಞಾನವೆಂಬ ದೋಣಿಯಿಂದ ಸುಲಭವಾಗಿ ದಾಟಿಬಿಡುತ್ತೀಯೆ.</div>
  <div>ಮನುಷ್ಯನಿಗೆ ಪಾಪಮಾಡುವುದೆಂಬುದು ಸ್ವಾಭಾವಿಕವಾಗಿರುತ್ತದೆ. ತನ್ನ ಸ್ವಾರ್ಥದಿಂದ, ಅಹಂಕಾರ ಮಮಕಾರಗಳಿಂದ ಇತರರಿಗೆ ಹಿಂಸೆಯನ್ನು ಮಾಡುತ್ತಾ ಸುಳ್ಳು, ಮೋಸ, ಅನ್ಯಾಯ, ವಂಚನೆಗಳನ್ನು ಮಾಡುತ್ತಾ, ಅನಾಚಾರ ದುರಾಚಾರಗಳಲ್ಲಿ ಮಗ್ನನಾಗಿರುವ ಈ ಭಯಂಕರನಾದ ಮಾನವನು ಏನು ಬೇಕಾದರೂ ಮಾಡಿಬಿಡುತ್ತಾನೆ. ಇವನು ಮಾಡಬಹುದಾದ ಪಾಪಗಳಿಗೆ ಇಷ್ಟೇ ಎಂಬ ಮಿತಿಯಾಗಲೀ ಇಂಥದ್ದೇ ಎಂಬ ನಿಯಮವಾಗಲೀ ಇರಲಾರದು!</div>
  <div>
    <p>ಹೀಗೆ ಪಾಪಿಷ್ಠನಾಗಿದ್ದರೂ ಭಗವಂತನ ಹಾಗೂ ಸದ್ಗುರುಗಳ ಕೃಪಾನುಗ್ರಹದಿಂದ ಈ ಮಾನವನಿಗೆ ಒಂದು ವೇಳೆ ಆತ್ಮಜ್ಞಾನವು ಲಭಿಸಿತೆಂದರೆ ಆತನು ಗೆದ್ದಂತೆ. ಆತ್ಮಜ್ಞಾನವೆಂಬ ಹಡಗಿನ ಸಹಾಯದಿಂದ ಈ ಭಯಂಕರವಾದ ಪಾಪಸಾಗರವನ್ನು ಮಾನವನು ದಾಟಿಬಿಡಬಲ್ಲ! ಸಮುದ್ರವು ಎಷ್ಟೇ ಆಳವಿದ್ದರೂ ಹಡಗಿನಿಂದ ಅದನ್ನು ದಾಟಬಹುದಲ್ಲವೆ? ಅದರಂತೆಯೇ ಈ ಪಾಪಸಾಗರವು ಎಷ್ಟೇ ಭಯಂಕರವಾಗಿದ್ದರೂ ಆತ್ಮಜ್ಞಾನವೆಂಬ ಹಡಗಿನಿಂದ ಇದನ್ನು ಸುಲಭವಾಗಿ ದಾಟಿಬಿಡಬಹುದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಜ್ಞಾವಿವೇಕವತೇ ವಾಸುದೇವಾಯ ನಮಃ॥</div>
  <div>ಸಾಧಕಾನಾಂ ಹರತ್ಯೇವ ಮನಃ ಪ್ರಜ್ಞಾಂ ವಿವೇಕಜಾಮ್।<br/>ತಸ್ಮಾಜ್ಜಾಗ್ರತ ಭೋ ಧೀರಾಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾಧಕರ ವಿವೇಕಪ್ರಜ್ಞೆಯನ್ನು ಮನಸ್ಸು ನಾಶಮಾಡಿಬಿಡುತ್ತದೆ. ಆದ್ದರಿಂದ, ಎಲೈ ಧೀರರಾದ ಸಾಧಕರೆ, ಎಚ್ಚರವಾಗಿರಿ!</p>
  </div>
  <div>
    <p>ಡಿಸೆಂಬರ್ ೩</p>
  </div>
  <div>
    <p>೩೩೮. ಚಂಚಲ ಮನಸ್ಸಿನಿಂದ ಅಪಾಯ!</p>
  </div>
  <div>ಇಂದ್ರಿಯಾಣಾಂ ಹಿ ಚರತಾಂ ಯನ್ಮನೋಽನುವಿಧೀಯತೇ।<br/>ತದಸ್ಯ ಹರತಿ ಪ್ರಜ್ಞಾಂ ವಾಯುರ್ನಾವಮಿವಾಂಭಸಿ॥</div>
  <div>
    <p>ಭಗವದ್ಗೀತಾ ೨-೬೭</p>
  </div>
  <div>
    <p>ತಮ್ಮ ತಮ್ಮ ವಿಷಯಗಳಲ್ಲಿ ಪ್ರವೃತ್ತವಾಗಿರುವ ಇಂದ್ರಿಯಗಳನ್ನು ಅನುಸರಿಸಿ ಹೋಗುತ್ತಿರುವ ಮನಸ್ಸು, ಸಾಧಕರ ವಿವೇಕಪ್ರಜ್ಞೆಯನ್ನು, ನೀರಿನಲ್ಲಿ ಸಂಚರಿಸುತ್ತಿರುವ ಹಡಗನ್ನು ಬಿರುಗಾಳಿಯು ಅಡ್ಡದಾರಿಗೆ ಎಳೆದುಕೊಂಡು ಹೋಗುವಂತೆ, ಅಪಹರಿಸಿಬಿಡುತ್ತದೆ.</p>
  </div>
  <div>
    <p>ಮನುಷ್ಯನು ಎಂಥಾ ಶ್ರೇಷ್ಠನಾದ ಸಾಧಕನೇ ಆಗಿದ್ದರೂ, ಸರ್ವಸಂಗಪರಿತ್ಯಾಗಿಯಾದ ಯತಿಪುಂಗವನೇ ಆಗಿದ್ದರೂ, ಅಂಥವನನ್ನೂ ಈ ತುಂಟ ಮನಸ್ಸು ಆಧ್ಯಾತ್ಮಿಕಸಾಧನೆಯ ಮಾರ್ಗದಿಂದ ತಪ್ಪಿಸಿಬಿಡುತ್ತದೆ. ಇಂದ್ರಿಯಗಳೇನೋ ಶಾಂತವಾಗಿದ್ದು ತಮ್ಮ ತಮ್ಮ ವಿಷಯಗಳಲ್ಲಿಯೇ ಪ್ರವರ್ತಿಸುತ್ತಿರಬಹುದು. ಆದರೆ ಆ ಇಂದ್ರಿಯಗಳನ್ನೆಲ್ಲ ವ್ಯಾಪಿಸಿ ಅವುಗಳನ್ನೇ ಅನುಸರಿಸಿ ಹೋಗುತ್ತಿರುವ ಈ ಮನಸ್ಸು ಅಂಥ ಪ್ರಯತ್ನಶೀಲರಾದ ಅಧ್ಯಾತ್ಮಸಾಧಕರನ್ನೂ ದಾರಿತಪ್ಪಿಸಿಬಿಡುತ್ತದೆ.</p>
  </div>
  <div>
    <p>ಇದಕ್ಕೊಂದು ಹಡಗು-ಬಿರುಗಾಳಿಯ ದೃಷ್ಟಾಂತ. ಸಮುದ್ರದಲ್ಲಿ ಹಡಗು ಗಂಭೀರವಾಗಿ ಸಂಚರಿಸುತ್ತದೆ. ಆದರೆ ಅಂಥ ದೊಡ್ಡ ಹಡಗನ್ನೂ ವಿರುದ್ಧ ದಿಕ್ಕಿನಿಂದ ಬರುತ್ತಿರುವ ಬಿರುಗಾಳಿಯು, ಮುಳುಗಿಸಿಬಿಡುತ್ತದೆಯಲ್ಲವೆ? ಹಡಗಿನ ದಿಕ್ಕನ್ನು ತಪ್ಪಿಸಿ ಬೇರೆ ದಿಕ್ಕಿಗೆ ಬಿರುಗಾಳಿಯು ಹಡಗನ್ನು ತಿರುಗಿಸಿಬಿಡುವಂತೆಯೇ, ಈ ಚಂಚಲವಾದ ಮನಸ್ಸು ಅಧ್ಯಾತ್ಮ ಸಾಧಕರನ್ನೂ ಅವರ ಸನ್ಮಾರ್ಗದಿಂದ ತಪ್ಪಿಸಿ ಪುನಃ ವಿಷಯಾಭಿಮುಖರನ್ನಾಗಿ ಮಾಡಿಬಿಡುತ್ತದೆ. ಎಚ್ಚರಿಕೆ, ಎಚ್ಚರಿಕೆ!!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸ್ವರ್ಗಲೋಕಸಾಧನವಿದೇ ವಾಸುದೇವಾಯ ನಮಃ॥</div>
  <div>ತ್ರೈವಿದ್ಯಾಃ ಸೋಮಪಾಃ ಪೂತಾಃ ಸ್ವರ್ಗಂ ಲೋಕಂ ವ್ರಜಂತಿ ತೇ।<br/>ಭುಂಜತೇ ದಿವ್ಯಭೋಗಾಂಶ್ಚ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತ್ರೈವಿದ್ಯರಾದ ಸೋಮಪರು ಪವಿತ್ರರಾಗಿ ಸ್ವರ್ಗಲೋಕವನ್ನು ಹೊಂದಿ ಅಲ್ಲಿ ಸ್ವರ್ಗದ ಭೋಗಗಳನ್ನು ಅನುಭವಿಸುತ್ತಾರೆ.</p>
  </div>
  <div>
    <p>ಡಿಸೆಂಬರ್ ೪</p>
  </div>
  <div>
    <p>೩೩೯. ಇಂಥವರಿಗೆ ಸ್ವರ್ಗಪ್ರಾಪ್ತಿ</p>
  </div>
  <div>ತ್ರೈವಿದ್ಯಾ ಮಾಂ ಸೋಮಪಾಃ ಪೂತಪಾಪಾಃ<br/> ಯಜ್ಞೈರಿಷ್ಟ್ವಾ ಸ್ವರ್ಗತಿಂ ಪ್ರಾರ್ಥಯಂತೇ।<br/>ತೇ ಪುಣ್ಯಮಾಸಾದ್ಯ ಸುರೇಂದ್ರಲೋಕಮ್<br/> ಅಶ್ನಂತಿ ದಿವ್ಯಾನ್ ದಿವಿ ದೇವಭೋಗಾನ್॥</div>
  <div>
    <p>ಭಗವದ್ಗೀತಾ ೯-೨೦</p>
  </div>
  <div>
    <p>ತ್ರೈವಿದ್ಯರು ಯಜ್ಞಯಾಗಾದ್ಯನುಷ್ಠಾನಗಳಿಂದ ಪಾಪಗಳನ್ನು ಕಳೆದುಕೊಂಡವರಾಗಿ ಸೋಮಪಾನವನ್ನು ಮಾಡಿ, ಅದರಿಂದ ಸ್ವರ್ಗಲೋಕವನ್ನು ಹೊಂದುತ್ತಾರೆ. ಅವರು ಪುಣ್ಯರೂಪವಾದ ಇಂದ್ರಲೋಕವನ್ನು ಪಡೆದುಕೊಂಡವರಾಗಿ ಅಲ್ಲಿ ಸ್ವರ್ಗದಲ್ಲಿ ದಿವ್ಯವಾದ ದೇವಲೋಕದ ಫಲಗಳನ್ನು ಅನುಭವಿಸುತ್ತಾರೆ.</p>
    <p>ಸ್ವರ್ಗಲೋಕಪ್ರಾಪ್ತಿಗೆ ಮೂರು ಯೋಗ್ಯತೆಗಳನ್ನು ಇಲ್ಲಿ ತಿಳಿಸಿದೆ.</p>
  </div>
  <div>೧.</div>
  <div><strong>ತ್ರೈವಿದ್ಯಾಃ</strong>—ಋಗ್ವೇದ, ಯಜುರ್ವೇದ, ಸಾಮವೇದಗಳೆಂಬ <strong>ತ್ರಯೀ</strong> ಸಂಪತ್ತನ್ನು ಬಲ್ಲವರಾಗಿರಬೇಕು. ಮೂರೂ ವೇದಗಳನ್ನು ಸಂಪೂರ್ಣವಾಗಿ ಅಧ್ಯಯನ ಮಾಡಿದವರಾಗಿರಬೇಕು.</div>
  <div>೨.</div>
  <div><strong>ಸೋಮಪಾಃ</strong>—ಸೋಮಯಾಗಾನುಷ್ಠಾನವನ್ನು ಮಾಡಿ ಸೋಮರಸವನ್ನು ಕುಡಿದಿರಬೇಕು.</div>
  <div>೩.</div>
  <div><strong>ಪೂತಪಾಪಾಃ</strong>—ಇಂಥ ಶ್ರೇಷ್ಠವಾದ ಯಜ್ಞಾನುಷ್ಠಾನದಿಂದ ತಮ್ಮ ಪಾಪಗಳನ್ನೆಲ್ಲ ಕಳೆದುಕೊಂಡಿರಬೇಕು. ಪಾಪಮಾಡಿದವರಿಗೆ ಸ್ವರ್ಗ ಲೋಕವು ದಕ್ಕುವುದಿಲ್ಲ.</div>
  <div>ಇಂಥವರು ಮರಣಾನಂತರ ಸ್ವರ್ಗಲೋಕವನ್ನು ಹೊಂದುತ್ತಾರೆ. ಮತ್ತು ಅಲ್ಲಿ ಸ್ವರ್ಗಭೋಗಗಳನ್ನು ಅನುಭವಿಸುತ್ತಾರೆ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶಾಂತಿಸಾಗರಾಯ ವಾಸುದೇವಾಯ ನಮಃ॥</div>
  <div>ಆತ್ಮನ್ಯೇವ ಸದಾ ಯುಕ್ತಃ ಯೋಗೀ ನಿಯತಮಾನಸಃ।<br/>ಪರಮಾಂ ಶಾಂತಿಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ತನ್ನಲ್ಲಿಯೇ ಯುಕ್ತನಾದ, ಜಿತಮನಸ್ಕನಾದ ಯೋಗಿಯು ಪರಮಶಾಂತಿಯನ್ನು ಹೊಂದುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೫</p>
  </div>
  <div>
    <p>೩೪೦. ಇಂಥವನಿಗೆ ಪರಮಶಾಂತಿಯು</p>
  </div>
  <div>ಯುಂಜನ್ನೇವಂ ಸದಾತ್ಮಾನಂ ಯೋಗೀ ನಿಯತಮಾನಸಃ।<br/>ಶಾಂತಿಂ ನಿರ್ವಾಣಪರಮಾಂ ಮತ್ಸಂಸ್ಥಾಮಧಿಗಚ್ಛತಿ॥</div>
  <div>
    <p>ಭಗವದ್ಗೀತಾ ೬-೧೫</p>
  </div>
  <div>
    <p>ಹೀಗೆ ಯಾವಾಗಲೂ ತನ್ನ ಮನಸ್ಸನ್ನು ಆತ್ಮನಲ್ಲಿಯೇ ನಿಲ್ಲಿಸಿರುವ ಯೋಗಿಯು ನಿರ್ವಾಣರೂಪವಾದ, ನನ್ನಲ್ಲಿ ನೆಲೆಗೊಳ್ಳುವಂಥ ಮೋಕ್ಷವೆಂಬ ಪರಮಶಾಂತಿಯನ್ನು ಹೊಂದಿಬಿಡುತ್ತಾನೆ.</p>
  </div>
  <div>
    <p>ಬಾಹ್ಯ ಅನಾತ್ಮವಿಷಯಗಳಿಂದ ತನ್ನ ಮನಸ್ಸನ್ನು ಸಾಧಕನು ಒಳಕ್ಕೆ ಸರಿಸಿಕೊಂಡು ಆತ್ಮನಲ್ಲಿಯೇ ನಿಲ್ಲಿಸುವ ಪ್ರಯತ್ನವನ್ನು ಸತತವಾಗಿ ಮಾಡುತ್ತಿರಬೇಕು. ಧ್ಯಾನಯೋಗಿಯು ಧ್ಯಾನಕ್ಕೆ ಶುದ್ಧವಾದ ನಿರ್ಭಯವಾದ ಸ್ಥಳವನ್ನು ಆರಿಸಿಕೊಳ್ಳಬೇಕು. ಅನಾತ್ಮವಿಷಯಗಳ ಚಿಂತನೆಯನ್ನು ಸಾಧಕನು ಬಿಟ್ಟುಬಿಡಬೇಕು. ಭಗವಂತನ ಧ್ಯಾನವನ್ನೇ ಮಾಡುತ್ತಿರಬೇಕು. ತನ್ನ ಪ್ರತ್ಯಗಾತ್ಮಸ್ವರೂಪವನ್ನೇ ಸದಾ ಅನುಸಂಧಾನಮಾಡುತ್ತಿರಬೇಕು. ವಿಷಯಾಭಿಮುಖವಾಗಿಯೇ ಹೋಗುತ್ತಿರುವ ಈ ಮನಸ್ಸನ್ನು ಪ್ರಯತ್ನಪೂರ್ವಕವಾಗಿ ಒಳಮುಖವನ್ನಾಗಿಸಬೇಕು.</p>
  </div>
  <div>
    <p>ಹೀಗೆ ಅಂತರ್ಮುಖಿಯಾದರೆ ಅಂಥ ಧ್ಯಾನಯೋಗಿಗೆ ದೊರಕುವ ಫಲವೆಂದರೆ ಶಾಂತಿಯೇ. ಇದೇ ನಿರ್ವಾಣ, ಬ್ರಹ್ಮನಿರ್ವಾಣ, ಅಮೃತತ್ವ ಅಥವಾ ಮೋಕ್ಷವು. ಭಗವಂತನ ಸಾಯುಜ್ಯವನ್ನೇ ಇಂಥವನು ಹೊಂದಿಬಿಡುತ್ತಾನೆ. ಬಹಿರ್ಮುಖಿಯಾದ ಮನಸ್ಸಿನಿಂದ ಸಂಸಾರಗತಿ, ಅಂತರ್ಮುಖಿಯಾದ ಮನಸ್ಸಿನಿಂದ ಶಾಂತಿಪ್ರಾಪ್ತಿ. ಆದ್ದರಿಂದ ಶಾಂತಿಕಾಮರಾದ ಮುಮುಕ್ಷುಸಾಧಕರು ಮನಸ್ಸನ್ನು ವಿಷಯಾಭಿಧ್ಯಾನದಿಂದ ತಪ್ಪಿಸಿ ಆತ್ಮನಲ್ಲಿಯೇ ನಿಲ್ಲಿಸುವ ಪ್ರಯತ್ನವನ್ನು ಮಾಡಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪಾಪಲೇಪರಹಿತಾಯ ವಾಸುದೇವಾಯ ನಮಃ॥</div>
  <div>ಸುಖದುಃಖಾದಿದ್ವಂದ್ವಾನಿ ಸಮತ್ವೇನೈವ ಪಶ್ಯತಃ।<br/>ನೈವ ಪಾಪಸ್ಯ ಲೇಪಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸುಖದುಃಖಾದಿ ದ್ವಂದ್ವಗಳನ್ನು ಸಮವಾಗಿ ಕಾಣುವಂಥವನಿಗೆ ಪಾಪದ ಅಂಟು ಇರುವುದೇ ಇಲ್ಲ.</p>
  </div>
  <div>
    <p>ಡಿಸೆಂಬರ್ ೬</p>
  </div>
  <div>
    <p>೩೪೧. ಇಂಥವನಿಗೆ ಪಾಪಲೇಪವಿಲ್ಲ</p>
  </div>
  <div>ಸುಖದುಃಖೇ ಸಮೇ ಕೃತ್ವಾ ಲಾಭಾಲಾಭೌ ಜಯಾಜಯೌ।<br/>ತತೋ ಯುದ್ಧಾಯ ಯುಜ್ಯಸ್ವ ನೈವಂ ಪಾಪಮವಾಪ್ಸ್ಯಸಿ॥</div>
  <div>
    <p>ಭಗವದ್ಗೀತಾ ೨-೩೮</p>
  </div>
  <div>
    <p>ಸುಖದುಃಖಗಳನ್ನೂ, ಲಾಭ ಅಲಾಭಗಳನ್ನೂ, ಜಯ ಪರಾಜಯಗಳನ್ನೂ ಸಮಾನವಾಗಿ ಪರಿಗಣಿಸುತ್ತಾ, ನೀನು ನಿನ್ನ ಕರ್ತವ್ಯ ಕರ್ಮಗಳನ್ನು ಮಾಡುತ್ತಿದ್ದರೆ, ಎಲೈ ಅರ್ಜುನನೆ, ಅದರಿಂದ ನೀನು ಯಾವ ಪಾಪವನ್ನೂ ಹೊಂದುವುದಿಲ್ಲ.</p>
    <p>ಕರ್ಮಗಳನ್ನು ಶ್ರದ್ಧೆಯಿಂದ ಮಾಡುವಾಗ ಸಾಧಕನು ಈ ಮೂರು ದ್ವಂದ್ವಗಳನ್ನು ಸಮನಾಗಿ ಕಾಣಬೇಕು. ಆ ದ್ವಂದ್ವಗಳು ಯಾವುವೆಂದರೆ:</p>
  </div>
  <div>
    <p>೧. <strong>ಸುಖದುಃಖಗಳು</strong>—ಇಷ್ಟಪ್ರಾಪ್ತಿಯಾದಾಗ ಸುಖವೂ ಅನಿಷ್ಟಪ್ರಾಪ್ತಿಯಾದಾಗ ದುಃಖವೂ ಉಂಟಾಗದಂತೆ ಈ ಸುಖದುಃಖಗಳನ್ನು ಸಮವಾಗಿ ಸ್ವೀಕರಿಸಬೇಕು. ಎಂದರೆ ಸುಖಬಂದಾಗ ಉಬ್ಬದೇ, ದುಃಖಬಂದಾಗ ಕುಗ್ಗದೇ ಇರುವುದನ್ನು ಅಭ್ಯಾಸಮಾಡಿಕೊಳ್ಳಬೇಕು.</p>
  </div>
  <div>
    <p>೨. <strong>ಲಾಭ ಅಲಾಭಗಳು</strong>—ಲಾಭವೆಂದರೆ ಫಲದ ಪ್ರಾಪ್ತಿಯು, ಅಲಾಭವೆಂದರೆ ಫಲದ ಅಪ್ರಾಪ್ತಿಯು. ಫಲ, ಅಫಲಗಳಲ್ಲಿ ಸಮನಾಗಿದ್ದುಕೊಂಡು ಕರ್ಮಗಳನ್ನು ಮಾಡಬೇಕು.</p>
  </div>
  <div>
    <p>೩. <strong>ಜಯ ಪರಾಜಯಗಳು</strong>—ಕೀರ್ತಿ ಬಂದರೂ ಅಪಕೀರ್ತಿ ಬಂದರೂ ಜಯವಾದರೂ ಪರಾಜಯವುಂಟಾದರೂ ನಿರ್ವಿಕಾರನಾಗಿದ್ದು, ಕರ್ಮಗಳನ್ನು ಮಾಡುತ್ತಿರಬೇಕು. ಹೀಗೆ ಸಮಭಾವನೆಯಿಂದ ಕರ್ಮಗಳನ್ನು ಮಾಡುವವನಿಗೆ ಪಾಪಕರ್ಮಗಳ ಲೇಪವೆಂಬುದು ಇರುವುದೇ ಇಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಣಾತೀತತ್ವೋಪಾಯವಿದೇ ವಾಸುದೇವಾಯ ನಮಃ॥</div>
  <div>ಸತತಂ ಭಕ್ತಿಯೋಗೇನ ಹೀಶ್ವರಂ ಸಮುಪಾಸತೇ।<br/>ಗುಣಾತೀತೋ ಬ್ರಹ್ಮನಿಷ್ಠಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವನು ಸತತವಾಗಿ ಭಕ್ತಿಯೋಗದಿಂದ ಭಗವಂತನನ್ನು ಉಪಾಸನೆಮಾಡುತ್ತಾನೆಯೋ ಅವನು ಗುಣಾತೀತನಾಗಿ ಬ್ರಹ್ಮನಿಷ್ಠನೇ ಆಗಿಬಿಡುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೭</p>
  </div>
  <div>
    <p>೩೪೨. ಮುಕ್ತಿಗೆ ಯೋಗ್ಯನಿವನು</p>
  </div>
  <div>ಮಾಂ ಚ ಯೋಽವ್ಯಭಿಚಾರೇಣ ಭಕ್ತಿಯೋಗೇನ ಸೇವತೇ।<br/>ಸ ಗುಣಾನ್ ಸಮತೀತ್ಯೈತಾನ್ ಬ್ರಹ್ಮಭೂಯಾಯ ಕಲ್ಪತೇ॥</div>
  <div>
    <p>ಭಗವದ್ಗೀತಾ ೧೪-೨೬</p>
  </div>
  <div>
    <p>ಯಾವ ಭಕ್ತನು ನನ್ನನ್ನು ಅವ್ಯಭಿಚಾರಿಯಾದ ಭಕ್ತಿಯಿಂದ ಸೇವಿಸುತ್ತಾನೆಯೋ ಅಂಥವನು ಈ ಮೂರೂ ಗುಣಗಳನ್ನು ಮೀರಿದವನಾಗಿ ಬ್ರಹ್ಮಭಾವವೆಂಬ ಮೋಕ್ಷಕ್ಕೆ ಅರ್ಹನಾಗುತ್ತಾನೆ.</p>
  </div>
  <div>
    <p>ಸತ್ತ್ವ, ರಜಸ್ ಮತ್ತು ತಮಸ್ ಎಂದು ಗುಣಗಳು ಮೂರು. ಗುಣ ಎಂದರೆ ಕಟ್ಟಿಹಾಕುವ ಹಗ್ಗ. ಈ ಮೂರೂ ಗುಣಗಳು ಎಲ್ಲ ಜೀವಿಗಳನ್ನೂ ಜನ್ಮಮರಣವೆಂಬ ಬಂಧನದಲ್ಲಿ ಸಿಕ್ಕಿಸಿರುತ್ತವೆ. ಗುಣಗಳಿಂದಲೇ ಸಂಸಾರ, ಗುಣಗಳಿಂದಲೇ ಬಂಧನ. ಈ ಗುಣಗಳಿಂದ ಬಿಡುಗಡೆಯೇ ಮೋಕ್ಷ. ಮುಕ್ತನೆಂದರೆ ಗುಣಾತೀತನು ಎಂದರ್ಥ.</p>
  </div>
  <div>
    <p>ಸರಿ, ಗುಣಾತೀತನಾಗುವುದು ಹೇಗೆ? ಎಂದರೆ, ಅವ್ಯಭಿಚಾರಿಯಾದ ಭಕ್ತಿಯಿಂದ. ಭಗವಂತನಲ್ಲಿ ಇರುವ ಪ್ರೀತಿಯೇ ಭಕ್ತಿಯು. ಇದು ಅನನ್ಯವೂ ಅವ್ಯಭಿಚಾರಿಯೂ ಆಗಿರಬೇಕು. ಅವ್ಯಭಿಚಾರಿ ಎಂದರೆ ಬದಲಾವಣೆಯಾಗದ, ನಿತ್ಯವಾದ ಎಂದರ್ಥ. ಸರ್ವಭೂತಗುಹಾಶಯನಾದ ಪ್ರತ್ಯಗಾತ್ಮಸ್ವರೂಪನೇ ಆದ ಪರಮಾತ್ಮನನ್ನು ಶ್ರದ್ಧೆಯಿಂದ ಭಕ್ತಿಯಿಂದ ಆರಾಧಿಸುವುದೇ ಅವ್ಯಭಿಚಾರಿ ಭಕ್ತಿಯು. ಇದೇ ಭಕ್ತಿಯೋಗವೂ ಆಗುತ್ತದೆ. ಯಾವ ಸಾಧಕನು ಈ ಅವ್ಯಭಿಚಾರಿಯಾದ ಭಕ್ತಿಯೋಗದಿಂದ ಭಗವಂತನನ್ನು ಭಜಿಸುತ್ತಾನೆಯೋ, ಅಂಥವನು ಭಗವಂತನ ಕೃಪೆಯಿಂದಲೇ ಈ ಮೂರೂ ಗುಣಗಳನ್ನು ದಾಟಿಹೋಗುತ್ತಾನೆ. ಹೀಗೆ ಭಕ್ತಿಯೋಗದಿಂದ ಸಾಧಕನು ತ್ರಿಗುಣಾತೀತನೂ ಆಗಬಹುದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸದಾತ್ಮರತಾಯ ವಾಸುದೇವಾಯ ನಮಃ॥</div>
  <div>ಬಾಹ್ಯಭೋಗವಿನಿರ್ವಿಣ್ಣಃ ಯೋಗೀ ಹ್ಯಾತ್ಮರತಃ ಸದಾ।<br/>ಪರಮಂ ಸುಖಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಹೊರಗಿನ ಭೋಗಗಳಿಂದ ವಿರಕ್ತನಾಗಿ ಸದಾ ಆತ್ಮರತನಾದ ಯೋಗಿಯು ಪರಮಸುಖವನ್ನು ಹೊಂದುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೮</p>
  </div>
  <div>
    <p>೩೪೩. ಇಂಥವನಿಗೆ ಸುಖಪ್ರಾಪ್ತಿಯು</p>
  </div>
  <div>ಬಾಹ್ಯಸ್ಪರ್ಶೇಷ್ವಸಕ್ತಾತ್ಮಾ ವಿಂದತ್ಯಾತ್ಮನಿ ಯತ್ಸುಖಮ್।<br/>ಸ ಬ್ರಹ್ಮಯೋಗಯುಕ್ತಾತ್ಮಾ ಸುಖಮಕ್ಷಯ್ಯಮಶ್ನುತೇ॥</div>
  <div>
    <p>ಭಗವದ್ಗೀತಾ ೫-೨೧</p>
  </div>
  <div>ಹೊರಗಿನ ಭೋಗ್ಯವಸ್ತುಗಳಲ್ಲಿ ಅಂಟುಕೊಳ್ಳದಿರುವ ಮನಸ್ಸುಳ್ಳವನಾದ ಯೋಗಿಯು ಆತ್ಮನಲ್ಲಿಯೇ ಇರುವಂಥ ಸುಖವನ್ನು ಪಡೆದುಕೊಳ್ಳುತ್ತಾನೆ. ಪರಬ್ರಹ್ಮದಲ್ಲಿಯೇ ನೆಟ್ಟ ಮನಸ್ಸುಳ್ಳಂಥ ಆ ಪರಮ ಯೋಗಿಯು ಅಕ್ಷಯವಾದ ಸುಖವನ್ನು ಹೊಂದುತ್ತಾನೆ.</div>
  <div>ಪ್ರತಿಯೊಬ್ಬ ಮನುಷ್ಯನೂ ಅಕ್ಷಯಸುಖವನ್ನೇ ಬಯಸುತ್ತಾನೆ. ಯಾವನೊಬ್ಬನೂ ಕಿಂಚಿತ್ತೂ ದುಃಖವನ್ನು ಇಷ್ಟಪಡುವುದಿಲ್ಲ. ಆದರೆ ಗ್ರಹಚಾರ, ಏನು ಮಾಡುವುದು! ಪ್ರತಿಯೊಬ್ಬನಿಗೂ ಬೇಡಬೇಡವೆಂದರೂ ದುಃಖಗಳ ಮೇಲೆ ದುಃಖಗಳೇ ಬರುತ್ತಿರುತ್ತವೆಯಲ್ಲವೆ? ಈ ದುಃಖಪರಂಪರೆಗಳ ಪರಿಹಾರಕ್ಕೂ ಆತ್ಯಂತಿಕಸುಖದ ಪ್ರಾಪ್ತಿಗೂ ಏನಾದರೂ ಉಪಾಯವಿದೆಯೇ? ಎಂದರೆ, ಇದೆ; ಅದೇನೆಂದರೆ:</div>
  <div>
    <p>ಬಾಹ್ಯವಿಷಯಗಳಲ್ಲಿ ಆಸಕ್ತನಾಗದೆ, ಮನಸ್ಸನ್ನು ಅನಾತ್ಮಭೋಗಗಳಿಂದ ಹಿಂತಿರುಗಿಸಿ, ಆತ್ಮನಲ್ಲಿಯೇ ಮನಸ್ಸನ್ನು ನಿಲ್ಲಿಸಿದವನಿಗೆ ಸುಖಶಾಂತಿಗಳು ಅಕ್ಷಯವಾಗಿ ದೊರಕುತ್ತವೆ. ಸುಖವೆಂಬುದು ತನ್ನೊಳಗೇ ಇದೆಯೇ ಹೊರತು ಹೊರಗಿನ ಪದಾರ್ಥಗಳಲ್ಲಿ ಅಲ್ಲ. ಅನಾತ್ಮವಸ್ತುಗಳ ಭೋಗದಿಂದ ಹೆಚ್ಚುಹೆಚ್ಚಿನ ದುಃಖವು ಉಂಟಾಗುತ್ತದೆಯೇ ಹೊರತು ಸುಖವಲ್ಲ , ಎಂಬುದನ್ನು ತಿಳಿದವನೇ ಯೋಗಿಯು. ಆದ್ದರಿಂದ ವಿವೇಕಿಯಾದ ಸಾಧಕನು ಸದಾ ಆತ್ಮನಿಷ್ಠನೇ ಆಗಿರಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸ್ವಧರ್ಮನಿಷ್ಠಾಯ ವಾಸುದೇವಾಯ ನಮಃ॥</div>
  <div>ಸಂಸಿದ್ಧಿಂ ಸಮವಾಪ್ನೋತಿ ಸ್ವಕರ್ಮನಿರತೋ ನರಃ।<br/>ಸಂಸಿದ್ಧಿಃ ಪರಮೋ ಮೋಕ್ಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸ್ವಧರ್ಮನಿರತನಾದ ಮಾನವನು ಸಂಸಿದ್ಧಿಯನ್ನು ಹೊಂದುತ್ತಾನೆ. ಸಂಸಿದ್ಧಿಯೆಂದರೆ ಪರಮವಾದ ಮೋಕ್ಷವೇ.</p>
  </div>
  <div>
    <p>ಡಿಸೆಂಬರ್ ೯</p>
  </div>
  <div>
    <p>೩೪೪. ಸ್ವಧರ್ಮದಿಂದ ಸಂಸಿದ್ಧಿ</p>
  </div>
  <div>ಸ್ವೇ ಸ್ವೇ ಕರ್ಮಣ್ಯಭಿರತಃ ಸಂಸಿದ್ಧಿಂ ಲಭತೇ ನರಃ।<br/>ಸ್ವಕರ್ಮನಿರತಃ ಸಿದ್ಧಿಂ ಯಥಾ ವಿಂದತಿ ತಚ್ಛೃಣು॥</div>
  <div>
    <p>ಭಗವದ್ಗೀತಾ ೧೮-೪೫</p>
  </div>
  <div><p>ತನ್ನ ತನ್ನ ಧರ್ಮದಲ್ಲಿ ನಿಷ್ಠನಾಗಿರುವ ಮಾನವನು ಸಂಸಿದ್ಧಿಯನ್ನು ಹೊಂದುತ್ತಾನೆ. ಸ್ವಕರ್ಮನಿರತನು ಮೋಕ್ಷವೆಂಬ ಸಿದ್ಧಿಯನ್ನು ಹೇಗೆ ಹೊಂದುತ್ತಾನೆ? ಎಂಬುದನ್ನು, ಎಲೈ ಅರ್ಜುನನೆ, ನನ್ನಿಂದ ತಿಳಿ.</p>ಪ್ರತಿಯೊಬ್ಬ ಮಾನವನಿಗೂ ಅವನವನಿಗೆ ವಿಹಿತವಾಗಿರುವ ಕರ್ಮಗಳೇ ಸ್ವ ಸ್ವ ಕರ್ಮಗಳು. ಇದಕ್ಕೇ ಸ್ವಧರ್ಮ ಎಂದೂ ಹೆಸರು. ಬ್ರಾಹ್ಮಣ ಕ್ಷತ್ರಿಯ ವೈಶ್ಯ ಶೂದ್ರರೆಂಬ ನಾಲ್ಕು ವರ್ಣದವರಿಗೂ, ತ್ರೈವರ್ಣಿಕರಲ್ಲಿ ಮತ್ತೆ ಬ್ರಹ್ಮಚಾರಿ, ಗೃಹಸ್ಥ, ವಾನಪ್ರಸ್ಥ, ಸಂನ್ಯಾಸಿಗಳೆಂಬ ನಾಲ್ಕು ಆಶ್ರಮಿಗಳಿಗೂ ಶಾಸ್ತ್ರದಲ್ಲಿ ಇಂಥಿಂಥ ಕರ್ಮಗಳು ಕರ್ತವ್ಯ—ಎಂದು ತಿಳಿಸಿರುತ್ತಾರೆ. ಅವನವನು ಅಂಥಂಥ ಆಯಾ ತನ್ನ ತನ್ನ ಕರ್ಮಗಳನ್ನೇ ಶ್ರದ್ಧೆಯಿಂದ ಮಾಡಬೇಕೇ ಹೊರತು ಪರಧರ್ಮಗಳನ್ನು ಮಾಡಬಾರದು.</div>
  <div>
    <p>ಸ್ವಧರ್ಮಾನುಷ್ಠಾನದಿಂದ ಸಂಸಿದ್ಧಿಯನ್ನು ಹೊಂದುತ್ತಾನೆ. ಎಂದರೆ ಚಿತ್ತಶುದ್ಧಿಯ ಮೂಲಕ ನೈಷ್ಕರ್ಮ್ಯವೆಂಬ ಮೋಕ್ಷಸಿದ್ಧಿಯನ್ನೇ ಹೊಂದುತ್ತಾನೆ. ಮಾಡುತ್ತಿರುವುದು ಸ್ವಧರ್ಮ, ಆದರೆ ಅದರ ಫಲ ಮಾತ್ರ ಸಂಸಿದ್ಧಿ. ಸ್ವಧರ್ಮಾಚರಣಮಾತ್ರದಿಂದ ನೇರಾಗಿ ಮೋಕ್ಷವು ದೊರಕುವುದಿಲ್ಲ. ಮತ್ತೇನೆಂದರೆ ಚಿತ್ತಶುದ್ಧಿಯುಂಟಾಗಿ, ಭಗವಂತನಲ್ಲಿ ಭಕ್ತಿಯು ಬೆಳೆದು, ಅನಾತ್ಮವಿಷಯಗಳಲ್ಲಿ ವೈರಾಗ್ಯವು ಬಂದು, ಆಮೇಲೆ ವಿಚಾರ ದಿಂದ ಆತ್ಮಜ್ಞಾನ, ಆತ್ಮಜ್ಞಾನದಿಂದ ಮೋಕ್ಷವು ದೊರಕುತ್ತದೆ ಎಂದರ್ಥ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗಲಕ್ಷಣವಿದೇ ವಾಸುದೇವಾಯ ನಮಃ॥</div>
  <div>ಕರ್ಮಯೋಗಪರೋ ಭೂಯಾತ್ಕರ್ಮಯೋಗಾತ್ಪರಂ ಸುಖಮ್।<br/><strong>ಸಮತ್ವಂ ಯೋಗ</strong> ಇತ್ಯುಕ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾಧಕನು ಕರ್ಮಯೋಗಪರನಾಗಬೇಕು. ಕರ್ಮಯೋಗದಿಂದ ಪರಮಸುಖದ ಪ್ರಾಪ್ತಿಯು. ಯೋಗವೆಂದರೆ <strong>ಸಮತ್ವವು</strong>.</p>
  </div>
  <div>
    <p>ಡಿಸೆಂಬರ್ ೧೦</p>
  </div>
  <div>
    <p>೩೪೫. ಸಮತ್ವವೇ ಯೋಗವು</p>
  </div>
  <div>ಯೋಗಸ್ಥಃ ಕುರು ಕರ್ಮಾಣಿ ಸಂಗಂ ತ್ಯಕ್ತ್ವಾ ಧನಂಜಯ।<br/>ಸಿದ್ಧ್ಯಸಿದ್ಧ್ಯೋಃ ಸಮೋ ಭೂತ್ವಾ ಸಮತ್ವಂ ಯೋಗ ಉಚ್ಯತೇ॥</div>
  <div>
    <p>ಭಗವದ್ಗೀತಾ ೨-೪೮</p>
  </div>
  <div><p>ಎಲೈ ಧನಂಜಯನೆ, ಫಲಾಸಂಗವನ್ನು ಬಿಟ್ಟು ಯೋಗಸ್ಥನಾಗಿ ನೀನು ಕರ್ಮಗಳನ್ನು ಮಾಡುವವನಾಗು. ಸಿದ್ಧಿ ಅಸಿದ್ಧಿಗಳಲ್ಲಿ ನೀನು ಸಮನಾಗಿರುವವನಾಗು. ಈ <strong>ಸಮತ್ವವೇ ಯೋಗ</strong>ವೆನಿಸುತ್ತದೆ.</p>‘ಕರ್ಮಗಳನ್ನೆಲ್ಲ <strong>ಕರ್ಮಯೋಗ</strong>ವನ್ನಾಗಿ ಮಾಡು’ ಎಂದು ಗೀತಾಚಾರ್ಯನು ಹೇಳಿರುತ್ತಾನೆ. ಯೋಗವೆಂದರೆ ಏನು? ಎಂಬ ಪ್ರಶ್ನೆಗೆ ಉತ್ತರ, <strong>ಸಮತ್ವ. ಸಮತ್ವಂ ಯೋಗ ಉಚ್ಯತೇ</strong>. ಸಮತ್ವಕ್ಕೆ <strong>ಯೋಗ</strong>— ಎಂದು ಹೆಸರು. ಭಗವದರ್ಪಣಬುದ್ಧಿಯಿಂದ ಕರ್ಮಗಳನ್ನು ಮಾಡುವಾಗಲೂ ಏರುಪೇರು, ಸುಖದುಃಖ, ಲಾಭ ಅಲಾಭ, ಜಯ ಪರಾಜಯ, ಕೀರ್ತಿ ಅಪಕೀರ್ತಿ, ಮಾನ ಅಪಮಾನಾದಿಗಳು ಬಂದೇ ಬರುತ್ತವೆ. ಈ ದ್ವಂದ್ವಗಳು ಅಪರಿಹಾರ್ಯವಾದವುಗಳು. ಇವುಗಳನ್ನು ಬಾರದಂತೆ ಯಾರೂ ಮಾಡಿಕೊಳ್ಳಲಾರರು.</div>
  <div/>
  <div>
    <p>ಆದರೆ, ಇವುಗಳಲ್ಲಿ ಸಮತ್ವಬುದ್ಧಿಯನ್ನು ಮಾತ್ರ ಪ್ರಯತ್ನಪೂರ್ವಕವಾಗಿ ತಂದುಕೊಳ್ಳಬಹುದು. ಈ ದ್ವಂದ್ವಗಳಿಂದ ವಿಚಲಿತನಾಗದೆ, ಹರ್ಷವಿಷಾದಗಳಿಗೆ ತುತ್ತಾಗದೆ ಮನಸ್ಸಿನ ಸಮತೋಲನೆಯನ್ನು ಕಾಪಾಡುವವನೇ ಬುದ್ಧಿವಂತನು. ಬಾಹ್ಯದ್ವಂದ್ವಗಳು ನಮ್ಮ ಅಧೀನವಲ್ಲ, ಆದರೆ ಅವುಗಳು ಬಂದಾಗ ವಿವೇಕದ ಬಲದಿಂದ ಸಮತ್ವವನ್ನು ಕಾಪಾಡಿಕೊಳ್ಳುವುದು ನಮ್ಮ ಕೈಯಲ್ಲಿದೆ. <strong>ಈ ಸಮತ್ವವೇ ಯೋಗವು</strong>.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಮಿಥ್ಯಾಚಾರವಿದೂರಾಯ ವಾಸುದೇವಾಯ ನಮಃ॥</div>
  <div>ಇಂದ್ರಿಯಾಣಿ ತು ಸಂಯಮ್ಯ ಮನಸಾ ವಿಷಯಾನ್ ಸ್ಮರನ್।<br/><strong>ಮಿಥ್ಯಾಚಾರೋ</strong> ನರೋ ಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಂದ್ರಿಯಗಳನ್ನು ಒಳಕ್ಕೆ ಸರಿಸಿಕೊಂಡು ಮನಸ್ಸಿನಿಂದ ವಿಷಯಗಳನ್ನು ಚಿಂತಿಸುತ್ತಿರುವವನು <strong>ಮಿಥ್ಯಾಚಾರ</strong>ನೆನಿಸುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೧೧</p>
  </div>
  <div>
    <p>೩೪೬. ಮಿಥ್ಯಾಚಾರನಾಗಬಾರದು</p>
  </div>
  <div>ಕರ್ಮೇಂದ್ರಿಯಾಣಿ ಸಂಯಮ್ಯ ಯ ಆಸ್ತೇ ಮನಸಾ ಸ್ಮರನ್।<br/>ಇಂದ್ರಿಯಾರ್ಥಾನ್ ವಿಮೂಢಾತ್ಮಾ ಮಿಥ್ಯಾಚಾರಃ ಸ ಉಚ್ಯತೇ॥</div>
  <div>
    <p>ಭಗವದ್ಗೀತಾ ೩-೬</p>
  </div>
  <div><p>ಯಾವಾತನು ಹೊರಗಿನ ಕರ್ಮೇಂದ್ರಿಯಗಳನ್ನು ಒಳಕ್ಕೆ ಸರಿಸಿಕೊಂಡು, ವಿಷಯಗಳನ್ನು ಮನಸ್ಸಿನಲ್ಲಿ ಸ್ಮರಿಸುತ್ತಾ ಇರುತ್ತಾನೆಯೋ, ಅಂಥ ವಿಮೂಢಾತ್ಮನಿಗೆ <strong>ಮಿಥ್ಯಾಚಾರ</strong>—ಎಂದು ಹೆಸರು.</p>ಮಾನವನು ತುಂಬಾ ಬುದ್ಧಿವಂತ, ತುಂಬಾ ಮೇಧಾವೀ, ತುಂಬಾ ಜಾಣ. ಆದ್ದರಿಂದಲೇ ಇವನಲ್ಲಿ ಸುಳ್ಳು, ವಂಚನೆ, ಮಾಯೆ, ಅನ್ಯಾಯಗಳು ತುಂಬಿರುತ್ತವೆ. ಒಳಗಡೆಯಲ್ಲಿ ವೈರಾಗ್ಯವಿಲ್ಲದಿದ್ದರೂ ಹೊರಗಡೆಯಲ್ಲಿ ವೈರಾಗ್ಯಚಕ್ರವರ್ತಿಯಂತೆಯೂ, ಒಳಗಡೆ ಆಚಾರವಿಲ್ಲದಿದ್ದರೂ ಸದಾಚಾರ ಸಂಪನ್ನನಂತೆಯೂ, ಅನುಷ್ಠಾನರಹಿತನಾಗಿದ್ದರೂ ಅನುಷ್ಠಾನ ನಿರತನಂತೆಯೂ ಮಾನವನು ನಟಿಸುವುದು ಎಲ್ಲರಿಗೂ ತಿಳಿದ ವಿಷಯವೇ ಆಗಿರುತ್ತದೆ. ಇದಕ್ಕೇ ಹೆಸರು <strong>ಆತ್ಮವಂಚನೆ</strong>, <strong>ಅನಾರ್ಜವ</strong> ಎಂದು.</div>
  <div/>
  <div>
    <p>ಇಂದ್ರಿಯಗಳಿಂದ ಬಾಹ್ಯವಿಷಯಗಳನ್ನು ಅನುಭವಿಸದವನಂತೆ ನಟಿಸುತ್ತಾ ಮನಸ್ಸಿನಲ್ಲಿ ಮಾತ್ರ ಆ ಭೋಗ್ಯವಸ್ತುಗಳನ್ನೇ ಸದಾ ಯಾವಾತನು ಚಿಂತಿಸುತ್ತಿರುತ್ತಾನೆಯೋ, ಅಂಥವನಿಗೆ <strong>ಮಿಥ್ಯಾಚಾರ</strong>ನು— ಎಂದು ಹೆಸರು. ಡಂಭಾಚಾರಿಯಾದ ಇವನಿಗೆ ವೈರಾಗ್ಯವಾಗಲೀ ವಿವೇಕಜ್ಞಾನವಾಗಲೀ ಖಂಡಿತವಾಗಿಯೂ ಇರುವುದಿಲ್ಲ. ಇನ್ನು ಮೋಕ್ಷವು ಇಂಥವರಿಗೆ ದಕ್ಕೀತೇ? ಖಂಡಿತಾ ಇಲ್ಲ. ಆದ್ದರಿಂದ ಅಧ್ಯಾತ್ಮಸಾಧಕರಂತೂ ಎಂದೆಂದಿಗೂ ಮಿಥ್ಯಾಚಾರಿಗಳಾಗಬಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮುನಿಪುಂಗವಾಯ ವಾಸುದೇವಾಯ ನಮಃ॥</div>
  <div>ಸುಖದುಃಖಸಮಃ ಸ್ವಸ್ಥಃ ರಾಗಕ್ರೋಧಾದಿವರ್ಜಿತಃ।<br/><strong>ಸ್ಥಿತಪ್ರಜ್ಞ </strong>ಇತಿ ಪ್ರೋಕ್ತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸುಖದುಃಖಗಳಲ್ಲಿ ಸಮನಾಗಿದ್ದು ರಾಗಕ್ರೋಧಾದಿದೋಷರಹಿತನಾದ ಸ್ವಸ್ಥನೇ <strong>ಸ್ಥಿತಪ್ರಜ್ಞ</strong>ನೆನಿಸುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೧೨</p>
  </div>
  <div>
    <p>೩೪೭. ಸ್ಥಿತಪ್ರಜ್ಞನ ನಾಲ್ಕು ಲಕ್ಷಣಗಳು</p>
  </div>
  <div>ದುಃಖೇಷ್ವನುದ್ವಿಗ್ನಮನಾಃ ಸುಖೇಷು ವಿಗತಸ್ಪೃಹಃ।<br/>ವೀತರಾಗಭಯಕ್ರೋಧಃ ಸ್ಥಿತಧೀರ್ಮುನಿರುಚ್ಯತೇ॥</div>
  <div>
    <p>ಭಗವದ್ಗೀತಾ ೨-೫೬</p>
  </div>
  <div>
    <p>ದುಃಖಗಳಲ್ಲಿ ಉದ್ವಿಗ್ನವಾಗದ ಮನಸ್ಸುಳ್ಳವನೂ, ಸುಖಗಳಲ್ಲಿ ಸ್ಪೃಹಾರಹಿತನೂ, ರಾಗಭಯಕ್ರೋಧರಹಿತನೂ, ಮುನಿಯೂ ಆದವನೇ <strong>ಸ್ಥಿತಪ್ರಜ್ಞ </strong>ನೆನಿಸುತ್ತಾನೆ.</p>
    <p>ಈ ಶ್ಲೋಕದಲ್ಲಿ <strong>ಸ್ಥಿತಪ್ರಜ್ಞ</strong>ನ ನಾಲ್ಕು ವಿಶೇಷಣಗಳನ್ನು ತಿಳಿಸಿದೆ.</p>
  </div>
  <div>೧.</div>
  <div><strong>ದುಃಖಗಳಲ್ಲಿ ಉದ್ವಿಗ್ನನಾಗದಿರುವವನು</strong>—ಸಾಮಾನ್ಯವಾಗಿ ದುಃಖಗಳು ಬಂದೊದಗಿದಾಗ ಎಂಥವರ ಮನಸ್ಸೂ ಉದ್ವೇಗಕ್ಕೆ ವಶವಾಗಿಬಿಡುತ್ತದೆ. ಅಂಥ ಸಂದರ್ಭದಲ್ಲಿ ಸ್ವಲ್ಪವೂ ಉದ್ವೇಗವನ್ನು ಹೊಂದದೇ ಸಮಚಿತ್ತನಾಗಿರುವವನೇ <strong>ಸ್ಥಿತಪ್ರಜ್ಞನು</strong>.</div>
  <div>೨.</div>
  <div><strong>ಸುಖಗಳಲ್ಲಿ ಸ್ಪೃಹಾ ಇಲ್ಲದವನು</strong>—ಒಮ್ಮೆ ಒಂದು ಸುಖವನ್ನು ಕಂಡನೆಂದರೆ ಸಾಕು, ಇನ್ನು ಯಾವಾಗಲೂ ಇಂಥ ಸುಖವೇ ತನಗೆ ಬೇಕೆಂಬ ಆಶೆಯು ಸರ್ವರಿಗೂ ಉಂಟಾಗುವುದು ಸಹಜ. ಸುಖದಲ್ಲಿ ಆಶೆಯು ಯಾವನಿಗೆ ಇರುವುದಿಲ್ಲವೋ ಅವನೇ <strong>ಸ್ಥಿತಪ್ರಜ್ಞನು</strong>.</div>
  <div>೩.</div>
  <div><strong>ರಾಗಭಯಕ್ರೋಧರಹಿತನು</strong>—ಜ್ಞಾನಿಗೆ ಅನಾತ್ಮವಸ್ತುಗಳಲ್ಲಿ ರಾಗವಾಗಲಿ, ಅನಾತ್ಮವಸ್ತುಗಳಿಂದ ಭಯವಾಗಲಿ, ಇತರರ ಮೇಲೆ ಕ್ರೋಧವಾಗಲಿ ಇರಲಾರವು. ಇಂಥವನೇ <strong>ಸ್ಥಿತಪ್ರಜ್ಞನು</strong>.</div>
  <div>೪.</div>
  <div><strong>ಮುನಿಯಾದವನು</strong>—ಮುನಿಯೆಂದರೆ ತನ್ನ ಪರಮಾರ್ಥವಾದ ಪ್ರತ್ಯಗಾತ್ಮಸ್ವರೂಪವನ್ನೇ ಸದಾ ಮನನಮಾಡುತ್ತಿರುವವನು.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನಾಗ್ನಿಸ್ವರೂಪವಿದೇ ವಾಸುದೇವಾಯ ನಮಃ॥</div>
  <div>ದೇಹಾಂತರಂ ನ ಕರ್ಮಾಣಿ ಪ್ರಕುರ್ವಂತಿ ಮನೀಷಿಣಃ।<br/>ಬ್ರಹ್ಮಜ್ಞಾನಾಗ್ನಿದಗ್ಧತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನಿಗೆ ಕರ್ಮಗಳು ದೇಹಾಂತರವನ್ನು ಉಂಟುಮಾಡಲಾರವು. ಏಕೆಂದರೆ ಬ್ರಹ್ಮಾತ್ಮಜ್ಞಾನಾಗ್ನಿಯಿಂದ ಕರ್ಮಗಳು ಸುಟ್ಟುಬೂದಿಯಾಗಿರುತ್ತವೆ.</p>
  </div>
  <div>
    <p>ಡಿಸೆಂಬರ್ ೧೩</p>
  </div>
  <div>
    <p>೩೪೮. ಜ್ಞಾನಾಗ್ನಿಯ ಮಹಿಮೆ</p>
  </div>
  <div>ಯಥೈಧಾಂಸಿ ಸಮಿದ್ಧೋಽಗ್ನಿಃ ಭಸ್ಮಸಾತ್ ಕುರುತೇಽಜುರ್ನ।<br/>ಜ್ಞಾನಾಗ್ನಿಃ ಸರ್ವಕರ್ಮಾಣಿ ಭಸ್ಮಸಾತ್ ಕುರುತೇ ತಥಾ॥</div>
  <div>
    <p>ಭಗವದ್ಗೀತಾ ೪-೩೭</p>
  </div>
  <div>
    <p>ಚೆನ್ನಾಗಿ ಹೊತ್ತಿಕೊಂಡು ಜೋರಾಗಿ ಉರಿಯುತ್ತಿರುವ ಬೆಂಕಿಯು ಹೇಗೆ ಕಟ್ಟಿಗೆಗಳನ್ನು ಸಂಪೂರ್ಣವಾಗಿ ಸುಟ್ಟು ಬೂದಿಮಾಡಿಬಿಡುತ್ತದೆಯೋ, ಎಲೈ ಅರ್ಜುನನೆ, ಹಾಗೆಯೇ ಆತ್ಮಜ್ಞಾನವೆಂಬ ಬೆಂಕಿಯು ಎಲ್ಲ ಕರ್ಮಗಳನ್ನೂ ಕ್ಷಣಮಾತ್ರದಲ್ಲಿ ಸುಟ್ಟು ಬೂದಿಮಾಡಿಬಿಡುತ್ತದೆ.</p>
  </div>
  <div>
    <p>ಆತ್ಮಜ್ಞಾನವನ್ನು ಇಲ್ಲಿ ಬೆಂಕಿಗೆ ಹೋಲಿಸಿರುತ್ತಾರೆ. ಇದಕ್ಕೆ <strong>ಜ್ಞಾನಾಗ್ನಿ</strong> ಎಂದು ಹೆಸರು. ಅಗ್ನಿ ಎಂದರೆ ಬೆಂಕಿ. ಬೆಂಕಿ ಎಂದರೆ ಎಂಥವರಿಗೂ ಭಯ. ಬೆಂಕಿಯು ಹಿಂದೆಮುಂದೆ ನೋಡದೆ ಎಲ್ಲವನ್ನೂ ಕ್ಷಣಮಾತ್ರದಲ್ಲಿ ಸುಟ್ಟು ಬೂದಿಮಾಡಿಬಿಡುತ್ತದೆಯಲ್ಲವೆ? ಸುಡುವ ಬೆಂಕಿಗೆ ಯಾವ ಪಕ್ಷಪಾತವೂ ಇಲ್ಲ. ಎಲ್ಲವೂ ಒಂದೇ. ಸಿಕ್ಕಿದ್ದನ್ನೆಲ್ಲ ಬೂದಿಮಾಡುವುದೊಂದೇ ಬೆಂಕಿಯ ಕೆಲಸ.</p>
  </div>
  <div>
    <p>ಅದೇ ರೀತಿಯಲ್ಲಿ ಆತ್ಮಜ್ಞಾನವೆಂಬ ಬೆಂಕಿಯೂ ಅವಿದ್ಯಾ ಕಾಮಕರ್ಮಗಳನ್ನೆಲ್ಲ ಬೂದಿಗೈಯುತ್ತದೆ. <strong>ಜ್ಞಾನಾಗ್ನಿಯಿಂದ ಸರ್ವಕರ್ಮದಾಹ</strong>; ಸಂಚಿತ, ಪ್ರಾರಬ್ಧ, ಆಗಾಮಿ, ಕರ್ಮಗಳನ್ನೂ; ನಿತ್ಯ ನೈಮಿತ್ತಿಕ ಕಾಮ್ಯ ಪ್ರತಿಷಿದ್ಧಕರ್ಮಗಳನ್ನೂ ಆತ್ಮಜ್ಞಾನವೆಂಬ ಅಗ್ನಿಯು ಕ್ಷಣಮಾತ್ರದಲ್ಲಿ ಸುಟ್ಟು ಬೂದಿಮಾಡಿಬಿಡುತ್ತದೆ. ಆತ್ಮಜ್ಞಾನಕ್ಕೂ ಕರ್ಮಗಳಿಗೂ ವಿರೋಧವಿರುವುದರಿಂದ ಜ್ಞಾನದಿಂದ ಕರ್ಮಗಳು ನಾಶವಾಗಿಬಿಡುತ್ತವೆ. ಆತ್ಮಜ್ಞಾನಿಗೆ ಜನ್ಮಾಂತರಕ್ಕೆ ಕಾರಣವಾದ ಕರ್ಮಗಳು ಬೂದಿಯಾಗಿ ಹೋಗುತ್ತವೆ. ಆತ್ಮಜ್ಞಾನಿಯು ಈ ಜನ್ಮದಲ್ಲಿಯೇ ಮುಕ್ತನಾಗಿಬಿಟ್ಟಿರುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಸಂಗವಿದೂರಾಯ ವಾಸುದೇವಾಯ ನಮಃ॥</div>
  <div>ಅಜ್ಞಸ್ಯ ಕರ್ಮಯೋಗಃ ಸ್ಯಾತ್ ಆತ್ಮಜ್ಞಾನಸ್ಯ ಸಾಧನಮ್।<br/>ಫಲಾಸಕ್ತೇರಭಾವೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅಜ್ಞನಿಗೆ ಕರ್ಮಯೋಗವೇ ಆತ್ಮಜ್ಞಾನಪ್ರಾಪ್ತಿಗೆ ಸಾಧನವು. ಫಲಾಸಂಗದ ಅಭಾವವೇ ಕರ್ಮಯೋಗವು.</p>
  </div>
  <div>
    <p>ಡಿಸೆಂಬರ್ ೧೪</p>
  </div>
  <div>
    <p>೩೪೯. ಕರ್ಮಯೋಗದ ನಾಲ್ಕು ರಹಸ್ಯಗಳು</p>
  </div>
  <div>ಕರ್ಮಣ್ಯೇವಾಧಿಕಾರಸ್ತೇ ಮಾ ಫಲೇಷು ಕದಾಚನ।<br/>ಮಾ ಕರ್ಮಫಲಹೇತುರ್ಭೂಃ ಮಾ ತೇ ಸಂಗೋಽಸ್ತ್ವಕರ್ಮಣಿ॥</div>
  <div>
    <p>ಭಗವದ್ಗೀತಾ ೨-೪೭</p>
  </div>
  <div><p>ಅರ್ಜುನನೆ, ಕರ್ಮದಲ್ಲಿಯೇ ನಿನಗೆ ಅಧಿಕಾರವು, ಫಲಗಳಲ್ಲಿ ಅಧಿಕಾರವು ಎಂದೆಂದಿಗೂ ಬೇಡ. ನೀನು ಕರ್ಮಫಲಗಳಿಗೆ ಹೇತುವಾಗಬೇಡ, ಆದರೆ ನಿನಗೆ ಅಕರ್ಮದಲ್ಲಿ ಸಂಗವಾಗುವುದೂ ಬೇಡ.</p>ಕರ್ಮಯೋಗದ <strong>ನಾಲ್ಕು ರಹಸ್ಯ</strong>ಗಳನ್ನು ಇಲ್ಲಿ ತಿಳಿಸಿದೆ.</div>
  <div/>
  <div>
    <p>೧. <strong>ಕರ್ತವ್ಯ ಕರ್ಮಗಳನ್ನೇ ಸಾಧಕನು ಮಾಡಬೇಕು:</strong> ಅಜ್ಞಾನಿಯಾದ ಮಂದಾಧಿಕಾರಿಯಾದ ಸಾಧಕನು ಒಮ್ಮೆಗೇ ಜ್ಞಾನಯೋಗದಲ್ಲಿ ಪ್ರವೃತ್ತನಾಗಬಾರದು. ಪ್ರಾರಂಭದಲ್ಲಿ ಇವನು ಕರ್ಮಗಳನ್ನೇ ಮಾಡುತ್ತಿರಬೇಕು.</p>
  </div>
  <div>
    <p>೨. <strong>ಫಲಗಳನ್ನು ಮಾತ್ರ ಅಪೇಕ್ಷಿಸಲೇ ಬಾರದು:</strong> ಫಲದ ಕಡೆ ಲಕ್ಷ್ಯವು ಬಂದಿತೆಂದರೆ ಕರ್ಮಗಳಲ್ಲಿ ಶ್ರದ್ಧೆಯು ಹೋಗಿಬಿಡುತ್ತದೆ. ಫಲಗಳಲ್ಲಿ ಸಂಗವಿಲ್ಲದೆ ಕರ್ಮಗಳನ್ನು ಸಾಧಕನು ಮಾಡುತ್ತಿರಬೇಕು.</p>
  </div>
  <div>
    <p>೩. <strong>ಕರ್ಮಫಲಗಳಿಗೆ ಹೇತುವಾಗಬಾರದು:</strong> ಅಹಂಕಾರ ಮಮಕಾರಗಳಿಂದ ಕೂಡಿದವನಾಗಿ, ಬೇಕು ಬೇಡಗಳಿಗೆ ದಾಸನಾಗಬಾರದು.</p>
  </div>
  <div>
    <p>೪. <strong>ಅಕರ್ಮದಲ್ಲಿಯೂ ಸಂಗರಹಿತನಾಗಿರಬೇಕು:</strong> ಫಲವೇ ಬೇಡ ಎಂದಮೇಲೆ ನಾನೇಕೆ ಈ ಕರ್ಮಗಳನ್ನು ಮಾಡಬೇಕು? ಎಂದು ತಿಳಿದು ಕರ್ಮಗಳನ್ನು ಬಿಡಬಾರದು. ಕರ್ಮಫಲಗಳಲ್ಲಿ ಅಸಂಗನಾಗಿರಬೇಕೇ ಹೊರತು ಕರ್ಮಗಳಲ್ಲಿ ಅಲ್ಲ. ಫಲಗಳ ಕಡೆ ಲಕ್ಷ್ಯವಿಲ್ಲದೇ ಕರ್ಮಗಳಲ್ಲಿ ಸಮಭಾವದಿಂದ ವರ್ತಿಸುವವನೇ <strong>ಕರ್ಮಯೋಗಿ</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧ್ಯಾನಕ್ರಮವಿದೇ ವಾಸುದೇವಾಯ ನಮಃ॥</div>
  <div>ಸಮಕಾಯಶಿರೋಗ್ರೀವಃ ತಥಾ ಚೈಕಾಗ್ರಮಾನಸಃ।<br/>ಧ್ಯಾನಾಭ್ಯಾಸಂ ಪ್ರಕುರ್ವೀತ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇಹ ತಲೆ ಕತ್ತುಗಳನ್ನು ನೆಟ್ಟಗೆ ಇಟ್ಟುಕೊಂಡು ಏಕಾಗ್ರತೆಯಿಂದ ಕೂಡಿದವನಾಗಿ ಧ್ಯಾನಯೋಗವನ್ನು ಮಾಡಬೇಕು.</p>
  </div>
  <div>
    <p>ಡಿಸೆಂಬರ್ ೧೫</p>
  </div>
  <div>
    <p>೩೫೦. ಧ್ಯಾನಕ್ಕೆ ಐದು ಕ್ರಮಗಳು</p>
  </div>
  <div>ಸಮಂ ಕಾಯಶಿರೋಗ್ರೀವಂ ಧಾರಯನ್ನಚಲಂ ಸ್ಥಿರಃ।<br/>ಸಂಪ್ರೇಕ್ಷ್ಯ ನಾಸಿಕಾಗ್ರಂ ಸ್ವಂ ದಿಶಶ್ಚಾನವಲೋಕಯನ್॥</div>
  <div>
    <p>ಭಗವದ್ಗೀತಾ ೬-೧೩</p>
  </div>
  <div>
    <p>ಶರೀರ, ತಲೆ ಮತ್ತು ಕುತ್ತಿಗೆಗಳನ್ನು ನೆಟ್ಟಗೆ ಮಾಡಿಕೊಂಡು, ಅಲುಗಾಡದಂತೆ ಭದ್ರವಾಗಿ ಕೂತುಕೊಂಡು, ತನ್ನ ಮೂಗಿನ ತುದಿಯನ್ನೇ ನೋಡುತ್ತಾ, ಬೇರೆ ಬೇರೆಯ ದಿಕ್ಕುಗಳಿಗೆ ನೋಡದೆ, ಏಕಾಗ್ರತೆಯಿಂದ ಆತ್ಮನನ್ನೇ ಧ್ಯಾನಮಾಡಬೇಕು.</p>
    <p>ಧ್ಯಾನಯೋಗಿಗೆ <strong>ಐದು</strong> ಕ್ರಮಗಳನ್ನು ಇಲ್ಲಿ ತಿಳಿಸಿರುತ್ತದೆ.</p>
  </div>
  <div>
    <p>೧. <strong>ಸಮಂ ಕಾಯಶಿರೋಗ್ರೀವಂ ಧಾರಯನ್</strong>—ಶರೀರ, ತಲೆ, ಕುತ್ತಿಗೆಗಳನ್ನು ನೇರವಾಗಿ, ಸಮನಾಗಿ ಧರಿಸಿಕೊಳ್ಳಬೇಕು. ಈ ಮೂರನ್ನೂ ನೆಟ್ಟಗೆ ಇಟ್ಟುಕೊಂಡು, ಈ ಮೂರೂ ಅಲುಗಾಡದಂತೆ ನೋಡಿಕೊಳ್ಳಬೇಕು. ಬೆನ್ನೆಲುಬನ್ನು ನೆಟ್ಟಗೆ ಇಟ್ಟುಕೊಂಡೇ ಧ್ಯಾನವನ್ನು ಮಾಡಬೇಕು.</p>
  </div>
  <div>
    <p>೨. <strong>ಅಚಲಮ್</strong>—ದೇಹಾದಿಗಳು ಅಲುಗಾಡದಂತೆ ನೋಡಿಕೊಳ್ಳಬೇಕು.</p>
  </div>
  <div>
    <p>೩. <strong>ಸ್ಥಿರಃ</strong>—ಕೈಕಾಲು ಮುಂತಾದ ಅಂಗಾಂಗಗಳು ಸ್ಥಿರವಾಗಿರುವಂತೆ, ಭದ್ರವಾಗಿರುವಂತೆ ನೋಡಿಕೊಳ್ಳಬೇಕು.</p>
  </div>
  <div>
    <p>೪. <strong>ಸ್ವಂ ನಾಸಿಕಾಗ್ರಂ ಸಂಪ್ರೇಕ್ಷ್ಯ</strong>—ತನ್ನ ಮೂಗಿನ ತುದಿಯನ್ನೇ ನೋಡುತ್ತಿರಬೇಕು. ಅತ್ತ ಇತ್ತ ನೋಡದೆ, ತನ್ನ ದೃಷ್ಟಿಯನ್ನೆಲ್ಲ ಮೂಗಿನ ತುದಿಯಲ್ಲಿಯೇ ಏಕಾಗ್ರಗೊಳಿಸಬೇಕು.</p>
  </div>
  <div>
    <p>೫. <strong>ದಿಶಶ್ಚ ಅನವಲೋಕಯನ್</strong>—ದಿಕ್ಕುಗಳನ್ನು ನೋಡುತ್ತಿರಬಾರದು. ಎಡ ಬಲ, ಹಿಂದೆ ಮುಂದೆ, ಮೇಲೆ ಕೆಳಗೆ ನೋಡದೆ ಶುದ್ಧವಾದ ಮನಸ್ಸಿನಿಂದ ಆತ್ಮನನ್ನೇ ಧ್ಯಾನಮಾಡಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶ್ರವಣಫಲವಿದೇ ವಾಸುದೇವಾಯ ನಮಃ॥</div>
  <div>ಗೀತೋಪದೇಶಶ್ರವಣಾತ್ ನಷ್ಟಮೋಹೋ ಗತವ್ಯಥಃ।<br/>ಅರ್ಜುನಃ ಕೃತಕೃತ್ಯೋಽಭೂತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಗೀತೋಪದೇಶವನ್ನು ಶ್ರವಣಮಾಡಿ ಅರ್ಜುನನು ನಷ್ಟಮೋಹನೂ ಗತವ್ಯಥನೂ ಕೃತಕೃತ್ಯನೂ ಆಗಿಬಿಟ್ಟನು.</p>
  </div>
  <div>
    <p>ಡಿಸೆಂಬರ್ ೧೬</p>
  </div>
  <div>
    <p>೩೫೧. ಶ್ರವಣದ ನಾಲ್ಕು ಫಲಗಳಿವು!</p>
  </div>
  <div>ನಷ್ಟೋ ಮೋಹಃ ಸ್ಮೃತಿರ್ಲಬ್ಧಾ ತ್ವತ್ ಪ್ರಸಾದಾನ್ಮಯಾಚ್ಯುತ।<br/>ಸ್ಥಿತೋಽಸ್ಮಿ ಗತಸಂದೇಹಃ ಕರಿಷ್ಯೇ ವಚನಂ ತವ॥</div>
  <div>
    <p>ಭಗವದ್ಗೀತಾ ೧೮-೭೩</p>
  </div>
  <div>
    <p>ಹೇ ಅಚ್ಯುತನೆ, ನಿನ್ನ ಗೀತೋಪದೇಶಶ್ರವಣದ ಪ್ರಸಾದದಿಂದ ನನ್ನ ಮೋಹವು ನಾಶವಾಯಿತು, ಸ್ಮೃತಿಯು ನನಗೆ ಲಬ್ಧವಾಯಿತು, ನಾನೀಗ ಸಂದೇಹರಹಿತನಾಗಿದ್ದೇನೆ, ನಿನ್ನ ಮಾತಿನಂತೆ ನಡೆದುಕೊಳ್ಳುತ್ತೇನೆ.</p>
    <p>ಗೀತಾಚಾರ್ಯನಾದ ಶ್ರೀಕೃಷ್ಣನು ಕೇಳಿದ ಪ್ರಶ್ನೆಗಳಿಗೆ ಅರ್ಜುನನು ಸಂತೋಷದಿಂದ ಕೊಟ್ಟ ಉತ್ತರಗಳಿವು. ಸದ್ಗುರೂಪದೇಶವನ್ನು ಸರಿಯಾಗಿ ಶ್ರವಣಮಾಡಿದವನಿಗೆ ಈ ನಾಲ್ಕು ಫಲಗಳು ಉಂಟಾಗುತ್ತವೆ.</p>
  </div>
  <div>೧.</div>
  <div><strong>ಮೋಹನಾಶಃ</strong>—ಮೋಹವೆಂದರೆ ಅವಿದ್ಯೆ, ಅಜ್ಞಾನ, ಭ್ರಾಂತಿಜ್ಞಾನ; ಜ್ಞಾನದಿಂದ ಮೋಹವು ನಾಶವಾಗುತ್ತದೆ.</div>
  <div>೨.</div>
  <div><strong>ಸ್ಮೃತಿಲಾಭಃ</strong>—ತಾನು ಯಾರೆಂಬ ವಿವೇಕ ಪ್ರಜ್ಞೆಯೇ ಸ್ಮೃತಿ. ದೇಹೇಂದ್ರಿಯಾದಿಗಳು ತಾನಲ್ಲವೆಂದೂ, ಸಚ್ಚಿದಾನಂದಸ್ವರೂಪನಾದ ಆತ್ಮನೇ ತಾನೆಂದೂ ಸರಿಯಾಗಿ ತಿಳಿಯುವುದೇ ಸ್ಮೃತಿ. ಜ್ಞಾನದಿಂದ ಸ್ಮೃತಿಲಾಭ.</div>
  <div>೩.</div>
  <div><strong>ಸಂದೇಹನಾಶಃ</strong>—ಸಂದೇಹವೆಂದರೆ ಸಂಶಯವು. ನಾನು ಸಂಸಾರಿಯಾದ ಜೀವಾತ್ಮನೋ, ಜಡವಾದ ದೇಹವೋ, ಅಥವಾ ಅಸಂಸಾರಿಯಾದ ಪ್ರತ್ಯಗಾತ್ಮನೋ—ಎಂದು ತಿಳಿಯುವುದೇ ಸಂದೇಹವು. ಜ್ಞಾನದಿಂದ ಇಂಥ ಸಂದೇಹವು ನಿವೃತ್ತಿಯಾಗುತ್ತದೆ.</div>
  <div>೪.</div>
  <div><strong>ಕರ್ತವ್ಯನಿಷ್ಠೆ</strong>—ಆತ್ಮಜ್ಞಾನಿಯಾಗಿದ್ದರೂ, ವ್ಯಾವಹಾರಿಕ ದೃಷ್ಟಿಯಿಂದ ಕರ್ತವ್ಯವನ್ನುಮಾಡಿಯೇಮಾಡುತ್ತಾನೆ.ಜ್ಞಾನಿಯುಕರ್ತವ್ಯನಿಷ್ಠ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜಿತೇಂದ್ರಿಯಾಯ ವಾಸುದೇವಾಯ ನಮಃ॥</div>
  <div>ಇಂದ್ರಿಯಾಣಿ ಹರಂತ್ಯೇವ ಪ್ರಮಾಥೀನಿ ವಿವೇಕಿನಃ।<br/>ವಿಷಯಾಭಿಮುಖಂ ಚಿತ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬಲಿಷ್ಠವಾದ ಇಂದ್ರಿಯಗಳು ವಿವೇಕಿಯ ಚಿತ್ತವನ್ನೂ ವಿಷಯಾಭಿಮುಖವನ್ನಾಗಿ ತಿರುಗಿಸಿಬಿಡುತ್ತವೆ.</p>
  </div>
  <div>
    <p>ಡಿಸೆಂಬರ್ ೧೭</p>
  </div>
  <div>
    <p>೩೫೨. ತುಂಟ ಇಂದ್ರಿಯಗಳಿವು!</p>
  </div>
  <div>ಯತತೋ ಹ್ಯಪಿ ಕೌಂತೇಯ ಪುರುಷಸ್ಯ ವಿಪಶ್ಚಿತಃ।<br/>ಇಂದ್ರಿಯಾಣಿ ಪ್ರಮಾಥೀನಿ ಹರಂತಿ ಪ್ರಸಭಂ ಮನಃ॥</div>
  <div>
    <p>ಭಗವದ್ಗೀತಾ ೨-೬೦</p>
  </div>
  <div>
    <p>ಎಲೈ ಕೌಂತೇಯನೆ, ಸಾಧಕನು ವಿದ್ವಾಂಸನಾಗಿದ್ದೂ ಇಂದ್ರಿಯನಿಗ್ರಹವನ್ನು ಎಷ್ಟೇ ಪ್ರಯತ್ನದಿಂದ ಮಾಡುತ್ತಿದ್ದರೂ, ಪ್ರಮಥನಶೀಲವಾದ ಇಂದ್ರಿಯಗಳು ಅವನ ಮನಸ್ಸನ್ನು ಬಲಾತ್ಕಾರದಿಂದ ಅನಾತ್ಮವಿಷಯಗಳ ಕಡೆಗೆ ಸೆಳೆದುಬಿಡುತ್ತವೆ.</p>
    <p>ಅನೇಕ ಸಾಧಕರು ಬ್ರಹ್ಮಚಾರಿಗಳಾಗಿದ್ದು, ಸಂನ್ಯಾಸಿಗಳಾಗಿದ್ದು, ವಿರಾಗಿಗಳಾಗಿದ್ದು , ಮೌನಿಗಳಾಗಿದ್ದುಕೊಂಡು ಉಗ್ರವಾದ ತಪಸ್ಸನ್ನು ಮಾಡುತ್ತಿರುತ್ತಾರೆ. ಇನ್ನು ಕೆಲವರಂತೂ ಶಾಸ್ತ್ರಪಾರಂಗತರಾಗಿದ್ದು, ವಿದ್ಯಾವಾಚಸ್ಪತಿಗಳೂ ಆಗಿದ್ದುಕೊಂಡು ಇಂದ್ರಿಯನಿಗ್ರಹರೂಪವಾದ ತಪಸ್ಸನ್ನು ಮಾಡುತ್ತಿರುತ್ತಾರೆ. ತಮ್ಮ ಮನಸ್ಸು ಶಾಂತವಾಗಿದೆಯೆಂದೂ ನಿಗೃಹೀತವಾಗಿದೆಯೆಂದೂ ಶುದ್ಧವಾಗಿದೆಯೆಂದೂ ಇವರು ಭಾವಿಸಿರುತ್ತಾರೆ.</p>
  </div>
  <div>
    <p>ಆದರೆ ಆ ತುಂಟ ಇಂದ್ರಿಯಗಳು ಇಂಥವರ ಮನಸ್ಸನ್ನೂ ಕದಡಿಬಿಡುತ್ತವೆ. ಹತ್ತಾರು ವರ್ಷಗಳ ಕಾಲ ಮಾಡಿದ್ದ ಇಂದ್ರಿಯನಿಗ್ರಹವೂ ಮನೋನಿಗ್ರಹವೂ ಇದೀಗ ಹಾರಿಹೋದಂತಾಗಿಬಿಡುತ್ತದೆ. ಸರಿಯಾಗಿ ವಿವೇಕದಿಂದ ಶಿಕ್ಷಣವನ್ನು ಕೊಡದೆ ಹೋದರೆ ಅಂತರ್ಮುಖವಾಗಿರುವ ಆ ಇಂದ್ರಿಯಗಳು ಯಾವಾಗ ಬೇಕಾದರೂ ಪುನಃ ಬಹಿರ್ಮುಖಿಗಳಾಗಿ ಮನಸ್ಸನ್ನೂ ವಿಷಯಗಳೆಂಬ ವಿಷಸಾಗರದಲ್ಲಿ ಕೆಡವಿಬಿಡುತ್ತವೆ. ಆದ್ದರಿಂದ ತಪಸ್ವಿಗಳೆ, ಯತಿಗಳೆ, ಸಾಧಕರೆ, ಎಚ್ಚರಿಕೆ, ಎಚ್ಚರಿಕೆ!</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿರ್ಮಮಾಯ ವಾಸುದೇವಾಯ ನಮಃ॥</div>
  <div>ನಿರ್ಮಮೋ ನಿರಹಂಕಾರಃ ಕಾಮಕ್ರೋಧಾದಿವರ್ಜಿತಃ।<br/>ಸಂನ್ಯಾಸೀ ಮೋಕ್ಷಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ನಿರ್ಮಮನೂ ನಿರಹಂಕಾರಿಯೂ ಕಾಮಕ್ರೋಧಾದಿದೋಷರಹಿತನೂ ಆದ ಸಂನ್ಯಾಸಿಯು ಮೋಕ್ಷವನ್ನು ಹೊಂದುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೧೮</p>
  </div>
  <div>
    <p>೩೫೩. ಸಂನ್ಯಾಸಿಗೆ ಹಿತೋಪದೇಶ</p>
  </div>
  <div>ಅಹಂಕಾರಂ ಬಲಂ ದರ್ಪಂ ಕಾಮಂ ಕ್ರೋಧಂ ಪರಿಗ್ರಹಮ್।<br/>ವಿಮುಚ್ಯ ನಿರ್ಮಮಃ ಶಾಂತಃ ಬ್ರಹ್ಮಭೂಯಾಯ ಕಲ್ಪತೇ॥</div>
  <div>
    <p>ಭಗವದ್ಗೀತಾ ೧೮-೫೩</p>
  </div>
  <div>
    <p>ಅಹಂಕಾರ, ಬಲ, ದರ್ಪ, ಕಾಮ, ಕ್ರೋಧ ಮತ್ತು ಪರಿಗ್ರಹಗಳನ್ನು ಬಿಟ್ಟು ನಿರ್ಮಮನೂ ಶಾಂತನೂ ಆದ ಸಂನ್ಯಾಸಿಯು ಮೋಕ್ಷಕ್ಕೆ ಪಾತ್ರನಾಗುತ್ತಾನೆ.</p>
    <p>ಸಂನ್ಯಾಸಿಯು ಬಿಡಬೇಕಾದ ಆರು ದೋಷಗಳನ್ನು ಇಲ್ಲಿ ತಿಳಿಸಿದೆ.</p>
  </div>
  <div>೧.</div>
  <div><strong>ಅಹಂಕಾರ</strong>—ದೇಹೇಂದ್ರಿಯಾದಿಗಳಲ್ಲಿ ನಾನು ಎಂಬ ಅಭಿಮಾನ.</div>
  <div>೨.</div>
  <div><strong>ಬಲ</strong>—ಕಾಮರಾಗಾದಿಗಳಿಂದ ಕೂಡಿರುವ ರಾಜಸಿಕಬಲ.</div>
  <div>೩.</div>
  <div><strong>ದರ್ಪ</strong>—ಅಧಿಕಾರ, ವಿದ್ಯಾ, ಧನಾದಿಗಳಿಂದ ಉಂಟಾದ ಮದ.</div>
  <div>೪.</div>
  <div><strong>ಕಾಮ</strong>—ಅನಾತ್ಮವಿಷಯಭೋಗಗಳಲ್ಲಿ ತೀವ್ರವಾದ ಆಶೆ.</div>
  <div>೫.</div>
  <div><strong>ಕ್ರೋಧ</strong>—ಅನಿಷ್ಟಫಲವುಂಟಾದಾಗ ಆಗುವ ಕೋಪ.</div>
  <div>೬.</div>
  <div><strong>ಪರಿಗ್ರಹ</strong>—ಅನಾತ್ಮವಸ್ತುಗಳಲ್ಲಿ ನನ್ನದು ಎಂಬ ಭಾವನೆ.<p>ಈ ಆರು ದೋಷಗಳನ್ನು ಬಿಟ್ಟೆದ್ದ ಧೀರನೇ ಸಂನ್ಯಾಸಿಯೆನಿಸುತ್ತಾನೆ.</p><p>ಸಂನ್ಯಾಸಿಯು ನಿರ್ಮಮನೂ ಶಾಂತಸ್ವಭಾವದವನೂ ಆಗಿರಬೇಕು. ದೇಹಧಾರಣೆಗಾಗಿ ಇಟ್ಟುಕೊಂಡಿರುವ ವಸ್ತುಗಳಲ್ಲಿಯೂ ‘ಇದು ನನ್ನದು’ ಎಂಬ ಭಾವನೆಯನ್ನು ಬಿಟ್ಟಿರುವವನೇ <strong>ನಿರ್ಮಮ</strong>ನೆನಿಸುತ್ತಾನೆ. ಇಂಥ ತಪಸ್ವಿಯಾದ ಮಹಾತ್ಮನಾದ ಸಂನ್ಯಾಸಿಗೆ ಆತ್ಮಜ್ಞಾನವೂ, ಅದರಿಂದ ಮುಕ್ತಿಯೂ ದೊರಕುವುದರಲ್ಲಿ ಸಂಶಯವುಂಟೆ?</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿದ್ಯಾಸಂಪ್ರದಾಯಮೂಲಾಯ ವಾಸುದೇವಾಯ ನಮಃ॥</div>
  <div>ಆದೌ ನಾರಾಯಣಾತ್ ಪ್ರಾಪ್ತಾ ಸೂರ್ಯಾಯ ಮೋಕ್ಷದಾ ಪರಾ।<br/>ತತೋಽಸ್ಮಭ್ಯಂ ಬ್ರಹ್ಮವಿದ್ಯಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮೋಕ್ಷಸಾಧನವಾದ ಈ ಬ್ರಹ್ಮವಿದ್ಯೆಯು ಮೊದಲು ನಾರಾಯಣನಿಂದ ಸೂರ್ಯನಿಗೂ, ಅನಂತರ ಅವನಿಂದ ನಮಗೂ ಪ್ರಾಪ್ತವಾಗಿದೆ.</p>
  </div>
  <div>
    <p>ಡಿಸೆಂಬರ್ ೧೯</p>
  </div>
  <div>
    <p>೩೫೪. ಬ್ರಹ್ಮವಿದ್ಯಾಚಾರ್ಯಪರಂಪರಾ</p>
  </div>
  <div>ಇಮಂ ವಿವಸ್ವತೇ ಯೋಗಂ ಪ್ರೋಕ್ತವಾನಹಮವ್ಯಯಮ್।<br/>ವಿವಸ್ವಾನ್ ಮನವೇ ಪ್ರಾಹ ಮನುರಿಕ್ಷ್ವಾಕವೇಽಬ್ರವೀತ್॥</div>
  <div>
    <p>ಭಗವದ್ಗೀತಾ ೪-೧</p>
  </div>
  <div>
    <p>ಅರ್ಜುನನೆ, ಸೃಷ್ಟಿಯ ಪ್ರಾರಂಭದಲ್ಲಿ ಈ ಆತ್ಮಜ್ಞಾನವೆಂಬ ಅವ್ಯಯವಾದ ಯೋಗವನ್ನು ನಾನೇ ಸೂರ್ಯನಿಗೆ ಉಪದೇಶಮಾಡಿದೆನು. ವಿವಸ್ವಂತನಾದ ಸೂರ್ಯನು ಮನುವಿಗೆ ಉಪದೇಶಿಸಿದನು. ಮತ್ತು ಮನುವು ಇಕ್ಷ್ವಾಕುವಿಗೆ ಈ ಯೋಗವನ್ನು ತಿಳಿಸಿಕೊಟ್ಟನು.</p>
    <p>ಆತ್ಮಜ್ಞಾನವೇ ನಿಜವಾದ ಯೋಗವು. ಇದು ಸೃಷ್ಟಿಯ ಪ್ರಾರಂಭದಿಂದಲೂ ಗಂಗಾನದಿಯಂತೆ ಇಂದಿನವರೆಗೂ ಗುರುಶಿಷ್ಯಪರಂಪರೆಯಿಂದ ನಡೆದು ಸಾಗುತ್ತಾ ಬಂದಿರುತ್ತದೆ.</p>
    <p>ಶ್ರೀಕೃಷ್ಣನು ಸ್ವರೂಪದಿಂದ ಶ್ರೀಮನ್ನಾರಾಯಣನೇ ಆಗಿರುವುದರಿಂದ ಅವನೇ ಈ ಆತ್ಮಜ್ಞಾನಯೋಗವನ್ನು ಮೊಟ್ಟಮೊದಲಿಗೆ ವಿವಸ್ವಂತನೆಂಬ ಸೂರ್ಯಭಗವಂತನಿಗೆ ಉಪದೇಶಿಸಿದನು. ಸೂರ್ಯನೆಂದರೆ ಇಲ್ಲಿ ಹಿರಣ್ಯಗರ್ಭನೇ. ಇವನೇ ವಿರಾಟ್ ಪುರುಷನೂ ಹೌದು. ಜ್ಞಾನ ವೈರಾಗ್ಯ ಐಶ್ವರ್ಯ ಮತ್ತು ಧರ್ಮಗಳ ಸಾಕಾರಸ್ವರೂಪನೇ ಆದಿತ್ಯನು.</p>
    <p>ಈ ಆದಿತ್ಯನು ಆತ್ಮಜ್ಞಾನವೆಂಬ ಯೋಗವನ್ನು ಮನುವಿಗೆ ಉಪದೇಶಿಸಿದನು. ಸೂರ್ಯನ ಪುತ್ರನೇ ಮನು. ಹೀಗೆ ಗುರುಶಿಷ್ಯಪರಂಪರೆಯಿಂದ ಬಂದಿರುವ ಈ ಬ್ರಹ್ಮವಿದ್ಯಾರೂಪವಾದ ಯೋಗವು ಅವ್ಯಯವಾದದ್ದು, ನಾಶವಿಲ್ಲದ್ದು. ಏಕೆಂದರೆ ಈ ಯೋಗದ ಫಲವಾದ ಮೋಕ್ಷವು ಅವ್ಯಯವಾಗಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮೋಹವರ್ಜಿತಾಯ ವಾಸುದೇವಾಯ ನಮಃ॥</div>
  <div>ಮೋಹಸ್ಯೈವ ನಿವೃತ್ತಿಃ ಸ್ಯಾತ್ ಆತ್ಮಜ್ಞಾನೋದಯಾತ್ ಪರಮ್।<br/>ಸರ್ವಾತ್ಮಭಾವಸಂಪತ್ತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನೋದಯವಾದ ಮೇಲೆ ಮೋಹವು ತೊಲಗುತ್ತದೆ. ಅನಂತರ ಸರ್ವಾತ್ಮಭಾವವೂ ಉಂಟಾಗುತ್ತದೆ.</p>
  </div>
  <div>
    <p>ಡಿಸೆಂಬರ್ ೨೦</p>
  </div>
  <div>
    <p>೩೫೫. ಜ್ಞಾನದಿಂದ ಮೋಹನಿವೃತ್ತಿ</p>
  </div>
  <div>ಯಜ್ಜ್ಞಾತ್ವಾ ನ ಪುನರ್ಮೋಹಮ್ ಏವಂ ಯಾಸ್ಯಸಿ ಪಾಂಡವ।<br/>ಯೇನ ಭೂತಾನ್ಯಶೇಷೇಣ ದ್ರಕ್ಷ್ಯಸ್ಯಾತ್ಮನ್ಯಥೋ ಮಯಿ॥</div>
  <div>
    <p>ಭಗವದ್ಗೀತಾ ೪-೩೫</p>
  </div>
  <div><p>ಪರಬ್ರಹ್ಮವನ್ನು ತಿಳಿದಮೇಲೆ, ಪಾಂಡವನೆ, ನೀನು ಈಗಿನಂತೆ ಮೋಹಕ್ಕೆ ವಶನಾಗುವುದಿಲ್ಲ. ಈ ಬ್ರಹ್ಮಜ್ಞಾನದಿಂದ ನೀನು ಸಮಸ್ತ ಭೂತಗಳನ್ನೂ ನಿನ್ನಲ್ಲಿ ಕಾಣುತ್ತೀಯೆ, ಅನಂತರ ನನ್ನಲ್ಲಿ ವಿಶ್ವವೆಲ್ಲವನ್ನೂ ನೀನು ಕಾಣುತ್ತೀಯೆ.</p>್ಜ್ಝ್ಬ್ಖ್ಥ್ಫ = <p>ಆತ್ಮಜ್ಞಾನಿಗಳಾದ ಸದ್ಗುರುಗಳು ಯೋಗ್ಯರಾದ ಜಿಜ್ಞಾಸುಗಳಿಗೆ ಪರಬ್ರಹ್ಮದ ಸ್ವರೂಪವನ್ನು ತಿಳಿಸುತ್ತಾರೆ. ಇಂಥ ಜ್ಞಾನಕ್ಕೆ ಆತ್ಮಜ್ಞಾನವೆಂದೂ, ಬ್ರಹ್ಮಜ್ಞಾನವೆಂದೂ ಹೆಸರು. ಆತ್ಮಜ್ಞಾನವು ಸದ್ಗುರುಗಳ ಕೃಪೆಯಿಂದ ಮಾತ್ರವೇ ಉಂಟಾಗಬೇಕೇ ಹೊರತು ಪುಸ್ತಕರಾಶಿಯನ್ನು ಓದಿ ಮಸ್ತಕದಲ್ಲಿ ತುಂಬಿಕೊಳ್ಳುವುದರಿಂದ ಅಲ್ಲ. ಈ ಆತ್ಮಜ್ಞಾನದಿಂದ ಉಂಟಾಗುವ ಫಲವೇನು? ಎಂದರೆ, ಮೋಹನಾಶ. ಮೋಹವೆಂದರೆ ಅವಿದ್ಯಾ ಅಥವಾ ಅಜ್ಞಾನ. ಇದರ ನಾಶವೇ ಆತ್ಮಜ್ಞಾನದ ಫಲ. ಶ್ರೀಕೃಷ್ಣಪರಮಾತ್ಮನ ಉಪದೇಶವನ್ನು ಕೇಳಿದ ಮೇಲೆ ಅರ್ಜುನನು “ನನ್ನ ಮೋಹವು ಇದೀಗ ನಾಶವಾಯಿತು” ಎಂದು ಗೀತೆಯಲ್ಲಿ (೧೮-೭೩ ರಲ್ಲಿ ) ಹೇಳಿರುತ್ತಾನೆ.</p>್ಜ್ಝ್ಬ್ಖ್ಥ್ಫ = <p>ಈ ಜ್ಞಾನದ ಬಲದಿಂದ ಇಡೀ ಸಮಸ್ತಭೂತಗಳನ್ನು ಜ್ಞಾನಿಯು ತನ್ನಲ್ಲಿ ಕಾಣುತ್ತಾನೆ. ತನ್ನಲ್ಲಿಯೇ ಈ ವಿಶ್ವವೆಲ್ಲವೂ ತೋರುತ್ತಿದೆಯೆಂದೂ ತಾನೇ ಸರ್ವಭೂತಗಳಿಗೂ ಪ್ರತ್ಯಗಾತ್ಮನಾಗಿದ್ದೇನೆಂದೂ ಆತ್ಮಜ್ಞಾನಿಯು ಸಹಜವಾಗಿ ತಿಳಿಯುತ್ತಾನೆ. ತಾನೇ ಪರಬ್ರಹ್ಮವೆಂದೂ ಪರಬ್ರಹ್ಮವೇ ತಾನೆಂದೂ ಜ್ಞಾನಿಯು ತಿಳಿದಿರುತ್ತಾನೆ.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸುಖಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಯುಕ್ತಸ್ಯೈವ ವಿವೇಕೋಽಯಂ ಶಾಂತಿಶ್ಚಾಪಿ ವಿವೇಕಿನಃ।<br/>ಶಾಂತಸ್ಯೈವ ಸುಖಪ್ರಾಪ್ತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯುಕ್ತನಿಗೇ ವಿವೇಕವು, ವಿವೇಕಿಗೇ ಶಾಂತಿಯು, ಶಾಂತನಿಗೇ ಸುಖಪ್ರಾಪ್ತಿಯು.</p>
  </div>
  <div>
    <p>ಡಿಸೆಂಬರ್ ೨೧</p>
  </div>
  <div>
    <p>೩೫೬. ಇಂಥವನಿಗೇ ಸುಖ</p>
  </div>
  <div>ನಾಸ್ತಿ ಬುದ್ಧಿರಯುಕ್ತಸ್ಯ ನ ಚಾಯುಕ್ತಸ್ಯ ಭಾವನಾ।<br/>ನ ಚಾಭಾವಯತಃ ಶಾಂತಿಃ ಅಶಾಂತಸ್ಯ ಕುತಃ ಸುಖಮ್॥</div>
  <div>
    <p>ಭಗವದ್ಗೀತಾ ೨-೬೬</p>
  </div>
  <div><p>ಯುಕ್ತನಲ್ಲದವನಿಗೆ ನಿಶ್ಚಯರೂಪವಾದ ಬುದ್ಧಿಯು ಉಂಟಾಗಲಾರದು, ಇಂಥವನಿಗೆ ಆತ್ಮನನ್ನು ಅರಿಯಬೇಕೆಂಬ ತೀವ್ರತೆಯೂ ಉಂಟಾಗಲಾರದು. ಇನ್ನು ಆತ್ಮಜ್ಞಾನದಲ್ಲಿ ರುಚಿಯೇ ಇಲ್ಲದಿರುವ ಇಂಥವನಿಗೆ ಶಾಂತಿಯೆಂಬುದು ಇರಲಾರದು, ಇನ್ನು ಶಾಂತಿಯಿಲ್ಲದವನಿಗೆ ಸುಖವೆಂಬುದು ಎಲ್ಲಿಂದ ಬರಬೇಕು?</p>ಪ್ರತಿಯೊಬ್ಬ ಮಾನವನಿಗೂ ಬೇಕಾದದ್ದು ಸುಖ. ಸುಖಕ್ಕಾಗಿಯೇ ಮಾನವನ ಸಕಲ ಪ್ರಯತ್ನಗಳೂ ನಡೆಯುತ್ತಿವೆ. ಅಧ್ಯಾತ್ಮಸಾಧಕರಂತೂ ಸಾಂಸಾರಿಕ ವ್ಯವಹಾರವನ್ನೆಲ್ಲ ಬಿಟ್ಟು ಜಪತಪಾದ್ಯನುಷ್ಠಾನಗಳನ್ನು ಮಾಡು ತ್ತಿರುವುದು ಸುಖಪ್ರಾಪ್ತಿಗಾಗಿಯೇ ಅಲ್ಲವೆ? ಸರಿ, ಈ ಸುಖ ಬರುವುದು ಹೇಗೆ? ಶಾಂತಿಯಿಂದ. ಶಾಂತಿಯೆಂದರೆ ನೆಮ್ಮದಿಯಾದ ಮನಸ್ಸಿನ ಸ್ಥಿತಿ. ಶಾಂತಿಯೇ ಇಲ್ಲದಿದ್ದರೆ ಅಂಥವನಿಗೆ ಸುಖವು ದೊರಕುವುದು ಹೇಗೆ?</div>
  <div/>
  <div>
    <p>ಈ ಶಾಂತಿಯೆಂಬುದು ಆತ್ಮಜ್ಞಾನದ ಫಲವು. ಆತ್ಮಜ್ಞಾನಿಗೆ ಶಾಂತಿ ಸುಖಗಳು ಅಕ್ಷಯವಾಗಿರುತ್ತವೆ. ಆತ್ಮಜ್ಞಾನದಲ್ಲಿ ಆಸಕ್ತಿಯೇ ಇಲ್ಲದವನಿಗೆ ಶಾಂತಿಯು ಹೇಗೆ ದೊರಕೀತು? ಜೀವನದಲ್ಲಿ ಗುರಿಯನ್ನು ಇಟ್ಟುಕೊಳ್ಳದವನಿಗೆ ಆತ್ಮಜ್ಞಾನದಲ್ಲಿ ಆಸಕ್ತಿಯೆಂಬುದು ಸಾಧ್ಯವಿಲ್ಲ. ಯುಕ್ತನಲ್ಲದವನಿಗೆ ನಿಶ್ಚಯಬುದ್ಧಿಯೂ ಇರಲಾರದು. ಅಂತೂ ಸುಖಶಾಂತಿಗಳನ್ನು ಬಯಸುವ ಮಾನವನು ಮೊದಲಿಗೆ ಮನಸ್ಸನ್ನು ಶುದ್ಧಗೊಳಿಸಿಕೊಳ್ಳಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಸಾಕ್ಷಿಣೇ ವಾಸುದೇವಾಯ ನಮಃ॥</div>
  <div>ನ ಹಿ ಕಸ್ಯಾಪಿ ಕರ್ತೃತ್ವಂ ಪರಮಾತ್ಮಾ ಕರೋತಿ ವೈ।<br/>ಅವಿದ್ಯಾಯಾಃ ಸ್ವಭಾವೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವನೊಬ್ಬನಿಗೂ ಕರ್ತೃತ್ವವನ್ನು ಪರಮಾತ್ಮನು ಮಾಡಿರುವುದಿಲ್ಲ. ಅವಿದ್ಯೆಯ ಸ್ವಭಾವದಿಂದ ಇದು ನಡೆಯುತ್ತಿದೆ.</p>
  </div>
  <div>
    <p>ಡಿಸೆಂಬರ್ ೨೨</p>
  </div>
  <div>
    <p>೩೫೭. ಅವಿದ್ಯಾಸ್ವಭಾವವಿದು</p>
  </div>
  <div>ನ ಕರ್ತೃತ್ವಂ ನ ಕರ್ಮಾಣಿ ಲೋಕಸ್ಯ ಸೃಜತಿ ಪ್ರಭುಃ।<br/>ನ ಕರ್ಮಫಲಸಂಯೋಗಂ ಸ್ವಭಾವಸ್ತು ಪ್ರವರ್ತತೇ॥</div>
  <div>
    <p>ಭಗವದ್ಗೀತಾ ೫-೧೪</p>
  </div>
  <div>ಪರಮಾತ್ಮನು ಯಾರಿಗೂ ಕರ್ತೃತ್ವವನ್ನಾಗಲಿ ಕರ್ಮಗಳನ್ನಾಗಲಿ ಅಥವಾ ಕರ್ಮಗಳಿಗೂ ಫಲಗಳಿಗೂ ಸಂಬಂಧವನ್ನಾಗಲಿ ಸ್ವತಃ ಸೃಷ್ಟಿಸಿರುವುದಿಲ್ಲ. ಮತ್ತೇನೆಂದರೆ ಪ್ರಕೃತಿಯೇ ಇದೆಲ್ಲವನ್ನೂ ಮಾಡುತ್ತಿದೆ.</div>
  <div>ಪ್ರತಿಯೊಬ್ಬ ಮಾನವನೂ ತನ್ನನ್ನು ಕರ್ತೃವೆಂದು ತಿಳಿದುಕೊಂಡು, ತನಗೆ ಬೇಕಾದ ಭೋಗ್ಯವಸ್ತುಗಳನ್ನು ಸೃಷ್ಟಿಸಿಕೊಳ್ಳುತ್ತಾ, ಆ ವಸ್ತುಗಳನ್ನು ತಾನು ಅನುಭವಿಸುತ್ತಾ, ಅದರಿಂದ ಸುಖವನ್ನೋ ದುಃಖವನ್ನೋ ಅನುಭವಿಸುತ್ತಾ ಇದ್ದಾನಲ್ಲವೆ? ಇದೆಲ್ಲವನ್ನೂ ಮನುಷ್ಯನು ತನ್ನ ಅವಿದ್ಯೆ ಯಿಂದ ಪ್ರಕೃತಿಯಿಂದ ತಾನೇ ಸೃಷ್ಟಿಸಿಕೊಂಡಿರುತ್ತಾನೆಯೇ ಹೊರತು ಭಗವಂತನಿಗೂ ಇದಕ್ಕೂ ಯಾವ ಯಾವ ಸಂಬಂಧವೂ ಇರುವುದಿಲ್ಲ.</div>
  <div>
    <p>ಪರಮಾತ್ಮನು ಕರ್ತೃತ್ವವನ್ನು ಯಾರಿಗೂ ಸೃಷ್ಟಿಮಾಡಿಕೊಟ್ಟಿರುವುದಿಲ್ಲ. ನೀನು ಈ ಕರ್ಮಗಳನ್ನು ಮಾಡಬೇಕೆಂದೂ, ಈ ಕರ್ಮಗಳನ್ನು ಮಾಡಬಾರದೆಂದೂ ಯಾರಿಗೂ ಭಗವಂತನು ಅಪ್ಪಣೆ ಮಾಡಿರುವುದಿಲ್ಲ. ಅಜ್ಞಾನಿಗಳಾದ ಸಂಸಾರಿಗಳ ಕರ್ತೃತ್ವಕ್ಕೂ ಭಗವಂತನಿಗೂ ಯಾವ ಯಾವ ಸಂಬಂಧವೂ ಇರುವುದಿಲ್ಲ. ಹಾಗಾದರೆ ಇದೆಲ್ಲಕ್ಕೂ ಯಾರು ಕಾರಣ? ಎಂದರೆ, ಸ್ವಭಾವವು. ಸ್ವಭಾವವೆಂದರೆ ಅವಿದ್ಯಾಸ್ವಭಾವ. ಅವಿದ್ಯಾಕಲ್ಪಿತವಾದ ಮಾಯಾಸ್ವಭಾವದಿಂದಲೇ ಮಾನವರಿಗೆ ಕರ್ತೃತ್ವ ಭೋಕ್ತೃತ್ವ, ಸುಖದುಃಖಾದಿ ಸಂಸಾರಾನುಭವಗಳು ತೋರುತ್ತಿವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯೋಗೇಶ್ವರಾಯ ವಾಸುದೇವಾಯ ನಮಃ॥</div>
  <div>ಯತ್ರ ಯೋಗೇಶ್ವರಃ ಕೃಷ್ಣೋ ಯತ್ರ ಪಾರ್ಥೋ ಧನುರ್ಧರಃ।<br/>ತತ್ರ ಶ್ರೀರ್ವಿಜಯೋ ಭೂತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲಿ ಯೋಗೇಶ್ವರ ಶ್ರೀಕೃಷ್ಣನೂ ಧನುರ್ಧಾರಿ ಅರ್ಜುನನೂ ಇರುತ್ತಾರೆಯೋ, ಅಲ್ಲಿ ಸಂಪತ್ತು ವಿಜಯ ಐಶ್ವರ್ಯಗಳು ಸಮೃದ್ಧವಾಗಿರುತ್ತವೆ.</p>
  </div>
  <div>
    <p>ಡಿಸೆಂಬರ್ ೨೩</p>
  </div>
  <div>
    <p>೩೫೮. ಸಂಪತ್ತುಗಳ ಸಂಗಮವಿಲ್ಲಿ</p>
  </div>
  <div>ಯತ್ರ ಯೋಗೇಶ್ವರಃ ಕೃಷ್ಣಃ ಯತ್ರ ಪಾರ್ಥೋ ಧನುರ್ಧರಃ।<br/>ತತ್ರ ಶ್ರೀರ್ವಿಜಯೋ ಭೂತಿಃ ಧ್ರುವಾ ನೀತಿರ್ಮತಿರ್ಮಮ॥</div>
  <div>
    <p>ಭಗವದ್ಗೀತಾ ೧೮-೭೮</p>
  </div>
  <div>
    <p>ಎಲ್ಲಿ ಯೋಗೇಶ್ವರನಾದ ಶ್ರೀಕೃಷ್ಣನೂ ಹಾಗೂ ಧನುರ್ಧಾರಿಯಾದ ಅರ್ಜುನನೂ ಇರುತ್ತಾರೆಯೋ ಅಲ್ಲಿ ಸಂಪತ್ತು, ವಿಜಯ, ಐಶ್ವರ್ಯ ಮತ್ತು ಶಾಶ್ವತವಾದ ನೀತಿಯು ಸ್ಥಿರವಾಗಿರುತ್ತವೆ ಎಂಬುದು ನನ್ನ ಅಭಿಪ್ರಾಯವು.</p>
    <p>ಇದು ಭಗವದ್ಗೀತೆಯಲ್ಲಿ ಕಟ್ಟಕಡೆಯ ಮಂಗಳಶ್ಲೋಕ.ಈ ಮಂಗಳ ಶ್ಲೋಕದೊಂದಿಗೇ ಭಗವದ್ಗೀತೆಯು ಮುಕ್ತಾಯಗೊಳ್ಳುತ್ತದೆ. ಸಂಜಯನು ಧೃತರಾಷ್ಟ್ರನಿಗೆ ಹೇಳಿದ ಅರ್ಥಗರ್ಭಿತವಾದ ವಾಕ್ಯವಿದು. ಗೀತಾಚಾರ್ಯನಾದ ಶ್ರೀಕೃಷ್ಣಭಗವಂತನ ಹಾಗೂ ನರಪುಂಗವನಾದ ಅರ್ಜುನನ, ಮತ್ತು ಅವರಿಬ್ಬರ ಪರಸ್ಪರ ಸಂಬಂಧದ ಮಹತ್ತ್ವವನ್ನು ಉಪದೇಶಿಸುವ ಪರಮಪವಿತ್ರ, ಪರಮಮಂಗಳ ಶ್ಲೋಕ ವಿದು. ಸಕಲಸಂಪತ್ಪ್ರದವಾದ ಶ್ಲೋಕವಿದು.</p>
    <p>ಯಾವ ಸ್ಥಳದಲ್ಲಿ, ಯಾವ ಮನೆಯಲ್ಲಿ, ಯಾರ ಪಕ್ಷದಲ್ಲಿ, ಯಾವ ರಾಷ್ಟ್ರದಲ್ಲಿ ಯೋಗೇಶ್ವರನಾದ ಶ್ರೀಕೃಷ್ಣಪರಮಾತ್ಮನು ಹಾಗೂ ನರಶ್ರೇಷ್ಠನಾದ ಅರ್ಜುನನು ಇರುತ್ತಾರೆಯೋ ಅಲ್ಲಿ ಸಂಪತ್ತು , ವಿಜಯ, ಶಾಂತಿ, ಧರ್ಮ, ನ್ಯಾಯ, ಆಯುಷ್ಯ, ಆರೋಗ್ಯಾದಿ ಸಕಲ ಸೌಭಾಗ್ಯಗಳೂ ನೆಲೆಸುತ್ತವೆ. ಇವರಿಬ್ಬರ ಸ್ಮರಣೆಯಿಂದಲೇ ಪಾಪತಾಪದಾರಿದ್ರ್ಯಗಳು ಪರಿಹಾರವಾಗಿ ಸಕಲಸಂಪತ್ತುಗಳೂ ಪ್ರಾಪ್ತವಾಗುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಾಹ್ಮೀಸ್ಥಿತಿನಿಷ್ಠಾಯ ವಾಸುದೇವಾಯ ನಮಃ॥</div>
  <div>ಲಭತೇ ಬ್ರಹ್ಮವಿಜ್ಞಾನಂ ಬ್ರಹ್ಮನಿರ್ವಾಣಮೃಚ್ಛತಿ।<br/>ಅಂತಕಾಲೇಽಪಿ ಚೇಜ್ಜೀವಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜೀವನು ಅಂತಕಾಲದಲ್ಲಿಯಾದರೂ ಬ್ರಹ್ಮಜ್ಞಾನವನ್ನು ಪಡೆದವನಾದರೆ ಅದರಿಂದ ಅವನು ಬ್ರಹ್ಮನಿರ್ವಾಣವನ್ನು ಹೊಂದುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೨೪</p>
  </div>
  <div>
    <p>೩೫೯. ಅಂತಕಾಲದಲ್ಲೂ ಫಲಕಾರಿ</p>
  </div>
  <div>ಏಷಾ ಬ್ರಾಹ್ಮೀ ಸ್ಥಿತಿಃ ಪಾರ್ಥ ನೈನಾಂ ಪ್ರಾಪ್ಯ ವಿಮುಹ್ಯತಿ।<br/>ಸ್ಥಿತ್ವಾಽಸ್ಯಾಮಂತಕಾಲೇಽಪಿ ಬ್ರಹ್ಮನಿರ್ವಾಣಮೃಚ್ಛತಿ॥</div>
  <div>
    <p>ಭಗವದ್ಗೀತಾ ೨-೭೨</p>
  </div>
  <div><p>ಎಲೈ ಪಾರ್ಥನೆ, <strong>ಬ್ರಾಹ್ಮೀಸ್ಥಿತಿ</strong>ಯೆಂದರೆ ಇದೇ. ಇದನ್ನು ಹೊಂದಿದವನು ಮೋಹಕ್ಕೆ ವಶನಾಗುವುದಿಲ್ಲ. ಅಂತಕಾಲದಲ್ಲಿಯಾದರೂ ಈ ಬ್ರಾಹ್ಮೀಸ್ಥಿತಿಯನ್ನು ಪಡೆದವನಾದರೆ ಅಂಥವನು ಬ್ರಹ್ಮನಿರ್ವಾಣವನ್ನೇ ಹೊಂದಿಬಿಡುತ್ತಾನೆ.</p>್ಜ್ಝ್ಬ್ಖ್ಥ್ಫ = <p>ಬ್ರಾಹ್ಮೀಸ್ಥಿತಿಯೆಂದರೆ (<strong>ಬ್ರಹ್ಮಣಿ ಭವಾ ಇಯಂ ಸ್ಥಿತಿಃ</strong>), ಬ್ರಹ್ಮದಲ್ಲಿ ಬ್ರಹ್ಮಸ್ವರೂಪನಾಗಿ ಇರುವ ಸ್ವಭಾವವು. ಇದಕ್ಕೇ ಜ್ಞಾನನಿಷ್ಠೆಯೆಂದೂ ಜೀವನ್ಮುಕ್ತಿಯೆಂದೂ ಹೆಸರು. ಈ ಸ್ಥಿತಿಯನ್ನು ಪಡೆದವನಿಗೆ ಮೋಹವು ಸಂಪೂರ್ಣವಾಗಿ ನಾಶವಾಗಿಬಿಟ್ಟಿರುತ್ತದೆ. ಮೋಹವೆಂದರೆ ಭ್ರಾಂತಿಜ್ಞಾನವು. ಬ್ರಹ್ಮಾತ್ಮಜ್ಞಾನವುಂಟಾದ ಬಳಿಕ ಮೋಹವು ಇರಲಾರದಷ್ಟೆ?</p>್ಜ್ಝ್ಬ್ಖ್ಥ್ಫ = <p>ಸಹಜವಾದ ಈ ಬ್ರಾಹ್ಮೀಸ್ಥಿತಿಯೆಂಬ ಮೋಕ್ಷವನ್ನು ಯಾವಾಗ ಬೇಕಾದರೂ ಸಾಧಕನು ಪಡೆದುಕೊಳ್ಳಬಹುದು. ಬಾಲ್ಯದಲ್ಲಿಯೋ ಕೌಮಾರದಲ್ಲಿಯೋ ಅಥವಾ ಯೌವನದಲ್ಲಿಯೋ ಅವನವನ ಸಂಸ್ಕಾರಕ್ಕೆ ತಕ್ಕಂತೆ ಈ ಬ್ರಾಹ್ಮೀಸ್ಥಿತಿಯು ಪ್ರಾಪ್ತವಾಗಬಹುದು. ಆದರೆ ಮೊದಲೇ ಈ ಸ್ಥಿತಿಯು ಪ್ರಾಪ್ತವಾಗದೆ ಮರಣಕಾಲದಲ್ಲಿಯೂ ಪ್ರಾಪ್ತವಾಗಬಹುದು. ಆಗಲೂ ಮೋಕ್ಷವನ್ನೇ ಹೊಂದಿಬಿಡುತ್ತಾನೆ. ಯೌವನ, ವಾರ್ಧಕ್ಯ, ಮರಣಕಾಲಗಳು ಇಲ್ಲಿ ಮುಖ್ಯವಲ್ಲ. ಯಾವಾಗ ಆತ್ಮಜ್ಞಾನೋದಯವಾಯಿತೋ ಆಗಲೇ ಬ್ರಾಹ್ಮೀಸ್ಥಿತಿಯು. ಬ್ರಾಹ್ಮೀಸ್ಥಿತಿಯೆಂದರೆ ಮೋಕ್ಷ. ಜ್ಞಾನಕ್ಕೂ ಬ್ರಹ್ಮನಿರ್ವಾಣಕ್ಕೂ ನಿತ್ಯಸಂಬಂಧ.</p></div>
  <div>॥ ಓಂ ತತ್ ಸತ್ ಶ್ರೀ ಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕರ್ಮಬಂಧನರಹಿತಾಯ ವಾಸುದೇವಾಯ ನಮಃ॥</div>
  <div>ಜ್ಞಾನಸಂನ್ಯಸ್ತಕರ್ಮಾಣಂ ನಿತ್ಯತೃಪ್ತಂ ನಿರಂಜನಮ್।<br/>ನೈವ ಬಧ್ನಂತಿ ಕರ್ಮಾಣಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜ್ಞಾನದ ಬಲದಿಂದ ಕರ್ಮಗಳನ್ನೆಲ್ಲ ಬಿಟ್ಟಿರುವಂಥ ನಿತ್ಯತೃಪ್ತನೂ ನಿರಂಜನನೂ ಆದಂಥ ಜ್ಞಾನಿಯನ್ನು ಕರ್ಮಗಳು ಲೇಪಿಸುವುದಿಲ್ಲ.</p>
  </div>
  <div>
    <p>ಡಿಸೆಂಬರ್ ೨೫</p>
  </div>
  <div>
    <p>೩೬೦. ಜ್ಞಾನಿಗೆ ಬಂಧನವಿಲ್ಲ</p>
  </div>
  <div>ಯೋಗಸಂನ್ಯಸ್ತಕರ್ಮಾಣಂ ಜ್ಞಾನಸಂಛಿನ್ನಸಂಶಯಮ್।<br/>ಆತ್ಮವಂತಂ ನ ಕರ್ಮಾಣಿ ನಿಬಧ್ನಂತಿ ಧನಂಜಯ॥</div>
  <div>
    <p>ಭಗವದ್ಗೀತಾ ೪-೪೧</p>
  </div>
  <div>
    <p>ಯೋಗದಿಂದ ಕರ್ಮಗಳನ್ನೆಲ್ಲ ಸಂನ್ಯಾಸಮಾಡಿರುವಂಥ, ಆತ್ಮಜ್ಞಾನದಿಂದ ಸಂಪೂರ್ಣವಾಗಿ ಸಂಶಯಗಳನ್ನು ಕತ್ತರಿಸಿಕೊಂಡಿರುವಂಥ, ಮನಸ್ಸನ್ನು ಸ್ವಾಧೀನಮಾಡಿಕೊಂಡಿರುವಂಥ ಜ್ಞಾನಿಯನ್ನು ಕರ್ಮಗಳು ಎಂದೆಂದಿಗೂ ಬಂಧಿಸುವುದಿಲ್ಲ.</p>
    <p>ಆತ್ಮಜ್ಞಾನಿಗೆ ಇಲ್ಲಿ ಎರಡು ವಿಶೇಷಣಗಳನ್ನು ಕೊಟ್ಟಿರುತ್ತದೆ.</p>
    <p>೧. <strong>ಯೋಗಸಂನ್ಯಸ್ತಕರ್ಮಾಣಮ್</strong>—ಯೋಗದಿಂದ ಎಂದರೆ ಪರಮಾರ್ಥ ದರ್ಶನರೂಪವಾದ ಜ್ಞಾನದಿಂದ ಕರ್ಮಗಳನ್ನೆಲ್ಲ ಬಿಟ್ಟಿರುವವನು. ಧರ್ಮ ಅಧರ್ಮರೂಪವಾದ ಕರ್ಮಗಳನ್ನು ಅವಿವೇಕಿಗಳು ಅಧ್ಯಾಸದಿಂದ ಮಾಡುತ್ತಾರಲ್ಲವೆ? ಜ್ಞಾನಿಯು ಜ್ಞಾನದ ಬಲದಿಂದ ಅವಿದ್ಯೆಯನ್ನೇ ಕಳೆದುಕೊಂಡವನಾಗಿ ಕರ್ಮಗಳನ್ನೆಲ್ಲ ಬಿಟ್ಟುಬಿಟ್ಟಿರುತ್ತಾನೆ.</p>
    <p>೨. <strong>ಜ್ಞಾನಸಂಛಿನ್ನಸಂಶಯಮ್</strong>—ಆತ್ಮಜ್ಞಾನದಿಂದ ಸಂಶಯಗಳನ್ನು ಕತ್ತರಿಸಿಕೊಂಡಿರುವವನೇ ಆತ್ಮವಂತನು. ಆತ್ಮನೆಂದರೆ ಯಾರು? ದೇಹಾದಿಗಳ ಸಂಬಂಧವು ಆತ್ಮನಿಗೆ ಇದೆಯೋ ಇಲ್ಲವೋ? ಜ್ಞಾನದ ಸ್ವರೂಪವೇನು? ಮುಂತಾದ ಸಂಶಯಗಳು ಅಜ್ಞಾನಿಗಳನ್ನು ಸದಾ ಕಾಡುತ್ತಿರುತ್ತವೆಯಲ್ಲವೆ? ಈ ಸಂಶಯಗಳು ಜ್ಞಾನಿಗೆ ಇರುವುದಿಲ್ಲ. ಇವನೇ ವಿವೇಕಿ, ಇವನೇ ಪ್ರಜ್ಞಾವಂತ, ಇವನೇ ಬುದ್ಧಿವಂತ; ಇವನಿಗೆ ಕರ್ಮಗಳಾಗಲಿ, ಸಂಸಾರಬಂಧನವಾಗಲಿ, ಜನ್ಮಮರಣಗಳಾಗಲಿ ಇರಲಾರವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುಹ್ಯತಮವಿದೇ ವಾಸುದೇವಾಯ ನಮಃ॥</div>
  <div>ಸರ್ವಗುಹ್ಯತಮಂ ಶಾಸ್ತ್ರಮ್ ಆತ್ಮಜ್ಞಾನಂ ಪರಂ ಮತಮ್।<br/>ಏತದ್ಬುದ್ಧ್ವಾ ಕೃತಾರ್ಥಸ್ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನವೆಂಬ ಶಾಸ್ತ್ರವು ಸರ್ವಗುಹ್ಯತಮವಾದದ್ದು. ಇದನ್ನು ತಿಳಿದವನು ಕೃತಾರ್ಥನಾಗಿಬಿಡುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೨೬</p>
  </div>
  <div>
    <p>೩೬೧. ಕೃತಕೃತ್ಯನಿವನು!</p>
  </div>
  <div>ಇತಿ ಗುಹ್ಯತಮಂ ಶಾಸ್ತ್ರಮ್ ಇದಮುಕ್ತಂ ಮಯಾನಘ।<br/>ಏತದ್ಬುದ್ಧ್ವಾ ಬುದ್ಧಿಮಾನ್ ಸ್ಯಾತ್ ಕೃತಕೃತ್ಯಶ್ಚ ಭಾರತ॥</div>
  <div>
    <p>ಭಗವದ್ಗೀತಾ ೧೫-೨೦</p>
  </div>
  <div><p>ಅನಘನೆ (ಪಾಪರಹಿತನೆ), ನಾನು ನಿನಗೆ ಇಂಥ ಗುಹ್ಯತಮವಾದ ಆತ್ಮಜ್ಞಾನದ ಶಾಸ್ತ್ರವನ್ನು ಹೇಳಿರುತ್ತೇನೆ. ಎಲೈ ಭಾರತನೆ, ಇದನ್ನು ತಿಳಿದವನು ಬುದ್ಧಿವಂತನೂ ಮತ್ತು ಕೃತಕೃತ್ಯನೂ ಆಗಿಬಿಡುತ್ತಾನೆ.</p>ಈ ಹದಿನೈದನೆಯ ಅಧ್ಯಾಯಕ್ಕೆ <strong>ಪುರುಷೋತ್ತಮಪ್ರಾಪ್ತಿಯೋಗ</strong> ವೆಂದು ಹೆಸರು. ಕ್ಷರ, ಅಕ್ಷರಗಳಿಗಿಂತ ವಿಲಕ್ಷಣನಾದ ಪುರುಷೋತ್ತಮನ ಸ್ವರೂಪವನ್ನೂ, ಅವನ ಜ್ಞಾನವನ್ನೂ, ಫಲವಾದ ಮೋಕ್ಷವನ್ನೂ ಇಲ್ಲಿ ತಿಳಿಸಿರುತ್ತದೆ. ಇದಕ್ಕೆ ಆತ್ಮಜ್ಞಾನಶಾಸ್ತ್ರವೆಂದು ಹೆಸರು. ಇದು ಅತ್ಯಂತ ಗೋಪ್ಯವೂ ಶ್ರೇಷ್ಠವೂ ಆದ ಶಾಸ್ತ್ರವು. ಈ ಆತ್ಮಜ್ಞಾನದ ರಹಸ್ಯವನ್ನು ತಿಳಿದವನು ಬುದ್ಧಿವಂತನೂ ಕೃತಕೃತ್ಯನೂ ಆಗಿಬಿಡುತ್ತಾನೆ.</div>
  <div>
    <p>ಬುದ್ಧಿವಂತನೆಂದರೆ ವಿವೇಕಿ, ಜಾಣ, ಚತುರ, ಪ್ರಾಜ್ಞ ಎಂದರ್ಥ. ಭಗವಂತನು ಮಾನವರಿಗೆ ಕೊಟ್ಟಿರುವ ಸಂಪತ್ತೆಂದರೆ ಬುದ್ಧಿಯು. ಈ ಬುದ್ಧಿಗೆ ಸಾರ್ಥಕತೆ ಬರುವುದು ಆತ್ಮಜ್ಞಾನದಿಂದಲೇ. ಆತ್ಮಜ್ಞಾನವಾಗದೇ ಹೋದರೆ ಈ ಬುದ್ಧಿಗೆ ಬೆಲೆಯೇ ಇರುವುದಿಲ್ಲ. ಆತ್ಮಜ್ಞಾನವನ್ನು ಪಡೆದರೆ ಅಂಥವನು ಕೃತಕೃತ್ಯನೂ ಆಗಿಬಿಡುತ್ತಾನೆ. <strong>ಕೃತಕೃತ್ಯ!</strong> ಈ ಪದವೇ ಮಹತ್ತ್ವವುಳ್ಳದ್ದು. <strong>ಕೃತಂ ಕೃತ್ಯಂ ಯೇನ ಸಃ</strong> <strong>ಕೃತಕೃತ್ಯಃ</strong>. ಬ್ರಹ್ಮಜ್ಞಾನವು ಪ್ರಾಪ್ತವಾಯಿತೆಂದರೆ ಅಂಥವನು ಕೃತಕೃತ್ಯನೇ. ಆತ್ಮಜ್ಞಾನಿಗೆ ಮಾಡ ಬೇಕಾದದ್ದಾಗಲೀ ಪಡೆಯಬೇಕಾದದ್ದಾಗಲೀ ಏನೂ ಇರುವುದಿಲ್ಲ.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಭಕ್ತಿಮುಕ್ತಿವಿದೇ ವಾಸುದೇವಾಯ ನಮಃ॥</div>
  <div>ಸಮ್ಯಗ್ದರ್ಶನರೂಪಿಣ್ಯಾ ಭಕ್ತ್ಯಾ ಜಾನಾತಿ ಸಾಧಕಃ।<br/>ಆತ್ಮಾನಂ ಯಾದೃಶಂ ಯಂ ಚ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಮ್ಯಗ್ದರ್ಶನವೆಂಬ ಭಕ್ತಿಯಿಂದ ಸಾಧಕನು ಆತ್ಮನನ್ನು ಎಂಥವನೆಂದೂ ಯಾರೆಂದೂ ಸರಿಯಾಗಿ ತಿಳಿಯುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೨೭</p>
  </div>
  <div>
    <p>೩೬೨. ಭಕ್ತಿಯಿಂದ ಮುಕ್ತಿ</p>
  </div>
  <div>ಭಕ್ತ್ಯಾ ಮಾಮಭಿಜಾನಾತಿ ಯಾವಾನ್ ಯಶ್ಚಾಸ್ಮಿ ತತ್ತ್ವತಃ।<br/>ತತೋ ಮಾಂ ತತ್ತ್ವತೋ ಜ್ಞಾತ್ವಾ ವಿಶತೇ ತದನಂತರಮ್॥</div>
  <div>
    <p>ಭಗವದ್ಗೀತಾ ೧೮-೫೫</p>
  </div>
  <div>
    <p>ಅರ್ಜುನನೆ, ಜಿಜ್ಞಾಸು ಸಾಧಕನು ನನ್ನನ್ನು, ನಾನು ಎಷ್ಟಿದ್ದೇನೆ? ಎಂದೂ, ನನ್ನ ಸ್ವರೂಪವು ಏನೆಂದೂ, ಭಕ್ತಿಯಿಂದ ಸರಿಯಾಗಿ ತಿಳಿಯುತ್ತಾನೆ. ಅನಂತರ ನನ್ನನ್ನು ಸರಿಯಾಗಿ ತಿಳಿದುಕೊಂಡು ಅವನು ನನ್ನನ್ನೇ ಬಂದು ಸೇರಿಕೊಂಡುಬಿಡುತ್ತಾನೆ.</p>
  </div>
  <div>
    <p>ಇಲ್ಲಿ ಭಕ್ತ್ಯಾ ಎಂದರೆ <strong>ಜ್ಞಾನಲಕ್ಷಣಯಾ</strong> ಎಂದು ಶ್ರೀಶಂಕರರ ಭಾಷ್ಯ. ಜ್ಞಾನಕ್ಕೇ ಭಕ್ತಿ ಎಂದು ಹೆಸರು. ಇದೇ ಪರಾಭಕ್ತಿ. <strong>ಸಮ್ಯಗ್ದರ್ಶ ನಕ್ಕೇ ಇಲ್ಲಿ ಭಕ್ತಿ ಎಂದು ಹೆಸರು</strong>. ಇಂಥ ಭಕ್ತಿಯಿಂದ ಜಿಜ್ಞಾಸುವಾದ ಸಾಧಕನು ಭಗವಂತನ ಸ್ವರೂಪವನ್ನು ಸರಿಯಾಗಿ ತಿಳಿಯುತ್ತಾನೆ. ಭಗ ವಂತನೆಂದರೆ ಇಡೀ ವಿಶ್ವವಾಗಿ ತೋರುವವನೆಂದೂ, ಇಡೀ ಸಂಪೂರ್ಣ ಜಗತ್ತೇ ಭಗವಂತನೆಂದೂ ಜ್ಞಾನದಿಂದ ಸಾಧಕನು ತಿಳಿಯುತ್ತಾನೆ. ಭಗವಂತನ ಮಹಿಮೆಯನ್ನೂ ವಿಭೂತಿಗಳನ್ನೂ ಭಕ್ತನು ಅರಿಯುತ್ತಾನೆ.</p>
  </div>
  <div>
    <p>ನಿಜವಾಗಿ ನೋಡಿದರೆ ಭಗವಂತನು ಸ್ವತಃ ಅಜ, ಅವ್ಯಯ, ಅಮೃತಸ್ವರೂಪನೇ ಆಗಿದ್ದಾನೆ ಎಂಬುದನ್ನೂ ಭಕ್ತಿಯಿಂದಲೇ ತಿಳಿಯಬಹುದು. ಹೀಗೆ ಭಗವಂತನ ಸ್ವರೂಪವು ಸರಿಯಾಗಿ ತಿಳಿದುಬಿಟ್ಟರೆ, ಅನಂತರ ಆ ಜ್ಞಾನಿಯು ಭಗವಂತನಲ್ಲಿಯೇ ಸೇರಿಹೋಗಿಬಿಡುತ್ತಾನೆ. ಭಗವಂತನೇ ತಾನೆಂದೂ ತಾನೇ ಭಗವಂತನೆಂದೂ ಅರ್ಥವಾಗಿಬಿಡುತ್ತದೆ. ಭಗವಂತನಿಗೂ ತನಗೂ ಇದ್ದ ಅವಿದ್ಯಾಕಲ್ಪಿತವಾದ ಉಪಾಧಿಸಂಬಂಧವು ನಾಶವಾಗಿಬಿಡುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮಹಾತ್ಮನೇ ವಾಸುದೇವಾಯ ನಮಃ॥</div>
  <div>ಲಬ್ಧಜ್ಞಾನಾ ಮಹಾತ್ಮಾನಃ ಬ್ರಹ್ಮನಿಷ್ಠಾಸ್ತಪಸ್ವಿನಃ।<br/>ದೇಹಾಂತರಂ ನ ಗೃಹ್ಣಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನವನ್ನು ಪಡೆದಿರುವ ಬ್ರಹ್ಮನಿಷ್ಠರಾದ ತಪಸ್ವಿಗಳಾದ ಮಹಾತ್ಮರುಗಳು ದೇಹಾಂತರವನ್ನು ಹೊಂದುವುದಿಲ್ಲ.</p>
  </div>
  <div>
    <p>ಡಿಸೆಂಬರ್ ೨೮</p>
  </div>
  <div>
    <p>೩೬೩. ಮಹಾತ್ಮರಿಗೆ ಜನ್ಮವಿಲ್ಲ</p>
  </div>
  <div>ಮಾಮುಪೇತ್ಯ ಪುನರ್ಜನ್ಮ ದುಃಖಾಲಯಮಶಾಶ್ವತಮ್।<br/>ನಾಪ್ನುವಂತಿ ಮಹಾತ್ಮಾನಃ ಸಂಸಿದ್ಧಿಂ ಪರಮಾಂ ಗತಾಃ॥</div>
  <div>
    <p>ಭಗವದ್ಗೀತಾ ೮-೧೫</p>
  </div>
  <div><p>ಮಹಾತ್ಮರಾದ ಬ್ರಹ್ಮಾತ್ಮಜ್ಞಾನಿಗಳು, ಎಲೈ ಅರ್ಜುನನೆ, ನನ್ನನ್ನೇ ಹೊಂದಿದವರಾಗಿ ಅಶಾಶ್ವತವೂ ದುಃಖಾಲಯವೂ ಆದ ಪುನರ್ಜನ್ಮವನ್ನು ಪಡೆಯುವುದಿಲ್ಲ. ಇವರು ಮೋಕ್ಷವೆಂಬ ಪರಮವಾದ ಸಂಸಿದ್ಧಿಯನ್ನು ಹೊಂದಿರುತ್ತಾರೆ.</p>್ಜ್ಝ್ಬ್ಖ್ಥ್ಫ = <p><strong>ಜ್ಞಾನಿಗಳೇ ಮಹಾತ್ಮರು</strong>. ಜಾತಿ ವರ್ಣ ಆಶ್ರಮ ಲಿಂಗ ಮತ ಪಂಥಾದಿ ಭೇದಗಳನ್ನು ದಾಟಿದವರಾಗಿ ಸರ್ವರಲ್ಲಿಯೂ ಸಮನಾದ ಆತ್ಮನನ್ನು ಕಾಣುತ್ತಿರುವ ಇವರೇ ನಿಜವಾದ ಅರ್ಥದಲ್ಲಿ <strong>ಮಹಾತ್ಮರು</strong>. ಇಂಥವರು ಈಗಲೇ ಈ ಜನ್ಮದಲ್ಲಿಯೇ ಭಗವಂತನನ್ನೇ ಹೊಂದಿಬಿಟ್ಟಿರುತ್ತಾರೆ. ಭಗವಂತನ ಅಸಂಸಾರಿ ಸ್ವರೂಪವನ್ನೇ ಪಡೆದವರಾಗಿರುತ್ತಾರೆ. ಬ್ರಹ್ಮವನ್ನು ತಿಳಿದವರು ಬ್ರಹ್ಮವೇ ಆಗಿರುತ್ತಾರಲ್ಲವೆ?</p>್ಜ್ಝ್ಬ್ಖ್ಥ್ಫ = <p>ಇನ್ನು ಇಂಥವರಿಗೆ ಜನ್ಮಾಂತರವಂತೂ ಇರುವುದೇ ಇಲ್ಲ. ಪುನರ್ಜನ್ಮವೆಂಬುದು ದುಃಖಾಲಯವೂ ಅಶಾಶ್ವತವೂ ಆದದ್ದು. ದುಃಖಗಳಿಗೆಲ್ಲ ಆಶ್ರಯವಾದದ್ದು ಪುನರ್ಜನ್ಮವೆಂಬುದು. ಜನ್ಮಾಂತರವು ಅಶಾಶ್ವತವೂ ಆಗಿರುತ್ತದೆ. ಇಂಥ ಜನ್ಮಾಂತರವನ್ನು ಎಂದರೆ ಶರೀರಾಂತರವನ್ನು ಮಹಾತ್ಮರಾದ ಬ್ರಹ್ಮಜ್ಞಾನಿಗಳು ಹೊಂದುವುದಿಲ್ಲ. ಜ್ಞಾನಿಗಳಿಗೆ ಈ ದೇಹದ ತ್ಯಾಗವಾಯಿತೆಂದರೆ ಅವರ ಅಧ್ಯಾಯವು ಮುಗಿದಂತೆಯೇ. ಇಂಥವರು ಮೋಕ್ಷವನ್ನು ಹೊಂದುತ್ತಾರೆ. ಇವರು ಬ್ರಹ್ಮವೇ ಆಗಿರುತ್ತಾರೆ. ಇದಕ್ಕೇ <strong>ಪರಮ ಸಂಸಿದ್ಧಿ </strong>ಎಂದೂ<strong> ಕೈವಲ್ಯ</strong> ಎಂದೂ ಹೆಸರು.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜ್ಞಾನಯೋಗಸಂಸ್ತುತಾಯ ವಾಸುದೇವಾಯ ನಮಃ॥</div>
  <div>ಗೀತಾಧ್ಯಯನಶೀಲಶ್ಚೇತ್ ಗೀತಾಚಾರ್ಯಂ ಸ್ಮರನ್ ನರಃ।<br/>ಜ್ಞಾನಯಜ್ಞಪರೋ ನೂನಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಗೀತಾಚಾರ್ಯನನ್ನು ಸ್ಮರಿಸುತ್ತಾ ಗೀತಾಧ್ಯಯನಶೀಲನಾದ ಮಾನವನು ಜ್ಞಾನಯಜ್ಞಾನುಷ್ಠಾನಪರನೇ ಆಗುತ್ತಾನೆ.</p>
  </div>
  <div>
    <p>ಡಿಸೆಂಬರ್ ೨೯</p>
  </div>
  <div>
    <p>೩೬೪. ಜ್ಞಾನಯಜ್ಞದ ಪ್ರಸಾರ</p>
  </div>
  <div>ಅಧ್ಯೇಷ್ಯತೇ ಚ ಯ ಇಮಂ ಧರ್ಮ್ಯಂ ಸಂವಾದಮಾವಯೋಃ।<br/>ಜ್ಞಾನಯಜ್ಞೇನ ತೇನಾಹಮ್ ಇಷ್ಟಃ ಸ್ಯಾಮಿತಿ ಮೇ ಮತಿಃ॥</div>
  <div>
    <p>ಭಗವದ್ಗೀತಾ ೧೮-೭೦</p>
  </div>
  <div><p>ಎಲೈ ಅರ್ಜುನನೆ, ನಮ್ಮಿಬ್ಬರ ಧರ್ಮ್ಯವಾದ ಈ ಸಂವಾದವನ್ನು ಯಾವ ಮನುಷ್ಯನು ಅಧ್ಯಯನ ಮಾಡುತ್ತಾನೆಯೋ, ಅವನಿಂದ ನಾನು ಜ್ಞಾನಯಜ್ಞದಿಂದ ಸಂತೋಷಿಸಲ್ಪಟ್ಟವನಾಗುತ್ತೇನೆ, ಪೂಜಿಸಲ್ಪಟ್ಟವನಾಗುತ್ತೇನೆ. ಇದು ನನ್ನ ಅಭಿಪ್ರಾಯವೆಂದು ನೀನು ತಿಳಿದುಕೊ.</p>ಶ್ರೀಕೃಷ್ಣಾರ್ಜುನರ ಸಂವಾದರೂಪವಾದ ಈ ಗೀತಾಶಾಸ್ತ್ರದ ಮಹತ್ತ್ವವನ್ನು ಶ್ರೀಕೃಷ್ಣನೇ ತಾನೇ ತನ್ನ ಮಾತಿನಿಂದಲೇ ತನ್ನ ಅತ್ಯಂತ ಪ್ರಿಯಶಿಷ್ಯನೂ ಸದ್ಗುರುಭಕ್ತನೂ ಆಗಿರುವ ಅರ್ಜುನನಿಗೆ ಹೇಳುತ್ತಿದ್ದಾನೆ:</div>
  <div>ಈ ಗೀತಾಶಾಸ್ತ್ರವನ್ನು ಶ್ರದ್ಧಾಭಕ್ತಿಯಿಂದ ಯಾವನು ಅಧ್ಯಯನಮಾಡುತ್ತಾನೆಯೋ ಅಂಥವನು ನನ್ನನ್ನು ಜ್ಞಾನಯಜ್ಞದಿಂದ ಪೂಜಿಸಿದವನಾಗುತ್ತಾನೆ. ಜ್ಞಾನವೇ ಯಜ್ಞ ; ಆತ್ಮಜ್ಞಾನವು ಯಜ್ಞದಷ್ಟೇ ಪವಿತ್ರವಾದದ್ದು ಹಾಗೂ ಮಂಗಳವಾದದ್ದು. ವಿಧಿಯಜ್ಞ , ಜಪಯಜ್ಞ , ಉಪಾಂಶುಯಜ್ಞ , ಮಾನಸಯಜ್ಞಗಳೆಲ್ಲಕ್ಕಿಂತಲೂ <strong>ಜ್ಞಾನಯಜ್ಞ</strong>ವು ಅತ್ಯಂತ ಶ್ರೇಷ್ಠವಾದದ್ದು.</div>
  <div>
    <p>ಗೀತಾಶಾಸ್ತ್ರವೆಂದರೆ ಜ್ಞಾನಯಜ್ಞವೆಂದೇ ತಿಳಿಯಬೇಕು. ಗೀತೆಯ ಅಧ್ಯಯನ, ಅಧ್ಯಾಪನ, ಪ್ರಚಾರ ಪ್ರವಚನಗಳಿಂದ ಗೀತಾಚಾರ್ಯನಾದ ಶ್ರೀಕೃಷ್ಣಭಗವಂತನಿಗೆ ಅತ್ಯಂತ ಆನಂದವುಂಟಾಗುತ್ತದೆ. ಅಂಥ ತನ್ನ ಪ್ರಿಯಭಕ್ತರಿಗೆ ಭಗವಂತನು ಆತ್ಮಜ್ಞಾನವನ್ನೇ ಅನುಗ್ರಹಿಸುತ್ತಾನೆ. ಹೀಗೆಂಬುದು ಅವರ ಇವರ ಮಾತಲ್ಲ, ಸಾಕ್ಷಾತ್ <strong>ಗೀತಾಚಾರ್ಯನ</strong> ಮಾತು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪುನರ್ಜನ್ಮರಹಿತಾಯ ವಾಸುದೇವಾಯ ನಮಃ॥</div>
  <div>ಅನಿತ್ಯಾ ಬ್ರಹ್ಮಲೋಕಾಂತಾಃ ಪುಣ್ಯಲೋಕಾಸ್ತಪಸ್ವಿನಾಮ್।<br/>ನಿತ್ಯ ಏವ ತು ಮೋಕ್ಷಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮಲೋಕದ ವರೆಗಿನ ಎಲ್ಲ ಪುಣ್ಯಲೋಕಗಳೂ ಅನಿತ್ಯವೇ ಆಗಿರುತ್ತವೆ. ಆದರೆ ಮೋಕ್ಷವು ಮಾತ್ರ ನಿತ್ಯವೂ ಸ್ವಾಭಾವಿಕವೂ ಆಗಿರುತ್ತದೆ.</p>
  </div>
  <div>
    <p>ಡಿಸೆಂಬರ್ ೩೦</p>
  </div>
  <div>
    <p>೩೬೫. ಪುಣ್ಯಲೋಕಗಳೂ ಮೋಕ್ಷವೂ</p>
  </div>
  <div>ಆ ಬ್ರಹ್ಮಭುವನಾಲ್ಲೋಕಾಃ ಪುನರಾವರ್ತಿನೋಽಜುರ್ನ।<br/>ಮಾಮುಪೇತ್ಯ ತು ಕೌಂತೇಯ ಪುನರ್ಜನ್ಮ ನ ವಿದ್ಯತೇ॥</div>
  <div>
    <p>ಭಗವದ್ಗೀತಾ ೮-೧೬</p>
  </div>
  <div>
    <p>ಎಲೈ ಅರ್ಜುನನೆ, ಬ್ರಹ್ಮಲೋಕದ ವರೆಗಿನ ಎಲ್ಲ ಲೋಕಗಳೂ ಹಿಂತಿರುಗಿ ಬರುವಂಥವುಗಳೇ. ಆದರೆ ಕೌಂತೇಯನೆ, ನನ್ನನ್ನು ಹೊಂದಿದರೆ ಮಾತ್ರ ಅಂಥವನಿಗೆ ಪುನರ್ಜನ್ಮವು ಇರುವುದಿಲ್ಲ.</p>
    <p>ಗೀತಾಚಾರ್ಯನ ವೀರ ಧೀರ ಸಂದೇಶವಿದು! ಸ್ವರ್ಗಾದಿಫಲಗಳಿಗೂ ಮೋಕ್ಷಫಲಕ್ಕೂ ಇರುವ ವ್ಯತ್ಯಾಸವನ್ನು ಇಲ್ಲಿ ತಿಳಿಸಿದೆ.</p>
    <p>ಪಿತೃಲೋಕ, ಗಂಧರ್ವಲೋಕ, ಸ್ವರ್ಗಲೋಕ, ವೈಕುಂಠಲೋಕ, ಬ್ರಹ್ಮಲೋಕಗಳು ಕರ್ಮೋಪಾಸನೆಗಳಿಂದ ದೊರಕಬಹುದಾದ ಶ್ರೇಷ್ಠವಾದ ಲೋಕಗಳೇ ಸರಿ. ಬ್ರಹ್ಮಲೋಕವೆಂದರೆ ಹಿರಣ್ಯಗರ್ಭನ ಲೋಕ. ಇದೇ ಅತ್ಯಂತ ಶ್ರೇಷ್ಠವಾದ ಲೋಕ. ಸಕಲ ದಿವ್ಯ ಭೋಗಗಳಿಂದ ಕೂಡಿರುವ ಶ್ರೇಷ್ಠಲೋಕವಿದು. ಇದೇ ಸತ್ಯಲೋಕವು.</p>
    <p>ಆದರೆ ನೆನಪಿರಲಿ, ಇದೂ ಅನಿತ್ಯವಾದದ್ದೇ; ಇಲ್ಲಿಂದ ಬ್ರಹ್ಮಲೋಕಕ್ಕೆ ಹೋದವರು ಕರ್ಮಗಳ ಫಲಗಳು ಸವೆದ ಕೂಡಲೇ ಅಲ್ಲಿಂದ ಜಾರಿಬೀಳಲೇ ಬೇಕು. ಕರ್ಮಗಳ ಫಲಗಳೆಲ್ಲವೂ ಅಸ್ಥಿರ, ಅಶಾಶ್ವತ, ಅನಿತ್ಯ. ಆದರೆ ಭಗವಂತನನ್ನು ಹೊಂದಿಬಿಟ್ಟರೆ ಮಾತ್ರ ಅಂಥವರಿಗೆ ಜನ್ಮಾಂತರವು ಇರುವುದಿಲ್ಲ. ಇದಕ್ಕೇ ಮುಕ್ತಿ , ಕೈವಲ್ಯ, ಅಮೃತತ್ವ ಎಂದೆಲ್ಲ ಹೆಸರುಗಳು. ಅಂತೂ ಹೀಗೆ, ಬ್ರಹ್ಮಲೋಕವೂ ಅನಿತ್ಯವಾದದ್ದೇ. ಮುಕ್ತಿಯು ಮಾತ್ರ ಶಾಶ್ವತವಾದದ್ದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಾಕ್ಷಿಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ಸಾಕ್ಷಿಣಂ ಚೈವ ಪ್ರಕೃತಿಂ ವೇತ್ತಿ ಕಲ್ಪಿತಾಮ್।<br/>ನ ಪುನರ್ಜಾಯತೇ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮನನ್ನು ಸರ್ವಸಾಕ್ಷಿಯೆಂದೂ, ಪ್ರಕೃತಿಯನ್ನು ಹುಸಿತೋರಿಕೆಯೆಂದೂ ತಿಳಿದ ಜ್ಞಾನಿಯು ಪುನಃ ಹುಟ್ಟುವುದಿಲ್ಲ.</p>
  </div>
  <div>
    <p>ಡಿಸೆಂಬರ್ ೩೧</p>
  </div>
  <div>
    <p>೩೬೬. ಜ್ಞಾನಿಗೆ ಪುನರ್ಜನ್ಮವಿಲ್ಲ !</p>
  </div>
  <div>ಯ ಏವಂ ವೇತ್ತಿ ಪುರುಷಂ ಪ್ರಕೃತಿಂ ಚ ಗುಣೈಃ ಸಹ।<br/>ಸರ್ವಥಾ ವರ್ತಮಾನೋಽಪಿ ನ ಸ ಭೂಯೋಽಭಿಜಾಯತೇ॥</div>
  <div>
    <p>ಭಗವದ್ಗೀತಾ ೧೩-೨೩</p>
  </div>
  <div>
    <p>ಯಾವ ಆತ್ಮಜ್ಞಾನಿಯು ಪುರುಷನನ್ನೂ ಮತ್ತು ಗುಣಗಳಿಂದೊಡಗೂಡಿದ ಪ್ರಕೃತಿಯನ್ನೂ ಇರುವಂತೆ ತಿಳಿಯುತ್ತಾನೆಯೋ, ಅಂಥವನು ಹೇಗೆ ಜೀವನವನ್ನು ನಡೆಸುತ್ತಿದ್ದರೂ ಮತ್ತೆ ಹುಟ್ಟುವುದಿಲ್ಲ , ಅಂಥವನು ಜೀವನ್ಮುಕ್ತನಾಗಿಬಿಡುತ್ತಾನೆ.</p>
  </div>
  <div>
    <p>ಸಕಲವೇದಾಂತಗಳ ಸಾರವೆಲ್ಲ ಇಷ್ಟೇ! ಆತ್ಮಜ್ಞಾನಿಯು ಜೀವಂತನಾಗಿರುವಾಗಲೇ ಮುಕ್ತನಾಗಿಬಿಡುತ್ತಾನೆ, ಆತ್ಮಜ್ಞಾನಿಯು ಕೃತಕೃತ್ಯನಾಗಿಬಿಡುತ್ತಾನೆ, ಆತ್ಮಜ್ಞಾನಿಯು ಪರಬ್ರಹ್ಮವೇ ಆಗಿಬಿಡುತ್ತಾನೆ. ಆತ್ಮಜ್ಞಾನಿಗೆ ಜನ್ಮಾಂತರವಾಗಲಿ ದೇಹಾಂತರವಾಗಲಿ ಇರುವುದಿಲ್ಲ. ಬ್ರಹ್ಮನಿಷ್ಠನಾಗಿ ಬ್ರಹ್ಮ ಸ್ವರೂಪನೇ ಆಗಿರುವ ಆತ್ಮಜ್ಞಾನಿಗೆ ಯಾವ ಸಂಸಾರಬಂಧನಗಳೂ ಇರುವುದಿಲ್ಲ. ಜ್ಞಾನಿಯೆಂದರೆ ಪರಬ್ರಹ್ಮವೇ.</p>
  </div>
  <div>ಸರಿ, ಸಂತೋಷ; ಆತ್ಮಜ್ಞಾನಿಯೆಂದರೆ ಯಾರು? ಅವನ ಜೀವನಕ್ರಮವು ಹೇಗಿರಬೇಕು? ಎಂಬ ಪ್ರಶ್ನೆಗಳಿಗೆ ಇಲ್ಲಿ ಸುಂದರವಾದ ಉತ್ತರಗಳಿವೆ: ಪುರುಷನನ್ನೂ ಪ್ರಕೃತಿಯನ್ನೂ ಇರುವಂತೆ ಸರಿಯಾಗಿ ತಿಳಿದವನೇ ಜ್ಞಾನಿಯು. ಅಸಂಸಾರಿಯಾದ ಸಚ್ಚಿದಾನಂದಸ್ವರೂಪನಾದ ಪುರುಷನೇ ತಾನೆಂದೂ, ತ್ರಿಗುಣಾತ್ಮಕವಾದ ಪ್ರಕೃತಿಯು ಅವಿದ್ಯಾಕಲ್ಪಿತವಾಗಿದ್ದು ಬರೀ ಹುಸಿತೋರಿಕೆಯೆಂದೂ ತಿಳಿದವನೇ ಆತ್ಮಜ್ಞಾನಿಯು. ಇಂಥ ಆತ್ಮಜ್ಞಾನಿಯು ಧನ್ಯ, ಕೃತಕೃತ್ಯ, ಜೀವನ್ಮುಕ್ತನೇ. ಜ್ಞಾನಿಗೆ ಜನ್ಮಾಂತರವಿಲ್ಲ.</div>
  <div><strong>ಬ್ರಹ್ಮೈವ ಸನ್ ಬ್ರಹ್ಮಾಪ್ಯೇತಿ</strong>. ಇತಿ ಶಮ್.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  
%%%%%%%%%%%%%%%%%%%%%%%%%%%%2 chapter%%%%%%%%%%%%%%%%%%%%%
<div>ಗೀತಾಮಹಿಮೆ</div>
  <div> ದಾತಾ ಪಂಚದಶಂ ರತ್ನಂ ಸುಪುತ್ರಃ ಸಪ್ತಮೋ ರಸಃ।<br/> “ಭಾರತಂ ಪಂಚಮೋ ವೇದಃ” ಜಾಮಾತಾ ದಶಮೋ ಗ್ರಹಃ॥</div>
  <div>
    <p>ದಾನಿಯು ಹದಿನೈದನೆಯ ರತ್ನ, ಸತ್ಪುತ್ರನು ಏಳನೆಯ ರಸ, ಮಹಾಭಾರತವು ಐದನೆಯ ವೇದ, ಅಳಿಯನು ಹತ್ತನೆಯ ಗ್ರಹ.</p>
  </div>
  <div> “ಗೀತಾ” ಸಹಸ್ರನಾಮೈವ ಸ್ತವರಾಜೋ ಹ್ಯನುಸ್ಮೃತಿಃ।<br/> ಗಜೇಂದ್ರಮೋಕ್ಷಣಂ ಚೈವ “ಪಂಚ ರತ್ನಾನಿ ಭಾರತೇ”॥</div>
  <div>ಭಗವದ್ಗೀತಾ, ವಿಷ್ಣುಸಹಸ್ರನಾಮಸ್ತೋತ್ರ, ಭೀಷ್ಮಸ್ತವರಾಜ, ಅನುಸ್ಮೃತಿ ಮತ್ತು ಗಜೇಂದ್ರಮೋಕ್ಷ—ಇವುಗಳು <strong>ಭಾರತ</strong>ದಲ್ಲಿನ <strong>ಪಂಚ ರತ್ನಗಳು.</strong></div>
  <div> “ಗೀತಾ” ಸುಗೀತಾ ಕರ್ತವ್ಯಾ ಕಿಮನ್ಯೈಃ ಶಾಸ್ತ್ರವಿಸ್ತರೈಃ।<br/> ಯಾ ಸ್ವಯಂ ಪದ್ಮನಾಭಸ್ಯ ಮುಖಪದ್ಮಾದ್ವಿನಿಸ್ಸೃತಾ॥</div>
  <div>
    <p>ಶ್ರೀಕೃಷ್ಣಪರಮಾತ್ಮನ ಮುಖಾರವಿಂದದಿಂದ ನೇರಾಗಿ ತಾನೇ ತಾನಾಗಿ ಹೊರಹೊಮ್ಮಿರುವ ಈ <strong>ಗೀತೆ</strong>ಯನ್ನೇ ಸಾಧಕರು ಚೆನ್ನಾಗಿ ಪಾರಾಯಣ ಮಾಡಬೇಕು, ಮನನ ಮಾಡಬೇಕು. ಈ <strong>ಗೀತೆ</strong>ಗಿಂತ ಬೇರೆಯಾದ ದೊಡ್ಡದೊಡ್ಡ ಶಾಸ್ತ್ರಗ್ರಂಥಗಳಿಂದ ಏನಾಗಬೇಕಾಗಿದೆ?</p>
  </div>
  <div> ಸರ್ವಶಾಸ್ತ್ರಮಯೀ “ಗೀತಾ” ಸರ್ವದೇವಮಯೋ ಹರಿಃ।<br/> ಸರ್ವತೀರ್ಥಮಯೀ ಗಂಗಾ ಸರ್ವಧರ್ಮಮಯೋ ಮನುಃ॥</div>
  <div>ಸಕಲಶಾಸ್ತ್ರಗಳ ಸಾರವೇ <strong>ಗೀತೆ</strong> , ಸರ್ವದೇವಸ್ವರೂಪನೇ <strong>ಶ್ರೀಕೃಷ್ಣ</strong>, ಎಲ್ಲ ಪುಣ್ಯನದಿಗಳ ಸಾರವೇ <strong>ಗಂಗಾ</strong>, ಸಕಲಧರ್ಮಸ್ವರೂಪವೇ <strong>ಮನು</strong>. </div>
  <div> ಮಲನಿರ್ಮೋಚನಂ ಪುಂಸಾಂ ಜಲಸ್ನಾನಂ ದಿನೇ ದಿನೇ।<br/> ಸಕೃದ್ “ಗೀತಾಂಭಸಿ” ಸ್ನಾನಂ ಸಂಸಾರಮಲನಾಶನಮ್॥</div>
  <div>
    <p>ಪ್ರತಿದಿನವೂ ನೀರಿನಲ್ಲಿ ಸ್ನಾನಮಾಡುವುದರಿಂದ ಮಾನವರ ದೇಹದ ಮಲವು ಮಾತ್ರ ನಾಶವಾಗುತ್ತದೆ, ಆದರೆ <strong>ಗೀತಾಗಂಗೆ</strong>ಯಲ್ಲಿ ಒಮ್ಮೆ ಸ್ನಾನ ಮಾಡಿಬಿಟ್ಟರೆ ಸಂಸಾರದ ಕೊಳೆಯು ಪೂರಾ ನಾಶವಾಗಿಬಿಡುತ್ತದೆ.</p>
  </div>
  <div> “ಗೀತಾ” ಗಂಗಾ ಚ ಗಾಯತ್ರೀ ಗೋವಿಂದೇತಿ ಹೃದಿ ಸ್ಥಿತೇ।<br/> ಚತುರ್ಗಕಾರಸಂಯುಕ್ತೇ ಪುನರ್ಜನ್ಮ ನ ವಿದ್ಯತೇ॥</div>
  <div>
    <p><strong>ಗೀ</strong>ತಾ, <strong>ಗಂ</strong>ಗಾ, <strong>ಗಾ</strong>ಯತ್ರೀ ಮತ್ತು <strong>ಗೋ</strong>ವಿಂದ—ಎಂಬ ಈ ನಾಲ್ಕು <strong>ಗ</strong>ಕಾರಗಳನ್ನುಳ್ಳವರಿಗೆ ಪುನರ್ಜನ್ಮವು ಇರುವುದೇ ಇಲ್ಲ.</p>
  </div>
  <div> ಅಷ್ಟಾದಶಪುರಾಣಾನಿ ನವ ವ್ಯಾಕರಣಾನಿ ಚ।<br/> ನಿರ್ಮಥ್ಯ ಚತುರೋ ವೇದಾನ್ ಮುನಿನಾ ಭಾರತಂ ಕೃತಮ್॥</div>
  <div>ಹದಿನೆಂಟು ಪುರಾಣಗಳನ್ನೂ, ಒಂಬತ್ತು ವ್ಯಾಕರಣಗಳನ್ನೂ, ನಾಲ್ಕು ವೇದಗಳನ್ನೂ ಮಥನಮಾಡಿ ವ್ಯಾಸರು <strong>ಭಾರತ</strong>ವನ್ನು ರಚಿಸಿರುತ್ತಾರೆ.</div>
  <div/>
  <div/>
  <div> “ಗೀತಾ”ಸಾರಮಿದಂ ಶಾಸ್ತ್ರಂ ಸರ್ವಶಾಸ್ತ್ರಸುನಿಶ್ಚಿತಮ್।<br/> ಯತ್ರ ಸ್ಥಿತಂ ಬ್ರಹ್ಮಜ್ಞಾನಂ ವೇದಶಾಸ್ತ್ರಸುನಿಶ್ಚಿತಮ್॥</div>
  <div>ಸಕಲ ಗೀತೆಗಳ ಸಾರವೂ, ಸರ್ವಶಾಸ್ತ್ರವೇದಗಳ ತಾತ್ಪರ್ಯವೂ ಆಗಿರುವ <strong>ಭಗವದ್ಗೀತೆ</strong>ಯಲ್ಲಿ ಉಪದಿಷ್ಟವಾಗಿರುವುದು ಬ್ರಹ್ಮಜ್ಞಾನವೇ.</div>
  <div/>
  <div/>
  <div> “ಗೀತಾಶಾಸ್ತ್ರ”ಮಿದಂ ಪುಣ್ಯಂ ಗುಹ್ಯವೇದಾರ್ಥದರ್ಪಣಮ್।<br/> ಯಃ ಪಠೇತ್ ಪ್ರಯತೋ ಭೂತ್ವಾ ಪುನರ್ಜನ್ಮ ನ ವಿದ್ಯತೇ॥</div>
  <div>ಗೋಪ್ಯವಾದ, ವೇದಾರ್ಥಗಳ ಸಾರವಾಗಿರುವ <strong>ಗೀತಾಶಾಸ್ತ್ರ</strong>ವು ಪುಣ್ಯಪ್ರದವಾಗಿದೆ. ಇದನ್ನು ಪಠಿಸುವವನಿಗೆ ಪುನರ್ಜನ್ಮವು ಇರುವುದಿಲ್ಲ.</div>
  <div/>
  <div/>
  <div>
    <p> ಕೃಷ್ಣವೃಕ್ಷಸಮುದ್ಭೂತಾ “ಗೀತಾಮೃತ”ಹರೀತಕೀ।<br/> ಮಾನುಷೈಃ ಕಿಂ ನ ಖಾದ್ಯೇತ ಕಲೌ ಮಲವಿರೇಚನೀ?</p>
  </div>
  <div><strong>ಗೀತೆ</strong>ಯು ಶ್ರೀಕೃಷ್ಣನೆಂಬ ಮರದಿಂದ ಹುಟ್ಟಿರುವ, ಕಲಿದೋಷವನ್ನು ದೂರಮಾಡುವಂಥ ದಿವ್ಯ ಔಷಧವು. ಇದನ್ನು ಪುಣ್ಯವಂತರಾದ ಮಾನವರು ಏಕೆ ಸೇವಿಸಬಾರದು?</div>
  <div/>
  <div/>
  <div> “ಗೀತಾ” ಗಂಗಾ ತಥಾ ಭಿಕ್ಷುಃ ಕಪಿಲಾಶ್ವತ್ಥಸೇವನಮ್।<br/> ವಾಸರಂ ಪದ್ಮನಾಭಸ್ಯ ಪಾವನಂ ಪರಮಂ ಸ್ಮೃತಮ್॥</div>
  <div><strong>ಗೀತಾ</strong>ಪಾರಾಯಣ, <strong>ಗಂಗಾ</strong>ಸ್ನಾನ, <strong>ಯತಿ</strong>ಸೇವಾ, <strong>ಗೋ</strong>ಪೂಜೆ, <strong>ಅಶ್ವತ್ಥವೃಕ್ಷ </strong>ಪ್ರದಕ್ಷಿಣೆ, <strong>ಮಹಾವಿಷ್ಣು</strong>ವಿನ ಸ್ಮರಣೆ, ಇವು ಪರಮಪಾವನವಾದವುಗಳು.</div>
  <div/>
  <div/>
  <div> “ಗೀತಾ”ಧ್ಯಯನಶೀಲಶ್ಚ “ಗೀತಾ”ತಾತ್ಪರ್ಯಬೋಧಕಃ।<br/> ಆಪದಂ ನರಕಂ ಘೋರಂ ನೈವ ಪಶ್ಯತಿ ಮಾನವಃ॥</div>
  <div>
    <p><strong>ಗೀತಾ</strong>ಧ್ಯಯನಶೀಲನೂ <strong>ಗೀತಾರ್ಥ</strong>ಬೋಧಕನೂ ಆದ ಮಾನವನು ಎಂದಿಗೂ ದುಃಖರೂಪವಾದ ಘೋರನರಕವನ್ನು ನೋಡುವುದೇ ಇಲ್ಲ.</p>
  </div>
  <div>“ಗೀತಾಶಾಸ್ತ್ರ”ಮಿದಂ ಪುಣ್ಯಂ ಯಃ ಪಠೇತ್ ಪ್ರಯತಃ ಪುಮಾನ್।<br/>ವಿಷ್ಣೋಃ ಪದಮವಾಪ್ನೋತಿ ಭಯಶೋಕಾದಿವರ್ಜಿತಃ॥</div>
  <div>ಈ <strong>ಗೀತಾ</strong>ಶಾಸ್ತ್ರವನ್ನು ಶುಚಿರ್ಭೂತನಾಗಿ ಪಾರಾಯಣಮಾಡುವ ಮಾನವನು ಮೋಕ್ಷವನ್ನೇ ಹೊಂದುತ್ತಾನೆ. ಇವನಿಗೆ ಭಯಶೋಕಾದಿಗಳಿರುವುದಿಲ್ಲ.</div>
  <div/>
  <div> ಭಾರತಾಮೃತಸರ್ವಸ್ವಂ ವಿಷ್ಣೋರ್ವಕ್ತ್ರಾತ್ ವಿನಿಸ್ಸೃತಮ್।<br/> “ಗೀತಾ”ಗಂಗೋದಕಂ ಪೀತ್ವಾ ಪುನರ್ಜನ್ಮ ನ ವಿದ್ಯತೇ॥</div>
  <div>ಭಾರತಾಮೃತಸರ್ವಸ್ವವೂ ವಿಷ್ಣುವಿನ ವಾಕ್ ಪ್ರಸಾದವೂ ಆಗಿರುವಂಥ <strong>ಗೀತಾ</strong>ಗಂಗೋದಕವನ್ನು ಪಾನಮಾಡುವವನಿಗೆ ಪುನರ್ಜನ್ಮವಿರುವುದಿಲ್ಲ.</div>
  <div/>
  <div> ಭಾರತಾಮೃತಸರ್ವಸ್ವ“ಗೀತಾ”ಯಾ ಮಥಿತಸ್ಯ ಚ।<br/> ಸಾರಮುದ್ಧೃತ್ಯ ಕೃಷ್ಣೇನ ಅರ್ಜುನಸ್ಯ ಮುಖೇ ಧೃತಮ್॥</div>
  <div>ಶ್ರೀಮನ್ಮಹಾಭಾರತವೆಂಬ ಅಮೃತಸಾಗರವನ್ನು ಮಂಥನಮಾಡಿ ಅದರ ಸಾರವಾದ <strong>ಗೀತೆ</strong>ಯೆಂಬ ರಹಸ್ಯವನ್ನು ಶ್ರೀಕೃಷ್ಣಪರಮಾತ್ಮನು ಅರ್ಜುನನ ಬಾಯಿಯಲ್ಲಿ (ಕಿವಿಯಲ್ಲಿ ) ಅಡಕಮಾಡಿರುತ್ತಾನೆ.</div>
  <div>
    <p>್ಙ್ಙ್ಙ್ಙ್ಙ</p>
  </div>
  <div>
    <p>‘ಭಗವದ್ಗೀತೆ’ಯಲ್ಲಿ <strong><span class="en">700</span></strong> ಶ್ಲೋಕಗಳು</p>
  </div>
  <div>ಶ್ಲೋಕೈಕೋ ಧೃತರಾಷ್ಟ್ರಸ್ಯ ನವ ದುರ್ಯೋಧನಸ್ಯ ಚ।<br/>ದ್ವಾತ್ರಿಂಶತ್ ಸಂಜಯಪ್ರೋಕ್ತಾಃ ವೇದಾಷ್ಟಾವರ್ಜುನಸ್ಯ ಚ॥</div>
  <div>ತತ್ತ್ವಾವಬೋಧೇ ವೇದಾದ್ರಿ ಪಂಚ ಕೇಶವನಿರ್ಮಿತಾಃ।<br/>ಏವಂ ಗೀತಾಪ್ರಮಾಣಂ ತು ಶ್ಲೋಕಸಪ್ತಶತಾನಿ ಚ॥</div>
  <div>ಧೃತರಾಷ್ಟ್ರನಿಂದ <span class="en"> 1</span> ಶ್ಲೋಕ<br/>ದುರ್ಯೋಧನನಿಂದ <span class="en"> 9</span> ಶ್ಲೋಕಗಳು<br/>ಸಂಜಯನಿಂದ <span class="en"> 32</span> ಶ್ಲೋಕಗಳು<br/>ಅರ್ಜುನನಿಂದ <span class="en"> 84</span> ಶ್ಲೋಕಗಳು<br/>ಶ್ರೀಕೃಷ್ಣಪರಮಾತ್ಮನಿಂದ <strong><span class="en">574</span></strong> <strong>ಶ್ಲೋಕಗಳು</strong></div>
  <div>ಹೀಗೆ, ಭಗವದ್ಗೀತೆಯಲ್ಲಿ <strong>ಒಟ್ಟು <span class="en">700</span></strong> <strong>ಶ್ಲೋಕಗಳು</strong></div>
  <div>
    <p>ಶ್ರೀಮದ್ಭಗವದ್ಗೀತಾಮಾಹಾತ್ಮ್ಯಮ್</p>
  </div>
  <div>
    <p>ಧರೋವಾಚ</p>
  </div>
  <div>
    <p>ಭಗವನ್ ಪರಮೇಶಾನ ಭಕ್ತಿರವ್ಯಭಿಚಾರಿಣೀ!।<br/>ಪ್ರಾರಬ್ಧಂ ಭುಜ್ಯಮಾನಸ್ಯ ಕಥಂ ಭವತಿ ಹೇ ಪ್ರಭೋ!॥ ೧</p>
  </div>
  <div>
    <p>ಶ್ರೀ ವಿಷ್ಣುರುವಾಚ</p>
  </div>
  <div>
    <p>ಪ್ರಾರಬ್ಧಂ ಭುಜ್ಯಮಾನೋಽಪಿ ಗೀತಾಭ್ಯಾಸರತಸ್ಸದಾ।<br/>ಸ ಮುಕ್ತಃ ಸ ಸುಖೀ ಲೋಕೇ ಕರ್ಮಣಾ ನೋಪಲಿಪ್ಯತೇ<strong>॥</strong> ೨</p>
  </div>
  <div>
    <p>ಮಹಾಪಾಪಾದಿಪಾಪಾನಿ ಗೀತಾಧ್ಯಾನಂ ಕರೋತಿ ಚೇತ್।<br/>ಕ್ವಚಿತ್ ಸ್ಪರ್ಶಂ ನ ಕುರ್ವಂತಿ ನಲಿನೀದಳಮಂಬುವತ್॥ ೩</p>
  </div>
  <div>ಗೀತಾಯಾಃ ಪುಸ್ತಕಂ ಯತ್ರ ಯತ್ರ ಪಾಠಃ ಪ್ರವರ್ತತೇ।<br/>ತತ್ರ ಸರ್ವಾಣಿ ತೀರ್ಥಾನಿ ಪ್ರಯಾಗಾದೀನಿ ತತ್ರ ವೈ॥ ೪</div>
  <div>
    <p>ಸರ್ವೇ ದೇವಾಶ್ಚ ಋಷಯೋ ಯೋಗಿನಃ ಪನ್ನಗಾಶ್ಚ ಯೇ।<br/>ಗೋಪಾಲಾ ಗೋಪಿಕಾ ವಾಽಪಿ ನಾರದೋದ್ಧವಪಾರ್ಷದೈಃ<br/>ಸಹಾಯೋ ಜಾಯತೇ ಶೀಘ್ರಂ ಯತ್ರ ಗೀತಾ ಪ್ರವರ್ತತೇ॥ ೫</p>
  </div>
  <div>
    <p>ಯತ್ರ ಗೀತಾ ವಿಚಾರಶ್ಚ ಪಠನಂ ಪಾಠನಂ ಶ್ರುತಮ್।<br/>ತತ್ರಾಹಂ ನಿಶ್ಚಿತಂ ಪೃಥ್ವಿ ನಿವಸಾಮಿ ಸದೈವ ಹಿ॥ ೬</p>
  </div>
  <div>
    <p>ಗೀತಾಶ್ರಯೋಽಹಂ ತಿಷ್ಠಾಮಿ ಗೀತಾ ಮೇ ಚೋತ್ತಮಂ ಗೃಹಮ್।<br/>ಗೀತಾಜ್ಞಾನಮುಪಾಶ್ರಿತ್ಯ ತ್ರೀನ್ಲೋಕಾನ್ ಪಾಲಯಾಮ್ಯಹಮ್॥ ೭</p>
  </div>
  <div>ಗೀತಾ ಮೇ ಪರಮಾ ವಿದ್ಯಾ ಬ್ರಹ್ಮರೂಪಾ ನ ಸಂಶಯಃ।<br/>ಅರ್ಧಮಾತ್ರಾಕ್ಷರಾ ನಿತ್ಯಾ ಸ್ವಾನಿರ್ವಾಚ್ಯಪದಾತ್ಮಿಕಾ॥ ೮</div>
  <div>
    <p>ಚಿದಾನಂದೇನ ಕೃಷ್ಣೇನ ಪ್ರೋಕ್ತಾ ಸ್ವಮುಖತೋಽಜುರ್ನಮ್।<br/>ವೇದತ್ರಯೀ ಪರಾನಂದಾ ತತ್ತ್ವಾರ್ಥಜ್ಞಾನಸಂಯುತಾ॥ ೯</p>
  </div>
  <div>ಯೋಽಷ್ಟಾದಶ ಜಪೇನ್ನಿತ್ಯಂ ನರೋ ನಿಶ್ಚಲಮಾನಸಃ।<br/>ಜ್ಞಾನಸಿದ್ಧಿಂ ಸ ಲಭತೇ ತತೋ ಯಾತಿ ಪರಂ ಪದಮ್॥ ೧೦</div>
  <div>ಪಾಠೇಽಸಮರ್ಥಃ ಸಂಪೂರ್ಣೇ ತತೋ<strong>ಽ</strong>ಧರ್ಂ ಪಾಠಮಾಚರೇತ್।<br/>ತದಾ ಗೋದಾನಜಂ ಪುಣ್ಯಂ ಲಭತೇ ನಾತ್ರ ಸಂಶಯಃ॥ ೧೧</div>
  <div>ತ್ರಿಭಾಗಂ ಪಠಮಾನಸ್ತು ಗಂಗಾಸ್ನಾನಫಲಂ ಲಭೇತ್।<br/>ಷಡಂಶಂ ಜಪಮಾನಸ್ತು ಸೋಮಯಾಗಫಲಂ ಲಭೇತ್॥ ೧೨</div>
  <div>
    <p>ಏಕಾಧ್ಯಾಯಂ ತು ಯೋ ನಿತ್ಯಂ ಪಠತೇ ಭಕ್ತಿಸಂಯುತಃ।<br/>ರುದ್ರಲೋಕಮವಾಪ್ನೋತಿ ಗಣೋ ಭೂತ್ವಾ ವಸೇಚ್ಚಿರಮ್॥ ೧೩</p>
  </div>
  <div>
    <p>ಅಧ್ಯಾಯಶ್ಲೋಕಪಾದಂ ವಾ ನಿತ್ಯಂ ಯಃ ಪಠತೇ ನರಃ।<br/>ಸ ಯಾತಿ ನರತಾಂ ಯಾವನ್ಮನುಕಾಲಂ ವಸುಂಧರೇ!॥ ೧೪</p>
  </div>
  <div>
    <p>ಗೀತಾಯಾಃ ಶ್ಲೋಕದಶಕಂ ಸಪ್ತ ಪಂಚ ಚತುಷ್ಟಯಮ್।<br/>ದ್ವೌ ತ್ರೀನೇಕಂ ತದರ್ಧಂ ವಾ ಶ್ಲೋಕಾನಾಂ ಯಃ ಪಠೇನ್ನರಃ॥ ೧೫</p>
  </div>
  <div>
    <p>ಚಂದ್ರಲೋಕಮವಾಪ್ನೋತಿ ವರ್ಷಾಣಾಮಯುತಂ ಧ್ರುವಮ್।<br/>ಗೀತಾಪಾಠಸಮಾಯುಕ್ತೋ ಮೃತೋ ಮಾನುಷತಾಂ ವ್ರಜೇತ್॥ ೧೬</p>
  </div>
  <div>ಗೀತಾಭ್ಯಾಸಂ ಪುನಃ ಕೃತ್ವಾ ಲಭತೇ ಮುಕ್ತಿಮುತ್ತಮಾಮ್।<br/>ಗೀತೇತ್ಯುಚ್ಚಾರಸಂಯುಕ್ತೋ ಮ್ರಿಯಮಾಣೋಗತಿಂ ಲಭೇತ್॥ ೧೭</div>
  <div>ಗೀತಾರ್ಥಶ್ರವಣಾಸಕ್ತೋ ಮಹಾಪಾಪಯುತೋಽಪಿ ವಾ।<br/>ವೈಕುಂಠಂ ಸಮವಾಪ್ನೋತಿ ವಿಷ್ಣುನಾ ಸಹ ಮೋದತೇ॥ ೧೮</div>
  <div>
    <p>ಗೀತಾರ್ಥಂ ಧ್ಯಾಯತೇ ನಿತ್ಯಂ ಕೃತ್ವಾ ಕರ್ಮಾಣಿ ಭೂರಿಶಃ।<br/>ಜೀವನ್ಮುಕ್ತಃ ಸ ವಿಜ್ಞೇಯೋ ದೇಹಾಂತೇ ಪರಮಂ ಪದಮ್॥ ೧೯</p>
  </div>
  <div>
    <p>ಗೀತಾಮಾಶ್ರಿತ್ಯ ಬಹವೋ ಭೂಭುಜೋ ಜನಕಾದಯಃ।<br/>ನಿರ್ಧೂತಕಲ್ಮಷಾ ಲೋಕೇ ಗೀತಾಯಾತಾಃ ಪರಂ ಪದಮ್॥ ೨೦</p>
  </div>
  <div>
    <p>ಗೀತಾಯಾಃ ಪಠನಂ ಕೃತ್ವಾ ಮಾಹಾತ್ಮ್ಯಂ ನೈವ ಯಃ ಪಠೇತ್।<br/>ವೃಥಾ ಪಾಠೋ ಭವೇತ್ ತಸ್ಯ ಶ್ರಮ ಏವ ಹ್ಯುದಾಹೃತಃ॥ ೨೧</p>
  </div>
  <div>ಏತನ್ಮಾಹಾತ್ಮ್ಯಸಂಯುಕ್ತಂ ಗೀತಾಭ್ಯಾಸಂ ಕರೋತಿ ಯಃ।<br/>ಸ ತತ್ಫಲಮವಾಪ್ನೋತಿ ದುರ್ಲಭಾಂ ಗತಿಮಾಪು<strong>್ನ</strong>ಯಾತ್॥ ೨೨</div>
  <div>
    <p>ಸೂತ ಉವಾಚ</p>
  </div>
  <div>
    <p>ಮಾಹಾತ್ಮ್ಯಮೇತದ್ಗೀತಾಯಾಃ ಮಯಾ ಪ್ರೋಕ್ತಂ ಸನಾತನಮ್।<br/>ಗೀತಾಂತೇ ಚ ಪಠೇದ್ಯಸ್ತು ಯದುಕ್ತಂ ತತ್ಫಲಂ ಲಭೇತ್॥ ೨೩</p>
  </div>
  <div>ಇತಿ ಶ್ರೀವಾರಾಹಪುರಾಣೇ ಶ್ರೀಮದ್ಭಗವದ್ಗೀತಾಮಾಹಾತ್ಮ್ಯಂ ಸಂಪೂರ್ಣಮ್<br/>(ಗೀತಾಪಾರಾಯಣವಾದಮೇಲೆ ಈ ಗೀತಾಮಾಹಾತ್ಮ್ಯವನ್ನು ಪಠಿಸಬೇಕು)</div>
  <div>
    <p>ಶ್ರೀಕೃಷ್ಣಾಷ್ಟಕಮ್</p>
  </div>
  <div>
    <p>ವಸುದೇವಸುತಂ ದೇವಂ ಕಂಸಚಾಣೂರಮರ್ದನಮ್।<br/>ದೇವಕೀಪರಮಾನಂದಂ ಕೃಷ್ಣಂ ವಂದೇ ಜಗದ್ಗುರುಮ್॥	೧</p>
  </div>
  <div>
    <p>ಅತಸೀಪುಷ್ಪಸಂಕಾಶಂ ಹಾರನೂಪುರಶೋಭಿತಮ್।<br/>ರತ್ನಕಂಕಣಕೇಯೂರಂ ಕೃಷ್ಣಂ ವಂದೇ ಜಗದ್ಗುರುಮ್॥	೨</p>
  </div>
  <div>
    <p>ಕುಟಿಲಾಲಕಸಂಯುಕ್ತಂ ಪೂರ್ಣಚಂದ್ರನಿಭಾನನಮ್।<br/>ವಿಲಸತ್ ಕುಂಡಲಧರಂ ಕೃಷ್ಣಂ ವಂದೇ ಜಗದ್ಗುರುಮ್॥	೩</p>
  </div>
  <div>
    <p>ಮಂದಾರಗಂಧಸಂಯುಕ್ತಂ ಚಾರುಹಾಸಂ ಚತುರ್ಭುಜಮ್।<br/>ಬರ್ಹಿಪಿಂಛಾವಚೂಡಾಂಗಂ ಕೃಷ್ಣಂ ವಂದೇ ಜಗದ್ಗುರುಮ್॥	೪</p>
  </div>
  <div>
    <p>ಉತ್ಫುಲ್ಲಪದ್ಮಪತ್ರಾಕ್ಷಂ ನೀಲಜೀಮೂತಸನ್ನಿಭಮ್।<br/>ಯಾದವಾನಾಂ ಶಿರೋರತ್ನಂ ಕೃಷ್ಣಂ ವಂದೇ ಜಗದ್ಗುರುಮ್॥	೫</p>
  </div>
  <div>
    <p>ರುಕ್ಮಿಣೀಕೇಳಿಸಂಯುಕ್ತಂ ಪೀತಾಂಬರಸುಶೋಭಿತಮ್।<br/>ಅವಾಪ್ತತುಲಸೀಗಂಧಂ ಕೃಷ್ಣಂ ವಂದೇ ಜಗದ್ಗುರುಮ್॥	೬</p>
  </div>
  <div>
    <p>ಗೋಪಿಕಾನಾಂ ಕುಚದ್ವಂದ್ವಕುಂಕುಮಾಂಕಿತವಕ್ಷಸಮ್।<br/>ಶ್ರೀನಿಕೇತಂ ಮಹೇಷ್ವಾಸಂ ಕೃಷ್ಣಂ ವಂದೇ ಜಗದ್ಗುರುಮ್॥	೭</p>
  </div>
  <div>
    <p>ಶ್ರೀವತ್ಸಾಂಕಂ ಮಹೋರಸ್ಕಂ ವನಮಾಲಾವಿರಾಜಿತಮ್।<br/>ಶಂಖಚಕ್ರಧರಂ ದೇವಂ ಕೃಷ್ಣಂ ವಂದೇ ಜಗದ್ಗುರುಮ್॥	೮</p>
  </div>
  <div>ಕೃಷ್ಣಾಷ್ಟಕಮಿದಂ ಪುಣ್ಯಂ ಪ್ರಾತರುತ್ಥಾಯ ಯಃ ಪಠೇತ್।<br/>ಕೋಟಿಜನ್ಮಕೃತಂ ಪಾಪಂ ಸ್ಮರಣೇನ ವಿನಶ್ಯತಿ॥</div>
  <div>
    <br/>
  </div>
  <div>ಇತಿ ಶ್ರೀಕೃಷ್ಣಾಷ್ಟಕಂ ಸಂಪೂರ್ಣಮ್</div>
  
  
  <div>
    <span class="en">Great Men, About Bhagavad Geetha</span>
  </div>
  <div>
    <span class="en">I find solace in <strong>Bhagavad Geetha</strong> that I miss even in the Sermon on the Mount. When disappointment stares me in the face and all alone I see not one ray of light, I go back to <strong>Bhagavad Geetha.</strong> I find a verse here and a verse there and I immediately begin to smile in the midst of overwhelming tragedies; and my life has been full of external tragedies. And if they have left no visible or indelible scar on me, I owe it all to the teachings of the <strong>Bhagavad Geetha</strong>.</span>
  </div>
  <div>Mahatma Gandhi</div>
  <div>
    <span class="en">The <strong>Bhagavad Geetha</strong> deals essentially with the spiritual foundation of human existence. It is a call of acting (action) to meet the obligations and duties of life, yet keeping in view the spiritual nature and grander-purpose of the Universe.</span>
  </div>
  <div>Jawaharlal Nehru</div>
  <div>
    <span class="en">When I read the <strong>Bhagavad Geetha</strong> and reflect about how God created this universe, everything else seems so superfluous.</span>
  </div>
  <div>Albert Einsteen</div>
  <div>
    <span class="en">The <strong>Bhagavad Geetha</strong> is the best authority on Vedanta.</span>
  </div>
  <div>Swami Vivekananda</div>
  <div>
    <span class="en">If you repeat <strong>(गीता)</strong> Gita10 times it reverses into <strong>तागी</strong>,<strong>त्यागी  </strong>,</span>
  </div>
  <div>
    <span class="en">which indicates renunciation.</span>
  </div>
  <div>Sri Ramakrishna Paramahamsa</div>
  
  
  <div><span class="en">Àê©</span><strong>॥</strong>ಬ್ರ<strong>॥</strong>ಶ್ರೀ ಕೆ. ಜಿ. ಸುಬ್ರಾಯಶರ್ಮರ ಪರಿಚಯ</div>
  <div>
    <p> ೧.</p>
  </div>
  <div>
    <p>ಎಳೆಯ ವಯಸ್ಸಿನಲ್ಲೇ <strong>ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ</strong> ಸದ್ಗುರುಗಳ ಬಳಿಗೆ ಬಂದು, ೧೬ ಅಖಂಡ ವರ್ಷಗಳು<strong> ಗುರುಸೇವೆಯಲ್ಲಿ ತಲ್ಲೀನ</strong>.</p>
  </div>
  <div>
    <p> ೨.</p>
  </div>
  <div><strong>ಋಷಿಕಾಲದ ಗುರುಕುಲಪದ್ಧತಿ</strong>ಯಲ್ಲಿ ವೇದಾಂತಾಧ್ಯಯನ ಮಾಡಿ <strong>ಶ್ರೀಗಳವರಿಂದ ಸಂಪೂರ್ಣಾನುಗ್ರಹ, ಶಕ್ತಿಪಾತ ಪಡೆದ ಭಾಗ್ಯವಂತ.</strong></div>
  <div>
    <p> ೩.</p>
  </div>
  <div>೧೫ನೇ ವಯಸ್ಸಿನಿಂದಲೇ ಇತಿಹಾಸ, ಪುರಾಣ, ವ್ಯಾಕರಣ, ವೇದಾಂತ ಪ್ರಚಾರ, <strong>ವೇದಾಂತ ಉಪನ್ಯಾಸಗಳಲ್ಲಿ ನಿರತ ವೇದಾಂತಪ್ರಚಾರಕ.</strong></div>
  <div>
    <p> ೪.</p>
  </div>
  <div>
    <p>ಹೊಳೆನರಸೀಪುರದ <strong>ಅಧ್ಯಾತ್ಮವಿದ್ಯಾನಿಲಯ</strong>ದಿಂದ (೧೩-೮-೧೯೭೮) “<strong>ಅಧ್ಯಾತ್ಮವಿದ್ಯಾಪ್ರವೀಣ</strong>” ಎಂಬ ಬಿರುದಿನಿಂದ ಮೊದಲ್ಗೊಂಡು ಈ ವರೆಗೂ (ನವೆಂಬರ್ ೨೦೦೭) ಸುಮಾರು ೩೪ <strong>ಬಿರುದಾಂಕಿತರು</strong>.</p>
  </div>
  <div>
    <p> ೫.</p>
  </div>
  <div>
    <p>ಪೂಜ್ಯ <strong>ಶ್ರೀಶ್ರೀಸಚ್ಚಿದಾನಂದೇಂದ್ರ ಸರಸ್ವತೀ ಸ್ವಾಮಿಗಳಿಂದ</strong> ‘ಭೇಷ್’ ಎನ್ನಿಸಿಕೊಂಡು ಬೆಂಗಳೂರಿನ ಶಾಖಾ ಕಾರ್ಯಾಲಯದ<strong> ಪಂಡಿತ</strong> ಹಾಗೂ<strong> ಗೌರವ ಕಾರ್ಯದರ್ಶಿಯಾಗಿ ಸಮರ್ಥನಿರ್ವಹಣೆ</strong>.</p>
  </div>
  <div>
    <p> ೬.</p>
  </div>
  <div>
    <p>ಉಪನ್ಯಾಸ ಕಾಲದಲ್ಲಿ ಶ್ರೋತೃಗಳ ಕಣ್ಣಷ್ಟರಲ್ಲೇ ಅಳೆದು ಅವರಿಗೆ ಅರ್ಥವಾಗಿದೆಯೇ ಇಲ್ಲವೇ ಎಂದು ಅರಿಯುವ <strong>ಅದ್ಭುತ ಕುಶಲಿ</strong>.</p>
  </div>
  <div>
    <p> ೭.</p>
  </div>
  <div>
    <p>ಉಪನ್ಯಾಸ ಮಾಡುವವನು ತಾನು, ಕೇಳುವವರು ತನಗಿಂತ ಬೇರೆ— ಎಂಬ ಭೇದವಿಲ್ಲದೆ ತತ್ತ್ವವನ್ನು ತಿಳಿಸುವ <strong>ಅನನ್ಯತ್ವದರ್ಶೀ</strong>.</p>
  </div>
  <div>
    <p> ೮.</p>
  </div>
  <div>
    <p>ಯಾರು ಎಂತಹುದೇ ಪ್ರಶ್ನೆ ಮಾಡಿದರೂ ಅದೇ ಉತ್ತಮವೆಂದು ಹೊಗಳಿ, ಸಂತೋಷದಿಂದ ಉತ್ತರಿಸುವ <strong>ಶ್ರೇಷ್ಠಆಚಾರ್ಯ</strong>.</p>
  </div>
  <div>
    <p> ೯.</p>
  </div>
  <div>
    <p>ಇಡೀ ಪ್ರಪಂಚದಲ್ಲೇ ಯಾರೂ ಮಾಡಿರದ, ತಳಸ್ಪರ್ಶಿಯಾದ ವೇದಾಂತ ಅಧ್ಯಯನ, ಪರಿಶುದ್ಧ ಶಾಂಕರಸಿದ್ಧಾಂತದಲ್ಲಿ <strong>ಮುಳುಗಿರುವವ</strong>.</p>
  </div>
  <div>
    <p>೧೦.</p>
  </div>
  <div>
    <p>ಸುಮಾರು ೪೩ ವರ್ಷಗಳಿಂದಲೂ ಪ್ರತಿದಿನ ತಪ್ಪದೇ ಕನಿಷ್ಠ೪ ಹಾಗೂ ಜಾಸ್ತಿ ಎಂದರೆ ೮ ಉಪನ್ಯಾಸಗಳನ್ನು ಮಾಡುತ್ತಿರುವ <strong>ಬೋಧಕ</strong>.</p>
  </div>
  <div>
    <p>೧೧.</p>
  </div>
  <div>
    <p>ಪ್ರತಿಯೊಬ್ಬ ಮಾನವನೂ ಈ ಜನ್ಮದಲ್ಲಿಯೇ ಬ್ರಹ್ಮಜ್ಞಾನವನ್ನು ಹೊಂದಲಿ ಎಂಬ ಏಕೈಕ ಗುರಿಯನ್ನಿಟ್ಟುಕೊಂಡಿರುವ<strong> ಕರುಣಾಮೂರ್ತಿ</strong>.</p>
  </div>
  <div>
    <p>೧೨.</p>
  </div>
  <div>
    <p>ನಿದ್ರೆ ಮಾಡುತ್ತಿರುವಾಗಲೂ ಎಬ್ಬಿಸಿ ಉಪನ್ಯಾಸವನ್ನು ಮಾಡಿ ಎಂದರೆ ಯಾವ ತಯಾರಿ ಇಲ್ಲದೆ ಉಪನ್ಯಾಸಮಾಡುವ <strong>ಪ್ರವಚನಪಟು</strong>.</p>
  </div>
  <div>
    <p>೧೩.</p>
  </div>
  <div>
    <p>ಅದ್ವೈತಸಿದ್ಧಾಂತ ಹೇಳಬೇಕೆಂದರೆ ಧೈರ್ಯವಾಗಿ ಹತ್ತು ಭುಜಮಾಡಿಕೊಂಡು ಸ್ವಯಂ ಅನುಭವಿಸಿ ಹೇಳುವ <strong>ಸಿಂಹವಾಣಿ</strong>.</p>
  </div>
  <div>
    <p>೧೪.</p>
  </div>
  <div>
    <p>ಎಲ್ಲರನ್ನೂ, ತಪ್ಪು ಮಾಡಿದವರನ್ನೂ ಪ್ರೀತಿಯಿಂದ ತಿದ್ದಿ, ಎಲ್ಲರಿಗೂ ಪ್ರೀತಿಯಿಂದ ನಮಸ್ಕರಿಸುವ <strong>ಸೌಜನ್ಯಮೂರ್ತಿ</strong>.</p>
  </div>
  <div>
    <p>೧೫.</p>
  </div>
  <div>
    <p>ತಮ್ಮ ಗುರುಗಳನ್ನು ಭಾವುಕರಾಗಿ ಸದಾ ನೆನೆಯುತ್ತಾ, ವಾಣಿಗಳ ಮೂಲಕ ಸದ್ಗುರುಗಳನ್ನು, ಜೀವಂತವಾಗಿಟ್ಟಿರುವ<strong> ಸದ್ಗುರುಭಕ್ತ</strong>.</p>
  </div>
  <div>
    <p>೧೬.</p>
  </div>
  <div>ಎಂಥ ಕಾಲದಲ್ಲೂ ಎಂಥ ದೇಶದಲ್ಲೂ ಸದಾಚಾರಬಿಡದ <strong>ಆಚಾರನಿಷ್ಠ.</strong></div>
  <div>
    <p>೧೭.</p>
  </div>
  <div>
    <p>ಇತರರ ದೃಷ್ಟಿಯಿಂದ ಸಾಮಾನ್ಯರಂತೆ ಕಾಣುತ್ತಾ ಯಾವ ಪಾಂಡಿತ್ಯವನ್ನೂ ತೋರಿಸಿಕೊಳ್ಳದ <strong>ಮೌನಿ</strong>.</p>
  </div>
  <div>
    <p>೧೮.</p>
  </div>
  <div>
    <p>ಎಲ್ಲವನ್ನೂ ಅಚ್ಚುಕಟ್ಟಾಗಿ ಮಾಡುತ್ತಿದ್ದರೂ ಆಂತರಿಕವಾಗಿ ತಾನು ಅಕರ್ತೃ ಎಂಬ ತಿಳುವಳಿಕೆಯುಳ್ಳ <strong>ವಿವೇಕಿ</strong>.</p>
  </div>
  <div>
    <p>೧೯.</p>
  </div>
  <div>
    <p>ಯಾವ ಕ್ಷೇತ್ರಕ್ಕೇ ಹೋಗಲಿ, ಹೇಳುವವರನ್ನು ಹುರಿದುಂಬಿಸಿ ತಿಳಿದು, ಸಂದರ್ಭ ಬಂದಾಗ ನೆನೆಸಿಕೊಂಡು ಉದಾಹರಿಸುವ <strong>ಧೀಮಾನ್</strong>.</p>
  </div>
  <div>
    <p>೨೦.</p>
  </div>
  <div>ಶ್ರೀ<p>ಶಂಕರಾಚಾರ್ಯರ <strong>ಪ್ರಸ್ಥಾನತ್ರಯ ಭಾಷ್ಯಪಂಕಿ</strong>್ತಗಳನ್ನು ನಿರರ್ಗಳವಾಗಿ ಸಮಯೋಚಿತವಾಗಿ ಉದ್ಧರಿಸುತ್ತಾ ವಿವರಿಸುವ <strong>ಅನುರೂಪ ಶಂಕರ</strong>.</p></div>
  <div>
    <p>೨೧.</p>
  </div>
  <div>
    <p><strong>ಶಂಕರಭಾಸ್ಕರ</strong> ತ್ರೈಮಾಸಿಕ ಪತ್ರಿಕೆಯನ್ನು ಪರಿಶುದ್ಧ ವೇದಾಂತ ಪ್ರಚಾರಕ್ಕಾಗಿಯೇ ಪ್ರಾರಂಭಮಾಡಿದ ಅದ್ಭುತ ಶ್ರೇಷ್ಠ<strong>ಶಿಲ್ಪಿ-ಸ್ಥಾಪಕ-ಸಂಪಾದಕ</strong>.</p>
  </div>
  <div>
    <p>೨೨.</p>
  </div>
  <div>
    <p>ಈಗಿನ ಕಾಲಕ್ಕೆ ಅನ್ವಯಿಸುವಂತೆ ಜನರಿಗೆ ವೇದಾಂತದ ರುಚಿಯನ್ನು ಪ್ರವಚನ, ಲೇಖನಗಳ ಮೂಲಕ ಉಣಬಡಿಸುತ್ತಿರುವ <strong>ಆಚಾರ್ಯ</strong>.</p>
  </div>
  <div>
    <p>೨೩.</p>
  </div>
  <div>
    <p>ತಾನಾಗಿ ಬರುತ್ತಿರುವ ಗೌರವಪ್ರಶಸ್ತಿಗಳನ್ನೆಲ್ಲ ಭಕ್ತಿಯಿಂದ ಶ್ರೀಶ್ರೀಗಳ ಪಾದಾರವಿಂದಗಳಲ್ಲಿ ಸಮರ್ಪಿಸುತ್ತಿರುವ <strong>ಆದರ್ಶ ಶಿಷ್ಯೋತ್ತಮ</strong>.</p>
  </div>
  <div>
    <p>೨೪.</p>
  </div>
  <div>
    <p>ಒಬ್ಬ ವೇದಾಂತಿ, ಬ್ರಹ್ಮನಿಷ್ಠಎಂದರೆ ಹೇಗಿರಬೇಕು? ಎಂಬುದನ್ನು ತೋರಿಸುತ್ತಿರುವ <strong>ಆದರ್ಶ ಸಮರ್ಥ ಗೃಹಸ್ಥಾಶ್ರಮಿ </strong>, <strong>ವಿವೇಕಿ</strong>.</p>
  </div>
  <div>
    <p>೨೫.</p>
  </div>
  <div>
    <p>ಯಾರ, ಯಾವ ಸಲಹೆ ಬಂದರೂ ಆದರದಿಂದ ಸ್ವೀಕರಿಸಿ, ಕೇಳಿ, ತಮಗೆ ಸರಿ ಎಂದು ತೋಚಿದ್ದನ್ನು ಮಾತ್ರ ಮಾಡುತ್ತಿರುವ <strong>ಧೀರ ವ್ಯಕ್ತಿ</strong>.</p>
  </div>
  <div>
    <p>೨೬.</p>
  </div>
  <div>
    <p>ಎಲ್ಲ ವಿಧಿ-ನಿಷೇಧ ಶಾಸ್ತ್ರಗಳನ್ನು ಚೆನ್ನಾಗಿ ತಿಳಿದಿದ್ದರೂ ಕೇಳಿದವರಿಗೆ ಮಾತ್ರ ತಿಳಿಹೇಳುವ <strong>ವಿವೇಕಿ</strong> <strong>ಮಾರ್ಗದರ್ಶಕ</strong>.</p>
  </div>
  <div>
    <p>೨೭.</p>
  </div>
  <div>
    <p>ಎಂಥ ಕ್ಲಿಷ್ಟ ವ್ಯಾಕರಣ (ಸಂಸ್ಕೃತದಲ್ಲಿ ) ಸಮಸ್ಯೆ ಒಡ್ಡಿದರೂ ಆ ಕೂಡಲೇ ಅದನ್ನು ಸರಳವಾಗಿ ಬಿಡಿಸಿ ವಿವರಿಸುವ <strong>ವಿದ್ವಾಂಸ</strong>.</p>
  </div>
  <div>
    <p>೨೮.</p>
  </div>
  <div>
    <p>ವೇದಾಂತದ ರಾಜಮಾರ್ಗವನ್ನು ಎಲ್ಲರೂ ಏಕೆ ಗುರುತಿಸುತ್ತಿಲ್ಲ? ಎಂದು ಹಂಬಲಿಸುವ <strong>ಅವ್ಯಾಜ</strong> <strong>ಕರುಣಾಮೂರ್ತಿ</strong>.</p>
  </div>
  <div>
    <p>೨೯.</p>
  </div>
  <div>
    <p>ಇತರ ವಿದ್ವಾಂಸರಿಗೂ ಶ್ರೀಶ್ರೀಗಳವರ ಪುಸ್ತಕಗಳನ್ನು ಕೊಟ್ಟು ಶ್ರೀಶ್ರೀಗಳ ಮಹಿಮೆಯನ್ನು ಪರಿಚಯಿಸಿರುವ ಅನ್ವರ್ಥ <strong>ಗುರುಭಕ್ತ ಕುಶಲಿ</strong>.</p>
  </div>
  <div>
    <p>೩೦.</p>
  </div>
  <div>ಇಲ್ಲಿಯ ವರೆಗೆ ಸುಮಾರು ೭೩ ಸಾವಿರಕ್ಕೂ ಹೆಚ್ಚು ವೇದಾಂತ ಪ್ರವಚನಗಳನ್ನು ಮಾಡಿರುವ <strong>ಪ್ರಚಂಡ ವೇದಾಂತಿ</strong>. ॥ ಇತಿ ಶಮ್॥</div>
  <div>ಶ್ರೀ ಕೆ. ಜಿ. ಸುಬ್ರಾಯಶರ್ಮರ ಶಿಲ್ಪಿ , ಶ್ರೀಶ್ರೀಗಳವರು<p><strong>ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಸ್ವಾಮಿ</strong>ಗಳಿಂದ ೧೬ ವರ್ಷಗಳ ಕಾಲ ಕಲಿತ ವ್ಯಾಕರಣ, ಇಂಗ್ಲಿಷು, ಸಂಸ್ಕೃತ, ಕಾವ್ಯ, ಪುರಾಣಾದಿಗಳು, <strong>ಶಾಂಕರವೇದಾಂತ ಭಾಷ್ಯಗಳು</strong> ಮುಂತಾದವುಗಳನ್ನು ಗ್ರಹಿಸಿದ ಮೇಧಾಶಕ್ತಿ , ಧಾರಣಾಶಕ್ತಿ <strong>ಶ್ರೀ ಶರ್ಮರಿಗೆ ಭಗವಂತನ ವರವೇ ಸರಿ.</strong>ಉಪನ್ಯಾಸ, ಲೇಖನ ವೈಖರಿಯೇ ಒಂದು ಮಾದರಿ. ಕೇಳುವವರ (ಶ್ರೋತೃಗಳ) ಕಣ್ಣುಗಳನ್ನೇ ಪರೀಕ್ಷಿಸುತ್ತಾ, ಅವರ ಅಧಿಕಾರಿತ್ವ ಗುರುತಿಸಿ, ಅವರಿಗೆ ಯಾವ ಹಂತದಲ್ಲೂ ನಿರಾಸಕ್ತಿ ಬಾರದಂತೆ ‘ಅರ್ಥವಾಯಿತೇ’ ಅಂತ ಮಧ್ಯೆ ಮಧ್ಯೆ ಕೇಳಿ, ‘ಇಲ್ಲ , ನಿಮಗೆ ಅರ್ಥವಾಗಿಲ್ಲ, ಇನ್ನೊಂದ್ಸಲ ಹೇಳ್ತೇನೆ, ಗಮನವಿಟ್ಟು ಕೇಳಿ’ ಎಂದು, ಸ್ವಲ್ಪವೂ ಬೇಜಾರು ಪಡದೆ ಜಿಜ್ಞಾಸುಗಳಿಗೋಸ್ಕರ ಗಂಟಲಿನ ಆಯಾಸವನ್ನೂ ಲೆಕ್ಕಿಸದೆ ಹೇಳುವುದು ಒಂದು ಅಪೂರ್ವ ಕಲೆ. ಇವರ ಸಮಯಪ್ರಜ್ಞೆಗೆ ಗಡಿಯಾರವೂ ನಾಚಿಕೆ ಪಡುವಂಥಾದ್ದು. ಇನ್ನು ಲೇಖನ ದೃಷ್ಟಿಯಿಂದಲಂತೂ ಅದ್ಭುತವೇ. ಸಹಜ ಆಡುಭಾಷೆಯಲ್ಲಿ ಎಲ್ಲರಿಗೂ ಅರ್ಥವಾಗುವಂತೆ ಸುಲಭ ಉದಾಹರಣೆಗಳನ್ನು ಕೊಟ್ಟು ಪುನಃ ಇನ್ನೊಮ್ಮೆ ಓದೋಣ ಎನ್ನಿಸುವಷ್ಟು ರುಚಿಕರ.</p>ಬೆಂಗಳೂರಿನ ಅಧ್ಯಾತ್ಮಪ್ರಕಾಶ ಶಾಖಾ ಕಾರ್ಯಾಲಯದ <strong>ಗೌರವ ಕಾರ್ಯದರ್ಶಿ</strong>ಯಾಗಿ ಸಂಸ್ಥಾಪಕರಾದ ಪರಮಪೂಜ್ಯ ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ ಸ್ವಾಮಿಗಳಿಂದಲೇ ನೇರವಾಗಿ ನೇಮಕಗೊಂಡು, ಹಾಗೂ ಕಾರ್ಯಾಲಯದ <strong>ಪಂಡಿತ</strong>ರಾಗಿ (೧೯೭೦ ರಿಂದ ೨೦೦೬) ಸೇವೆ ನಡೆಸಿಕೊಂಡು ಬಂದ ವೈಖರಿ ಅದ್ಭುತ ಹಾಗೂ ಆಶ್ಚರ್ಯಹುಟ್ಟಿಸುವಂಥಾದ್ದು! ಮಕ್ಕಳಾದಿಯಾಗಿ ಪ್ರತಿಯೊಬ್ಬರಲ್ಲಿ ಇವರು ನಡೆದುಕೊಳ್ಳುವ ವರ್ತನೆ, ನಾವೂ ಇವರಂತೆ ಆಗಬೇಕು ಎಂಬ ಆಸೆ ಹುಟ್ಟಿಸುತ್ತದೆ.ಒಟ್ಟಿನಲ್ಲಿ <strong>ಪರಮಪೂಜ್ಯ ಶ್ರೀಶ್ರೀಗಳವರ ಕನಸಿನ ಮೇರು ವ್ಯಕ್ತಿಯೇ ಪೂಜ್ಯ ಶ್ರೀ ಶರ್ಮರು</strong>. ಇಂಥವರ ಆದರ್ಶಜೀವನ ಇಡೀ ಪ್ರಪಂಚಕ್ಕೇ ಒಂದು ಕೈಪಿಡಿ. ಇಂಥವರು ನಮ್ಮ ಕನ್ನಡನಾಡಿನಲ್ಲಿ ಜನಿಸಿ, ಪರಿಶುದ್ಧ ವೇದಾಂತಪ್ರಸಾರಕ್ಕೋಸ್ಕರವಾಗಿಯೇ ತಮ್ಮ ಜೀವನವನ್ನೇ ಮುಡುಪಾಗಿಟ್ಟು ಶ್ರಮಿಸುತ್ತಿರುವುದು ನಮ್ಮೆಲ್ಲರ ಭಾಗ್ಯ! ಇವರು ನೂರ್ಕಾಲ ಬಾಳಲಿ ಎಂದು ಭಗವಂತನಲ್ಲಿ ನಿತ್ಯವೂ ಪ್ರಾರ್ಥಿಸೋಣ.</div>
  
  
