<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-006.01">
		<p class="intro-shloka">॥ ಓಂ ದೇವಸ್ಮರಣರಹಸ್ಯವಿದೇ ವಾಸುದೇವಾಯ ನಮಃ॥</p>
		<p class="shloka">ಸರ್ವದಾ ಸಂಸ್ಮರನ್ ದೇವಂ ಪ್ರಕುರ್ಯಾದಾತ್ಮನಃ ಕ್ರಿಯಾಮ್।<br/>ಸ್ಮರಣಾತ್ ಮೋಕ್ಷಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಭಗವಂತನನ್ನು ಸ್ಮರಿಸುತ್ತಾ ತನ್ನ ಕರ್ತವ್ಯಕರ್ಮಗಳನ್ನು ಮಾಡುತ್ತಿರಬೇಕು. ಭಗವತ್ ಸ್ಮರಣೆಯಿಂದ ಸಾಧಕನು ಮೋಕ್ಷವನ್ನೇ ಹೊಂದುತ್ತಾನೆ.</p>
		<h1 class="level1-title" epub:type="title"><span class="date">ಜೂನ್ ೧</span><br /><span class="num">೧೫೩.</span> ಭಗವತ್ ಸ್ಮರಣಫಲಮ್</h1>
		<p class="bhashya-verse">ತಸ್ಮಾತ್ಸರ್ವೇಷು ಕಾಲೇಷು ಮಾಮನುಸ್ಮರ ಯುದ್ಧ್ಯ ಚ।<br/>ಮಯ್ಯರ್ಪಿತಮನೋಬುದ್ಧಿಃ ಮಾಮೇವೈಷ್ಯಸ್ಯಸಂಶಯಮ್॥</p>
		<p class="bhashya-verse-source">ಭಗವದ್ಗೀತಾ ೮-೭</p>
		<p class="bhashya-verse-meaning">ಅರ್ಜುನನೆ, ಆದ್ದರಿಂದ ಸರ್ವಕಾಲದಲ್ಲಿಯೂ ನನ್ನನ್ನೇ ಸ್ಮರಿಸುತ್ತಾ ನಿನ್ನ ಕರ್ತವ್ಯಕರ್ಮಗಳನ್ನು ನೀನು ಮಾಡುತ್ತಾ ಇರು. ನನ್ನಲ್ಲಿಯೇ ನಿನ್ನ ಮನೋಬುದ್ಧಿಗಳನ್ನು ಸಂಪೂರ್ಣವಾಗಿ ಇಟ್ಟುಬಿಡು. ಹೀಗೆ ಮಾಡುವುದರಿಂದ ನೀನು ಖಂಡಿತವಾಗಿಯೂ ನನ್ನನ್ನೇ ಸೇರುತ್ತೀಯೆ.</p>
		<p class="description">ಮರಣಕಾಲದಲ್ಲಿ ಮನುಷ್ಯನು ಏನನ್ನು ಸ್ಮರಿಸುತ್ತಾ ಇರುತ್ತಾನೆಯೋ ಅಂಥ ಲೋಕಗಳನ್ನೇ ಅಂಥವನು ಮುಂದೆ ಹೊಂದುತ್ತಾನೆ. ಅಂತ್ಯಕಾಲದ ಸ್ಮೃತಿಯೇ ಮುಂದಿನ ಜನ್ಮಕ್ಕೆ ಕಾರಣವಾಗುತ್ತದೆ. <strong>ಯಾದೃಶೀ ಅಂತ್ಯಾ</strong> <strong>ಸ್ಮೃತಿಃ ತಾದೃಶೀ ಪ್ರಾಪ್ಯಾ ಗತಿಃ</strong>; ಸ್ಮೃತಿಗೆ ತಕ್ಕ ಗತಿಯಾಗುತ್ತದೆ. ಲೌಕಿಕವಸ್ತುಗಳನ್ನೇ ಸ್ಮರಿಸುತ್ತಾ ಮೃತನಾದರೆ ಅಂಥವನು ಆಯಾ ವಸ್ತುಗಳಾಗಿ ಹುಟ್ಟುತ್ತಾನೆ. ಭಗವಂತನ ಸ್ಮರಣೆಯನ್ನು ಮಾಡುತ್ತಾ ಮೃತನಾದರೆ ಅಂಥವನಿಗೆ ಭಗವಂತನ ಸಾಯುಜ್ಯವೇ ಮುಂದೆ ದೊರಕುತ್ತದೆ.</p>
		<p class="description">ಅನಾತ್ಮವಸ್ತುಗಳನ್ನೇ ಸದಾ ಚಿಂತಿಸುತ್ತಾ ತನ್ನ ಜೀವಮಾನವನ್ನೆಲ್ಲ ಕಳೆಯುವ ಸ್ವಭಾವದ ಮಾನವನಿಗೆ ಮರಣಕಾಲದಲ್ಲಿ ಭಗವಂತನ ಸ್ಮರಣೆಯು ಬರಬೇಕೆಂದರೆ ಕಷ್ಟವಾಗುತ್ತದೆ. ಆದ್ದರಿಂದ ವಿವೇಕಿಯಾದ ಮನುಷ್ಯನು ಸದಾ ಭಗವಂತನನ್ನೇ ಸ್ಮರಿಸುತ್ತಾ ತನ್ನ ಕರ್ತವ್ಯಕರ್ಮಗಳನ್ನು ಮಾಡುತ್ತಾ ಇರಬೇಕು. ಇದರಿಂದ ಅಂತ್ಯಕಾಲದಲ್ಲಿಯೂ ಭಗವಂತನ ಸ್ಮರಣೆಯು ಸಹಜವಾಗಿ ಬಂದೇ ಬರುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.02">
		<p class="intro-shloka">॥ ಓಂ ಕರ್ಮಫಲತ್ಯಾಗಫಲವಿದೇ ವಾಸುದೇವಾಯ ನಮಃ॥</p>
		<p class="shloka">ಸರ್ವಕರ್ಮಫಲತ್ಯಾಗಾತ್ ಚಿತ್ತಶುದ್ಧಿಪ್ರಭಾವತಃ।<br/>ಮೋಕ್ಷಮೇವಾಶ್ನುತೇ ನೂನಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಎಲ್ಲ ಕರ್ಮಗಳ ಫಲವನ್ನು ತ್ಯಾಗಮಾಡುವುದರಿಂದ ಚಿತ್ತಶುದ್ಧಿಯನ್ನು ಹೊಂದಿದ ಸಾಧಕನು ಕ್ರಮವಾಗಿ ಮುಕ್ತಿಯನ್ನೇ ಹೊಂದಿಬಿಡುತ್ತಾನೆ.</p>
		<h1 class="level1-title" epub:type="title"><span class="date">ಜೂನ್ ೨</span><br /><span class="num">೧೫೪.</span> ಫಲತ್ಯಾಗದ ಫಲವಿದು</h1>
		<p class="bhashya-verse">ಕರ್ಮಜಂ ಬುದ್ಧಿಯುಕ್ತಾ ಹಿ ಫಲಂ ತ್ಯಕ್ತ್ವಾ ಮನೀಷಿಣಃ।<br/>ಜನ್ಮಬಂಧವಿನಿರ್ಮುಕ್ತಾಃ ಪದಂ ಗಚ್ಛಂತ್ಯನಾಮಯಮ್॥</p>
		<p class="bhashya-verse-source">ಭಗವದ್ಗೀತಾ ೨-೫೧</p>
		<p class="bhashya-verse-meaning">ವಿವೇಕಿಗಳಾದ ಸಾಧಕರು ಸಮತ್ವಬುದ್ಧಿಯಿಂದ ಕೂಡಿದವರಾಗಿ ಕರ್ಮಗಳ ಫಲಗಳನ್ನು ಬಯಸದೆ, ಕರ್ತವ್ಯ ಕರ್ಮಗಳನ್ನು ಭಗವ ದರ್ಪಣಬುದ್ಧಿಯಿಂದ ಮಾಡುತ್ತಿರುತ್ತಾರೆ. ಇಂಥವರು ಜನ್ಮಬಂಧನದಿಂದ ತಪ್ಪಿಸಿಕೊಂಡವರಾಗಿ ಮೋಕ್ಷವನ್ನೇ ಹೊಂದಿಬಿಡುತ್ತಾರೆ.</p>
		<p class="description">ಕರ್ಮಗಳಿಗೆ ತಕ್ಕ ಫಲಗಳು ಬೇಡ ಬೇಡವೆಂದರೂ ಬಂದೇ ಬರುತ್ತವೆ. ಆಯಾ ಸಣ್ಣ ಫಲಗಳಿಗಾಗಿ ಕರ್ಮಗಳನ್ನು ಮಾಡುವವರು ಅವಿವೇಕಿಗಳು. ಈಗ ಮಾಡಿದ ಕರ್ಮಗಳ ಫಲಗಳನ್ನು ಅನುಭವಿಸುವುದಕ್ಕಾಗಿ ಇವರು ಪುನಃ ಹುಟ್ಟಬೇಕು. ಆ ಫಲಗಳೂ ಅನಿತ್ಯ. ಆ ಫಲಗಳು ಪೂರೈಸಿದನಂತರ ಪುನಃ ಹುಟ್ಟಬೇಕು. ಹೀಗೆ ಇವರು ಅಲ್ಪಫಲಗಳಿಂದಲೇ ತೃಪ್ತರಾಗುವ ಬಾಲಕರು.</p>
		<p class="description">ಆದರೆ ಬುದ್ಧಿವಂತರಾದವರು ಈ ಕರ್ಮಗಳನ್ನೇ ಮಾಡುತ್ತಾ ಈ ಕರ್ಮಗಳಿಂದಲೇ ಹೆಚ್ಚಿನ ಫಲವಾದ ಮೋಕ್ಷವನ್ನೇ ಹೊಂದಿಬಿಡುತ್ತಾರೆ. ಮಾಡುವ ಕರ್ಮಗಳನ್ನೆಲ್ಲ ಭಗವಂತನಿಗಾಗಿ ಸಮರ್ಪಿಸಿ, ಫಲಗಳ ಕಡೆ ಲಕ್ಷ್ಯವನ್ನೇ ಕೊಡದೆ, ಭಗವಂತನನ್ನೇ ಸ್ಮರಿಸುತ್ತಿರುವ ಇಂಥವರಿಗೆ ಭಗವಂತನ ಅನುಗ್ರಹದಿಂದ ಚಿತ್ತಶುದ್ಧಿಯೇ ಉಂಟಾಗಿಬಿಡುತ್ತದೆ. ಮುಮುಕ್ಷುಗಳು ಆತ್ಮಜ್ಞಾನವನ್ನೇ ಹೊಂದಿ, ಮೋಕ್ಷವನ್ನೇ ಹೊಂದಿಬಿಡುತ್ತಾರೆ. ನೋಡಿದಿರಾ, ಕರ್ಮಗಳ ಫಲತ್ಯಾಗದ ಫಲವನ್ನು?</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.03">
		<p class="bhashya-verse">॥ಓಂ ಪುರುಷೋತ್ತಮಾಯ ವಾಸುದೇವಾಯ ನಮಃ॥</p>
		<p class="shloka">ಪುರುಷೋತ್ತಮದೇವಸ್ಯ ಸ್ಮರಣಾತ್ ಭಜನಾತ್ತಥಾ।<br/>ಸರ್ವಜ್ಞ ತ್ವಂ ಪ್ರಪದ್ಯೇತ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಪುರುಷೋತ್ತಮದೇವನ ಸ್ಮರಣೆಯಿಂದಲೂ ಹಾಗೂ ಭಜನೆಯಿಂದಲೂ ಮಾನವನು ಸರ್ವಜ್ಞನಾಗಿಬಿಡುತ್ತಾನೆ.</p>
		<h1 class="level1-title" epub:type="title"><span class="date">ಜೂನ್ ೩</span><br /><span class="num">೧೫೫.</span> ಇಂಥವನೇ ಸರ್ವಜ್ಞ</h1>
		<p class="bhashya-verse">ಯೋ ಮಾಮೇವಮಸಮ್ಮೂಢೋ ಜಾನಾತಿ ಪುರುಷೋತ್ತಮಮ್।<br/>ಸ ಸರ್ವವಿದ್ ಭಜತಿ ಮಾಂ ಸರ್ವಭಾವೇನ ಭಾರತ॥</p>
		<p class="bhashya-verse-source">ಭಗವದ್ಗೀತಾ ೧೫-೧೯</p>
		<p class="bhashya-verse-meaning">ಎಲೈ ಭಾರತನೆ, ಪುರುಷೋತ್ತಮನಾದ ನನ್ನನ್ನು ಯಾವ ನರನು ಅಸಂಮೂಢನಾಗಿ ಹೀಗೆ ತಿಳಿದುಕೊಳ್ಳುತ್ತಾನೆಯೋ, ಅಂಥವನು ಸರ್ವಜ್ಞನಾಗಿಬಿಡುತ್ತಾನೆ. ಮತ್ತು ಅಂಥವನು ನನ್ನನ್ನು ಸರ್ವಭಾವದಿಂದಲೂ ಭಜಿಸಿದವನೇ ಆಗಿಬಿಡುತ್ತಾನೆ.</p>
		<p class="description">ಪರಮಾತ್ಮನಿಗೆ <strong>ಪುರುಷೋತ್ತಮ</strong>—ಎಂದು ಹೆಸರು. ಉತ್ತಮ ಪುರುಷನೇ ಪುರುಷೋತ್ತಮನು. ಉತ್ತಮನೆಂದರೆ ಶ್ರೇಷ್ಠ, ವಿಲಕ್ಷಣನು ಎಂದರ್ಥ. ಯಾವುದಕ್ಕಿಂತ ಉತ್ತಮನು? ಕ್ಷರ ಮತ್ತು ಅಕ್ಷರಗಳಿಗಿಂತ. <strong>ಕ್ಷರ</strong>ವೆಂದರೆ ನಾಶವಾಗುವ ಸ್ವಭಾವವುಳ್ಳ ಈ ವ್ಯಾಕೃತ ಪ್ರಪಂಚ. <strong>ಅಕ್ಷರ</strong>ವೆಂದರೆ ಅವ್ಯಾಕೃತವೆಂಬ ಬೀಜಶಕ್ತಿ.</p>
		<p class="description">ಉಪನಿಷತ್ತುಗಳಲ್ಲಿ ಪರಬ್ರಹ್ಮವನ್ನು <strong>ಕ್ಷರ ಅಕ್ಷರ</strong>ಗಳೆರಡಕ್ಕಿಂತಲೂ ವಿಲಕ್ಷಣವೆಂದು ತಿಳಿಸುತ್ತಾರೆ. ವ್ಯಾಕೃತ, ಕ್ಷರ, ನಾಮರೂಪ ಪ್ರಪಂಚ, ವ್ಯಕ್ತ , ಸ್ಥೂಲ, ಕಾರ್ಯ—ಇವೆಲ್ಲವೂ ಪರ್ಯಾಯಪದಗಳು; ಅವ್ಯಾಕೃತ, ಅಕ್ಷರ, ಬೀಜ, ಸೂಕ್ಷ್ಮ , ಕಾರಣ—ಇವೂ ಪರ್ಯಾಯಪದಗಳು. ಇವೆರಡನ್ನೂ ಮೀರಿರುವ ತತ್ತ್ವವೇ ಪರಬ್ರಹ್ಮವು. ಪರಮಾತ್ಮನು ಕ್ಷರವೂ ಅಲ್ಲ, ಅಕ್ಷರವೂ ಅಲ್ಲ. ಈ ಕ್ಷರಾಕ್ಷರಗಳೆರಡಕ್ಕೂ ಆಸ್ಪದನಾದವನೇ ಪರಮಾತ್ಮ. ಇದೇ ಪುರುಷೋತ್ತಮನ ಸ್ವರೂಪ. ಉಪಾಧಿರಹಿತವಾದ ಇದನ್ನೇ ತನ್ನ ಸ್ವರೂಪವೆಂದು ತಿಳಿದವನು <strong>ಸರ್ವಜ್ಞ</strong>ನಾಗಿಬಿಡುತ್ತಾನೆ. ಅವನು ಸರ್ವಾತ್ಮನೂ ಆಗಿಬಿಡುತ್ತಾನೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.04">
		<p class="intro-shloka">॥ ಓಂ ನಿರಂಶಾಯ ವಾಸುದೇವಾಯ ನಮಃ॥</p>
		<p class="shloka">ನಾತ್ಮಾನಂ ಪ್ರದಹೇದಗ್ನಿಃ ನಿರಂಶಂ ನಿರುಪಾಧಿಕಮ್।<br/>ನೈನಂ ಛಿಂದಂತಿ ಶಸ್ತ್ರಾಣಿ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ನಿರಂಶನೂ ನಿರುಪಾಧಿಕನೂ ಆಗಿರುವ ಈ ಆತ್ಮನನ್ನು ಅಗ್ನಿಯು ಸುಡಲಾರದು, ಶಸ್ತ್ರಗಳು ಕತ್ತರಿಸಲೂ ಆರವು.</p>
		<h1 class="level1-title" epub:type="title"><span class="date">ಜೂನ್ ೪</span><br /><span class="num">೧೫೬.</span> ಆತ್ಮನ ಮಹಿಮೆಯಿದು</h1>
		<p class="bhashya-verse">ನೈನಂ ಛಿಂದಂತಿ ಶಸ್ತ್ರಾಣಿ ನೈನಂ ದಹತಿ ಪಾವಕಃ।<br/>ನ ಚೈನಂ ಕ್ಲೇದಯಂತ್ಯಾಪೋ ನ ಶೋಷಯತಿ ಮಾರುತಃ॥</p>
		<p class="bhashya-verse-source">ಭಗವದ್ಗೀತಾ ೨-೨೩</p>
		<p class="bhashya-verse-meaning">ಈ ಆತ್ಮನನ್ನು ಶಸ್ತ್ರಗಳು ಕತ್ತರಿಸಲಾರವು, ಬೆಂಕಿಯು ಸುಡಲಾರದು, ನೀರು ಒದ್ದೆಮಾಡಲಾರದು, ಗಾಳಿಯು ಒಣಗಿಸಲಾರದು.</p>
		<p class="description">ಈ ಶ್ಲೋಕದಲ್ಲಿ ಆತ್ಮನ ನಿಜವಾದ ಸ್ವರೂಪವನ್ನು ಅತ್ಯಂತ ಸುಂದರವಾಗಿ ತಿಳಿಸಲಾಗಿರುತ್ತದೆ. ಆತ್ಮನೆಂದರೆ ಒಬ್ಬ ವ್ಯಕ್ತಿಯಲ್ಲ, ಒಬ್ಬ ದೇವತೆಯೂ ಅಲ್ಲ , ಪರಿಪೂರ್ಣಸ್ವರೂಪನೇ ಆತ್ಮನು. ಶಸ್ತ್ರಗಳು ಈ ಆತ್ಮನನ್ನು ಕತ್ತರಿಸಲು ಸಾಧ್ಯವಿಲ್ಲ. ಅವಯವಗಳನ್ನುಳ್ಳ ವಸ್ತುಗಳನ್ನಾದರೆ ಚಾಕು, ಚೂರಿ, ಕತ್ತರಿ, ಖಡ್ಗಗಳು ಕತ್ತರಿಸಿ ತುಂಡು ತುಂಡಾಗಿ ಮಾಡಿಬಿಡುತ್ತವೆ. ಆದರೆ ನಿರವಯವನಾದ ಆತ್ಮನನ್ನು ಶಸ್ತ್ರಗಳು ಕತ್ತರಿಸಲಾರವು. ಬೆಂಕಿಯೂ ಆತ್ಮನನ್ನು ಸುಡಲಾರದು. ಅವಯವಗಳಿಲ್ಲದ ಆತ್ಮನನ್ನು ಹೇಗೆ ತಾನೆ ಬೆಂಕಿಯಾದರೂ ಸುಟ್ಟೀತು! ನೀರು ಕೂಡ ಆತ್ಮನನ್ನು ತೋಯಿಸಲಾರದು. ಏಕೆಂದರೆ ಆತ್ಮನು ನಿರವಯವ ಸ್ವರೂಪನಾಗಿರುತ್ತಾನೆ. ಇನ್ನು ಗಾಳಿಯೂ ಕೂಡ ಈ ಪ್ರತ್ಯಗಾತ್ಮನನ್ನು ಒಣಗಿಸಲಾರದು.</p>
		<p class="description">ಹೀಗೆ ನಿರವಯವನೂ ನಿರಂಶನೂ ಆಕಾಶದಂತೆ ಸರ್ವಗತನೂ ಆಗಿರುವ ಆತ್ಮನನ್ನೇ ತಾನೆಂದು ತಿಳಿದವನಿಗೆ ಜನ್ಮಮರಣಗಳ ಸಂಬಂಧವಾಗಲೀ, ಶೋಕಮೋಹಗಳ ಅಂಟಾಗಲೀ, ಮಾನಾಪಮಾನಗಳ ಸೋಂಕಾಗಲೀ, ಸುಖದುಃಖಗಳ ಲೇಪವಾಗಲೀ ಇರಲಾರವು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.05">
		<p class="intro-shloka">॥ ಓಂ ವರ್ಣಧರ್ಮರಹಸ್ಯವಿದೇ ವಾಸುದೇವಾಯ ನಮಃ॥</p>
		<p class="shloka">ವರ್ಣಾನಾಂ ಬ್ರಾಹ್ಮಣಾದೀನಾಂ ಸ್ವಭಾವಮನುಸೃತ್ಯ ಹಿ।<br/>ವಿಹಿತಾನಿ ಸ್ವಕರ್ಮಾಣಿ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning"> ಬ್ರಾಹ್ಮಣಾದಿ ವರ್ಣದವರಿಗೆ ಅವರವರ ಗುಣಸ್ವಭಾವಕ್ಕನುಗುಣವಾಗಿ ಕರ್ಮಗಳನ್ನು ಶಾಸ್ತ್ರಗಳಲ್ಲಿ ವಿಧಿಸಿದೆ.</p>
		<h1 class="level1-title" epub:type="title"><span class="date">ಜೂನ್ ೫</span><br /><span class="num">೧೫೭.</span> ವರ್ಣಗಳಿಗೆ ಸ್ವಭಾವವಿದು</h1>
		<p class="bhashya-verse">ಬ್ರಾಹ್ಮಣಕ್ಷತ್ರಿಯವಿಶಾಂ ಶೂದ್ರಾಣಾಂ ಚ ಪರಂತಪ।<br/>ಕರ್ಮಾಣಿ ಪ್ರವಿಭಕ್ತಾನಿ ಸ್ವಭಾವಪ್ರಭವೈರ್ಗುಣೈಃ॥</p>
		<p class="bhashya-verse-source">ಭಗವದ್ಗೀತಾ ೧೮-೪೧</p>
		<p class="bhashya-verse-meaning">ಎಲೈ ಪರಂತಪನೆ, ಬ್ರಾಹ್ಮಣ ಕ್ಷತ್ರಿಯ ವೈಶ್ಯರಿಗೂ ಮತ್ತು ಶೂದ್ರರಿಗೂ ಅವರವರ ಸ್ವಭಾವಕ್ಕೆ ತಕ್ಕಂತೆ ಅವರವರ ಗುಣಗಳಿಗೆ ತಕ್ಕಂತೆ ಕರ್ಮಗಳು ಭಿನ್ನಭಿನ್ನವಾಗಿರುತ್ತವೆ.</p>
		<p class="description">ಬ್ರಾಹ್ಮಣ ಕ್ಷತ್ರಿಯ ವೈಶ್ಯ ಮತ್ತು ಶೂದ್ರರೆಂದು ಮನುಷ್ಯರನ್ನು ನಾಲ್ಕು (ವರ್ಣ) ಗುಂಪಾಗಿ ವಿಂಗಡಿಸಲಾಗಿದೆ. ಇಲ್ಲಿ ಒಬ್ಬನು ಹೆಚ್ಚೆಂದಾಗಲಿ ಮತ್ತೊಬ್ಬನು ಕಡಿಮೆಯೆಂದಾಗಲಿ ಎಣಿಸಬಾರದು. ಸಾಮಾಜಿಕ ವ್ಯವಸ್ಥೆಯ ದೃಷ್ಟಿಯಿಂದ ಒಬ್ಬೊಬ್ಬರಿಗೂ ಒಂದೊಂದು ಕರ್ತವ್ಯ, ಸ್ಥಾನ ಮಾನ ಹಾಗೂ ಜವಾಬ್ದಾರಿಯಿರುತ್ತವೆ. ಎಲ್ಲರೂ ಒಟ್ಟಾಗಿ ಸೇರಿಕೊಂಡು ಸಮನ್ವಯಭಾವದಿಂದ ತಮ್ಮ ತಮ್ಮ ಕರ್ತವ್ಯಗಳನ್ನು ಮಾಡುತ್ತಿದ್ದರೆ ಅಂಥ ಸಮಾಜವು ಆರೋಗ್ಯವಾಗಿರುತ್ತದೆ. ಅಂಥ ಸಮಾಜದಲ್ಲಿ ಯಾವಾಗಲೂ ಶಾಂತಿ, ಸೌಹಾರ್ದತೆ, ಪ್ರೀತಿ, ವಿಶ್ವಾಸ, ಸಂತೋಷಗಳು ನೆಲೆಸಿರುತ್ತವೆ.</p>
		<p class="description">ಈ ನಾಲ್ಕೂ ವರ್ಣಗಳ ಮನುಷ್ಯರಲ್ಲಿ ಸ್ವಾಭಾವಿಕವಾಗಿಯೇ ಕೆಲವು ಸಾಮರ್ಥ್ಯಗಳು ಇರುತ್ತವೆ. ದೇಹದ ಸಾಮರ್ಥ್ಯ, ಇಂದ್ರಿಯಗಳ ಪಟುತ್ವ, ಮಾನಸಿಕ ಸ್ಥಿತಿ, ಬೌದ್ಧಿಕವಾದ ವಿಚಾರಕ್ರಮ—ಇವುಗಳನ್ನೆಲ್ಲ ಅನುಸರಿಸಿ ಇವರಿವರಿಗೆ ಭಿನ್ನ ಭಿನ್ನವಾದ ಕರ್ಮಗಳನ್ನು ಶಾಸ್ತ್ರಗಳಲ್ಲಿ ವಿಧಿಸಿರುತ್ತಾರೆ. ಅದರಂತೆಯೇ ಎಲ್ಲರೂ ಹೊಂದಿಕೊಂಡು ನಡೆಯುವುದರಿಂದ ಜಗತ್ತಿನಲ್ಲಿ ಶಾಂತಿಯೂ ಆನಂದವೂ ಪರಸ್ಪರ ಪ್ರೀತಿಯೂ ನೆಲೆಸುತ್ತವೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.06">
		<p class="intro-shloka">॥ ಓಂ ಯೋಗರಹಸ್ಯವಿದೇ ವಾಸುದೇವಾಯ ನಮಃ॥</p>
		<p class="shloka">ಏಕಾಂತೇ ಶಾಂತಚಿತ್ತೋಽಸೌ ಆತ್ಮಾನಂ ಚಿಂತಯೇತ್ ಸದಾ।<br/>ಯೋಗಿನೋ ಲಕ್ಷಣಂ ಹ್ಯೇತತ್ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಏಕಾಂತದಲ್ಲಿ ಇದ್ದುಕೊಂಡು ಯೋಗಿಯಾದವನು ಸದಾ ಆತ್ಮನನ್ನೇ ಧ್ಯಾನಮಾಡಬೇಕು. ಇದು ಯೋಗಿಯ ಲಕ್ಷಣವು.</p>
		<h1 class="level1-title" epub:type="title"><span class="date">ಜೂನ್ ೬</span><br /><span class="num">೧೫೮.</span> ಸಂನ್ಯಾಸಿಗೆ ಆರು ಉಪದೇಶಗಳು</h1>
		<p class="bhashya-verse">ಯೋಗೀ ಯುಂಜೀತ ಸತತಮ್ ಆತ್ಮಾನಂ ರಹಸಿ ಸ್ಥಿತಃ।<br/>ಏಕಾಕೀ ಯತಚಿತ್ತಾತ್ಮಾ ನಿರಾಶೀರಪರಿಗ್ರಹಃ॥</p>
		<p class="bhashya-verse-source">ಭಗವದ್ಗೀತಾ ೬-೧೦</p>
		<p class="bhashya-verse-meaning">ಯೋಗಿಯಾದವನು (ಸಂನ್ಯಾಸಿಯಾದ ಸಾಧಕನು) ಯಾವಾಗಲೂ ಏಕಾಂತದಲ್ಲಿ ವಾಸಮಾಡುತ್ತಾ, ತನ್ನ ಮನಸ್ಸನ್ನು ಆತ್ಮನಲ್ಲಿಯೇ ನಿಲ್ಲಿಸುವ ಪ್ರಯತ್ನವನ್ನು ಮಾಡಬೇಕು. ಇಂಥ ಯೋಗಿಯು ಏಕಾಕಿಯಾಗಿದ್ದು ದೇಹವನ್ನೂ ಮನಸ್ಸನ್ನೂ ಸ್ವಾಧೀನಮಾಡಿಕೊಂಡವನಾಗಿ, ಆಶಾರಹಿತನಾಗಿ ಅಪರಿಗ್ರಹನಾಗಿ ಸದಾ ಆತ್ಮನನ್ನೇ ಧ್ಯಾನಿಸಬೇಕು.</p>
		<p class="description">ಈ ಶ್ಲೋಕದಲ್ಲಿ ಆದರ್ಶ ಧ್ಯಾನಯೋಗಿಯಾದ <strong>ಸಂನ್ಯಾಸಿಯೋಗಿ</strong>ಯ ಆರು ಲಕ್ಷಣಗಳನ್ನು ತಿಳಿಸಲಾಗಿರುತ್ತದೆ.</p>
		<p class="description">೧ .<strong>ಏಕಾಂತದಲ್ಲಿ ವಾಸಮಾಡಬೇಕು</strong> . ಜನಜಂಗುಳಿಯನ್ನು ಬಿಟ್ಟು ಶಾಂತವಾದ, ಶುಭ್ರವಾದ ಸ್ಥಳದಲ್ಲಿ ಧ್ಯಾನಮಾಡಬೇಕು.</p>
		<p class="description">೨. ಯಾವಾಗಲೂ ಮನಸ್ಸನ್ನು ಅಂತರ್ಮುಖವಾಗಿಸಿಕೊಂಡು ಅನಾತ್ಮಚಿಂತನೆಯನ್ನು ಕೈಬಿಟ್ಟು <strong>ಆತ್ಮನನ್ನೇ ಧ್ಯಾನಮಾಡುತ್ತಿರಬೇಕು</strong>.</p>
		<p class="description">೩. ಸಾಧ್ಯವಾದಷ್ಟೂ ಯೋಗಿಯು <strong>ಏಕಾಕಿ</strong>ಯಾಗಿಯೇ ಇರಬೇಕು. ವೇದಾಂತಸಂಸ್ಕಾರವಿಲ್ಲದ ಜನಗಳ ಸಂಗದಿಂದ ದೂರವಿರಬೇಕು.</p>
		<p class="description">೪. ದೇಹವನ್ನು ಆರೋಗ್ಯವಾಗಿಯೂ <strong>ಮನಸ್ಸನ್ನು ಶಾಂತವಾಗಿಯೂ</strong> ಇರುವಂತೆ ಸದಾ ಕಾಪಾಡಿಕೊಳ್ಳಬೇಕು.</p>
		<p class="description">೫. ಧನ ಕೀರ್ತಿ ಅಧಿಕಾರಾದಿಗಳಲ್ಲಿ ಆಶೆಯಿಲ್ಲದವನಾಗಿರಬೇಕು.</p>
		<p class="description">೬  <strong>ಪರಿಗ್ರಹ</strong>  (ನನ್ನದು ಎಂಬ ಬುದ್ಧಿ) <strong>ರಹಿತನಾಗಿರಬೇಕು</strong>.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.07">
		<p class="intro-shloka">॥ ಓಂ ಶ್ರದ್ಧೋಪದೇಶಕಾಯ ವಾಸುದೇವಾಯ ನಮಃ॥</p>
		<p class="shloka">ಅಧ್ಯಾತ್ಮಸಾಧಕಶ್ಚೇತ್ ಸ್ಯಾತ್ ಶ್ರದ್ಧಾವಾನ್ ಸತತಂ ಭವೇತ್।<br/>ಶ್ರದ್ಧಾಲುರ್ಲಭತೇ ಮೋಕ್ಷಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಅಧ್ಯಾತ್ಮಸಾಧಕನಾಗಿರುವವನು ಸದಾ ಶ್ರದ್ಧಾವಂತನಾಗಿರಬೇಕು; ಏಕೆಂದರೆ ಶ್ರದ್ಧಾಳುವಾದವನಿಗೇ ಮೋಕ್ಷವು ದೊರಕುತ್ತದೆ.</p>
		<h1 class="level1-title" epub:type="title"><span class="date">ಜೂನ್ ೭</span><br /><span class="num">೧೫೯.</span> ಸಾಧಕರು ಶ್ರದ್ಧಾಳುಗಳಾಗಬೇಕು</h1>
		<p class="bhashya-verse">ಅಶ್ರದ್ದಧಾನಾಃ ಪುರುಷಾ ಧರ್ಮಸ್ಯಾಸ್ಯ ಪರಂತಪ।<br/>ಅಪ್ರಾಪ್ಯ ಮಾಂ ನಿವರ್ತಂತೇ ಮೃತ್ಯುಸಂಸಾರವರ್ತ್ಮನಿ॥</p>
		<p class="bhashya-verse-source">ಭಗವದ್ಗೀತಾ ೯-೩</p>
		<p class="bhashya-verse-meaning">ಎಲೈ ಪರಂತಪನೆ, ಈ ಆತ್ಮಜ್ಞಾನದಲ್ಲಿ ಶ್ರದ್ಧಾರಹಿತರಾದ ಪುರುಷರು ನನ್ನನ್ನು ಹೊಂದದೆ, ಮೃತ್ಯುಸಂಸಾರಮಾರ್ಗದಲ್ಲಿಯೇ ಬಿದ್ದಿರುತ್ತಾರೆ.</p>
		<p class="description">ಮಾನವನು ಸಹಜವಾಗಿಯೇ ಶ್ರದ್ಧಾವಂತನಾದ ಪ್ರಾಣಿ, ಶ್ರದ್ಧೆಯಿಂದಲೇ ಮಾನವನ ಸಕಲ ವ್ಯವಹಾರಗಳೂ ನಡೆಯುತ್ತಿವೆ. ದುಡ್ಡುಕಾಸು, ಊಟತಿಂಡಿ, ಕ್ರಯವಿಕ್ರಯ, ಮದುವೆಮುಂಜಿ, ಮನೆಮಠ— ಈ ಎಲ್ಲ ವ್ಯವಹಾರಗಳಲ್ಲಿಯೂ ಮಾನವನಿಗೆ ಶ್ರದ್ಧೆಯೇ ಬಂಡವಾಳ;ಅಲ್ಲವೆ? ಶ್ರದ್ಧೆಯಿಲ್ಲದೆ ಹೋದರೆ ಮಾನವನು ಬದುಕಲೂ ಸಾಧ್ಯವಿಲ್ಲ.</p>
		<p class="description">ಅದೇ ರೀತಿಯಲ್ಲಿ ‘ಜ್ಞಾನದಿಂದ ಮೋಕ್ಷವು ದೊರಕುತ್ತದೆ’ ಎಂಬ ಶಾಸ್ತ್ರವಾಕ್ಯದಲ್ಲಿಯೂ ಶ್ರದ್ಧೆಯು ಬೇಕೇ ಬೇಕು. ಧರ್ಮಮಾರ್ಗ ಮತ್ತು ಜ್ಞಾನಮಾರ್ಗಗಳೆರಡೂ ವೇದಗಳಲ್ಲಿ ಪ್ರತಿಪಾದಿತವಾಗಿರುತ್ತವೆ. ಇವುಗಳನ್ನು ಕಣ್ಣುಗಳಿಂದ ನೋಡಿ ಅರಿಯಲು ಸಾಧ್ಯವಾಗದು. ಈ ಧರ್ಮ, ಜ್ಞಾನ, ಮೋಕ್ಷ ವಿಷಯಗಳಲ್ಲಿ ಸಾಧಕರು ಶ್ರದ್ಧಾವಂತರಾಗಬೇಕು. ಇಲ್ಲವಾದರೆ ಅಂಥ ಮಾನವರ ಜೀವನವು ಪಶುಸಮಾನವಾದೀತಲ್ಲವೆ? “<strong>ಶ್ರದ್ಧಾ ಹಿ ಪರಮಾ ಗತಿಃ</strong>”. ಇಲ್ಲಿ <strong>ಶ್ರದ್ಧೆ</strong> ಎಂದರೆ ಬರೀ ಮೂಢನಂಬಿಕೆಯಲ್ಲ. ಮತ್ತೇನೆಂದರೆ ಗುರುಹಿರಿಯರಲ್ಲಿ ಹಾಗೂ ಶಾಸ್ತ್ರವಾಕ್ಯಗಳಲ್ಲಿ ಇರುವ ಗೌರವಯುಕ್ತವಾದ ವಿಶ್ವಾಸ. ಶ್ರದ್ಧೆ ಇಲ್ಲದ ನಾಸ್ತಿಕರಿಗೆ ಆತ್ಮಜ್ಞಾನವಾಗಲೀ ಮೋಕ್ಷವಾಗಲೀ ಲಭಿಸದು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.08">
		<p class="intro-shloka">॥ ಓಂ ವಿಶ್ವತೋಮುಖಾಯ ವಾಸುದೇವಾಯ ನಮಃ॥</p>
		<p class="shloka">ದಿವ್ಯಂ ಭವ್ಯಂ ತಥಾ ಧೀರಮ್ ಅದ್ಭುತಂ ಸರ್ವತೋಮುಖಮ್।<br/>ವಿಶ್ವರೂಪಧರಂ ಕಾಂತಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ದಿವ್ಯನೂ ಭವ್ಯನೂ ಧೀರನೂ ಅದ್ಭುತನೂ ಸರ್ವತೋಮುಖನೂ ಕಾಂತನೂ ಆಗಿರುವ ವಿಶ್ವರೂಪನನ್ನು ಸಾಧಕನು ಧ್ಯಾನಮಾಡಬೇಕು.</p>
		<h1 class="level1-title" epub:type="title"><span class="date">ಜೂನ್ ೮</span><br /><span class="num">೧೬೦.</span> ವಿಶ್ವರೂಪದರ್ಶನವಿದು</h1>
		<p class="bhashya-verse">ದಿವ್ಯಮಾಲ್ಯಾಂಬರಧರಂ ದಿವ್ಯಗಂಧಾನುಲೇಪನಮ್।<br/>ಸರ್ವಾಶ್ಚರ್ಯಮಯಂ ದೇವಮ್ ಅನಂತಂ ವಿಶ್ವತೋಮುಖಮ್॥</p>
		<p class="bhashya-verse-source">ಭಗವದ್ಗೀತಾ ೧೧-೧೧</p>
		<p class="bhashya-verse-meaning">ದಿವ್ಯವಾದ ಮಾಲೆಗಳಿಂದಲೂ ದಿವ್ಯವಾದ ವಸ್ತ್ರಗಳಿಂದಲೂ ಕೂಡಿರುವಂಥ, ದಿವ್ಯವಾದ ಗಂಧದಿಂದ ಲೇಪಿತನಾಗಿರುವಂಥ, ವಿಶ್ವತೋಮುಖನಾಗಿರುವಂಥ, ಎಲ್ಲರಿಗೂ ಆಶ್ಚರ್ಯಕರನಾಗಿರುವಂಥ, ಅನಂತನಾದ ದೇವನನ್ನು, ಶ್ರೀಕೃಷ್ಣಪರಮಾತ್ಮನು ಅರ್ಜುನನಿಗೆ ತೋರಿಸಿದನು; ಅರ್ಜುನನು ಇಂಥ ವಿಶ್ವರೂಪವನ್ನು ನೋಡಿದನು.</p>
		<p class="description">ಶ್ರೀಕೃಷ್ಣನು ರಣರಂಗದ ಮಧ್ಯೆ ಅರ್ಜುನನಿಗೆ ತೋರಿಸಿದ ಅದ್ಭುತವಾದ <strong>ವಿಶ್ವರೂಪ</strong>ದಲ್ಲಿ ಇದು ಒಂದಂಶಮಾತ್ರ. ಅದು ಹೀಗಿತ್ತು:</p>
		<p class="description">ವಿಶ್ವರೂಪವು ಅನಂತವಾಗಿತ್ತು. ಆ ರೂಪಕ್ಕೆ ಆದಿಯಾಗಲಿ ಅಂತವಾಗಲಿ ಕಾಣಿಸುತ್ತಿರಲಿಲ್ಲ. ದಿವ್ಯವಾಗಿತ್ತು, ಎಂದರೆ ತೇಜೋಮಯವಾಗಿತ್ತು. ದಿವ್ಯವಾದ ಎಂದರೆ ತೇಜೋಮಯವಾದ ಮಾಲೆಗಳಿಂದಲೂ ಉಡುಪುಗಳಿಂದಲೂ ಆ ವಿಶ್ವರೂಪವು ಕಂಗೊಳಿಸುತ್ತಿತ್ತು. ದಿವ್ಯವಾದ ಗಂಧದಿಂದ ಲೇಪಿಸಲ್ಪಟ್ಟಂತೆ ತೋರುತ್ತಿತ್ತು. ಎಲ್ಲೆಲ್ಲಿಯೂ ಮುಖಗಳಿಂದ ಕೂಡಿಕೊಂಡು, ನೋಡುವವರಿಗೆಲ್ಲ ಇದು ಪರಮಾಶ್ಚರ್ಯಕರವಾಗಿತ್ತು. ಶ್ರೀಕೃಷ್ಣನು ಸಾಮಾನ್ಯಮಾನವನಂತೆ ಕಂಡರೂ, ನಿಜವಾಗಿ ಅವನು ಸರ್ವಾತ್ಮಕನೂ ಸರ್ವಜ್ಞನೂ ಸರ್ವಶಕ್ತನೂ ಆದ ಪರಮಾತ್ಮನೇ ಎಂಬುದು ಇದರಿಂದ ತಿಳಿಯುತ್ತದೆಯಲ್ಲವೆ? ಹೀಗೆ ಪರಮಾತ್ಮನನ್ನು ಉಪಾಸನೆಮಾಡಿದವರಿಗೆ ಅವರ ಸಕಲ ಇಷ್ಟಾರ್ಥಗಳೂ ಸಿದ್ಧಿಸುತ್ತವೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.09">
		<p class="intro-shloka">॥ ಓಮ್ ಅಹಿಂಸಾವ್ರತಾಯ ವಾಸುದೇವಾಯ ನಮಃ॥</p>
		<p class="shloka">ಅಹಿಂಸಾ ಧರ್ಮನಿರತಾಃ ಸರ್ವಭೂತದಯಾಪರಾಃ।<br/>ಈಶ್ವರಸ್ಯ ಪ್ರಿಯಾ ಹ್ಯೇತೇ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಅಹಿಂಸಾವ್ರತನಿಷ್ಠರೂ ಸರ್ವಭೂತದಯಾಪರರೂ ಆದವರು ಭಗವಂತನಿಗೆ ಅತ್ಯಂತಪ್ರಿಯರಾದ ಭಕ್ತರಾಗುತ್ತಾರೆ.</p>
		<h1 class="level1-title" epub:type="title"><span class="date">ಜೂನ್ ೯</span><br /><span class="num">೧೬೧.</span> ಇಂಥವರು ಭಗವಂತನಿಗೆ ಪ್ರಿಯರು</h1>
		<p class="bhashya-verse">ಯೇ ತು ಧರ್ಮ್ಯಾಮೃತಮಿದಂ ಯಥೋಕ್ತಂ ಪರ್ಯುಪಾಸತೇ।<br/>ಶ್ರದ್ದಧಾನಾ ಮತ್ಪರಮಾಃ ಭಕ್ತಾಸ್ತೇಽತೀವ ಮೇ ಪ್ರಿಯಾಃ॥</p>
		<p class="bhashya-verse-source">ಭಗವದ್ಗೀತಾ ೧೨-೨೦</p>
		<p class="bhashya-verse-meaning">ಯಾರು ಈ ಮೇಲೆ ಹೇಳಿರುವಂತೆ ಸಾಧನಗಳನ್ನು ಮಾಡು ತ್ತಾರೆಯೋ, ಶ್ರದ್ಧೆಯಿಂದ ಭಗವಂತನನ್ನು ಆರಾಧನೆಮಾಡುತ್ತಾರೆಯೋ ಅಂಥವರು ಭಗವಂತನಿಗೆ ಅತ್ಯಂತಪ್ರಿಯರಾಗುತ್ತಾರೆ.</p>
		<p class="description">ಮಾನವರು ಭಗವದ್ಭಕ್ತರಾಗಿ ಭಗವಂತನಿಗೆ ಪ್ರಿಯರಾಗಬೇಕಾದರೆ ಭಗವದ್ಗೀತೆಯಲ್ಲಿ ೧೨-೧೩ ರಿಂದ ೧೯ರ ವರೆಗಿನ ೭ ಶ್ಲೋಕಗಳಲ್ಲಿ ತಿಳಿಸಿರುವಂತೆ ಸಾಧನಗಳನ್ನು ಶ್ರದ್ಧೆಯಿಂದ ಅನುಷ್ಠಾನಮಾಡಬೇಕು.</p>
		<p class="description">ಯಾರನ್ನೂ ದ್ವೇಷಿಸದಿರುವುದು, ಎಲ್ಲರಲ್ಲಿಯೂ ಕರುಣೆ ತೋರು ವುದು, ಅಹಂಕಾರ ಮಮಕಾರವಿಲ್ಲದಿರುವಿಕೆ, ಸದಾ ಸಂತುಷ್ಟನಾಗಿರು ವಿಕೆ, ಸುಖದುಃಖಗಳಲ್ಲಿ ಸಮಭಾವನೆ, ಕ್ಷಮಾಗುಣ, ಮಾನಾಪಮಾನಗಳಲ್ಲಿ ಸಮತ್ವ, ಅನಿತ್ಯವಸ್ತುಗಳಲ್ಲಿ ಆಸಕ್ತಿಯಿಲ್ಲದಿರುವಿಕೆ, ನಿಂದಾಸ್ತುತಿಗಳಲ್ಲಿ ಸಮಭಾವ, ಸಂತುಷ್ಟಿಭಾವನೆ, ಸ್ಥಿರಮತಿತ್ವ, ಭಗವಂತನಲ್ಲಿ ಭಕ್ತಿ —ಈ ಸದ್ಗುಣಗಳು ಯಾವ ಸಾಧಕರಲ್ಲಿ ಸಹಜವಾಗಿ ಇರುತ್ತವೆಯೋ ಅಂಥವರೇ ಭಗವಂತನಿಗೆ ಪ್ರಿಯರಾದ ನಿಜವಾದ ಭಕ್ತರು.</p>
		<p class="description">ಹೊರಗಿನ ಲಾಂಛನಗಳಿಗಿಂತಲೂ ಒಳಗಿನ ಮಾನಸಿಕ ಸಮತ್ವವು ಮುಖ್ಯವಾದದ್ದು. ಯಾರನ್ನೂ ದ್ವೇಷಿಸದೆ ಎಲ್ಲರನ್ನೂ ಪ್ರೀತಿಸುವ, ರಾಗದ್ವೇಷಗಳನ್ನು ಬಿಟ್ಟು ಎಲ್ಲರಲ್ಲಿಯೂ ಭಗವಂತನನ್ನೇ ಕಾಣುವ ಇಂಥ ಭಕ್ತರು ಭಗವಂತನಿಗೆ ಅತ್ಯಂತ ಪ್ರಿಯರಾಗಿರುತ್ತಾರೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.10">
		<p class="intro-shloka">॥ ಓಂ ಲೋಕಸಂಗ್ರಹತತ್ಪರಾಯ ವಾಸುದೇವಾಯ ನಮಃ॥</p>
		<p class="shloka">ವಿದ್ವಾನಪಿ ಕರೋತ್ಯೇವ ಲೋಕಸಂಗ್ರಹಹೇತುತಃ।<br/>ಆಸಂಗರಹಿತಃ ಕರ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಆತ್ಮಜ್ಞಾನಿಯಾಗಿದ್ದರೂ ಅವನು ಲೋಕಸಂಗ್ರಹಕ್ಕಾಗಿ, ಆದರೆ, ಆಸಂಗರಹಿತನಾಗಿ ಕರ್ಮಗಳನ್ನು ಮಾಡುತ್ತಲೇ ಇರುನೆ.</p>
		<h1 class="level1-title" epub:type="title"><span class="date">ಜೂನ್ ೧೦</span><br /><span class="num">೧೬೨.</span> ಜ್ಞಾನಿಗಳ ಕರ್ಮಾಭಾಸ</h1>
		<p class="bhashya-verse">ಸಕ್ತಾಃ ಕರ್ಮಣ್ಯವಿದ್ವಾಂಸಃ ಯಥಾ ಕುರ್ವಂತಿ ಭಾರತ।<br/>ಕುರ್ಯಾದ್ವಿದ್ವಾಂಸ್ತಥಾಽಸಕ್ತಃ ಚಿಕೀರ್ಷುಲೊರ್©ಕಸಂಗ್ರಹಮ್॥</p>
		<p class="bhashya-verse-source">ಭಗವದ್ಗೀತಾ ೩-೨೫</p>
		<p class="bhashya-verse-meaning">ಎಲೈ ಭಾರತನೆ, ಅಜ್ಞಾನಿಗಳು ಆಸಕ್ತಿಯಿಂದ ಹೇಗೆ ಕರ್ಮಗಳನ್ನು ಮಾಡುತ್ತಾರೆಯೋ, ಅದರಂತೆಯೇ ಜ್ಞಾನಿಯಾದವನು ಕೂಡ ಆಸಂಗ ರಹಿತನಾಗಿ ಲೋಕಸಂಗ್ರಹಕ್ಕಾಗಿ ಕರ್ಮಗಳನ್ನು ಮಾಡುತ್ತಿರಬೇಕು.</p>
		<p class="description">ಆತ್ಮಜ್ಞಾನವಿಲ್ಲದವರೇ ಅಜ್ಞಾನಿಗಳು. ಇವರಿಗೆ ಬೇಕಾದದ್ದೇ ಫಲಗಳು. ಫಲಕ್ಕಾಗಿಯೇ ಅಲ್ಲವೆ, ಎಲ್ಲರೂ ದುಡಿಯುತ್ತಿರುವುದು? ಆಯಾ ಶಾಸ್ತ್ರೋಕ್ತ ಕಾಮ್ಯಕರ್ಮಗಳನ್ನು ಮಾಡುತ್ತಾ ಅವುಗಳಿಂದ ಫಲಗಳನ್ನು ಹೊಂದುತ್ತಾ , ಅಷ್ಟರಿಂದಲೇ ಸಂತುಷ್ಟರಾಗಿರುವವರು ಅಜ್ಞಾನಿಗಳು. ಕರ್ಮಗಳಲ್ಲಿಯೂ, ಕರ್ಮಫಲಗಳಲ್ಲಿಯೂ, ಫಲಾನುಭೋಗಗಳಲ್ಲಿಯೂ ಆಸಕ್ತರಾದವರೇ ಅಜ್ಞಾನಿಗಳು. ಇವರು ಫಲಪ್ರಾಪ್ತಿಗಾಗಿ ಶ್ರದ್ಧೆಯಿಂದ ಕರ್ಮಗಳನ್ನು ಮಾಡುತ್ತಾರಲ್ಲವೆ?</p>
		<p class="description">ಇದೇ ರೀತಿಯಲ್ಲಿ ಜ್ಞಾನಿಗಳೂ ಕರ್ಮಗಳನ್ನು ಮಾಡುತ್ತಾರೆ. ಆದರೆ ಇವರಿಗೆ ಕರ್ಮಗಳಲ್ಲಾಗಲಿ, ಕರ್ಮಫಲಗಳಲ್ಲಾಗಲಿ, ಕರ್ಮಫಲಭೋಗಗಳಲ್ಲಾಗಲಿ ಸಂಗವು ಇರುವುದಿಲ್ಲ. ಹಾಗಾದರೆ ಇಂಥ ಜ್ಞಾನಿಗಳು ಕರ್ಮಗಳನ್ನು ಏಕೆ ಮಾಡುತ್ತಾರೆ? ಎಂದರೆ, ಲೋಕಸಂಗ್ರಹಕ್ಕಾಗಿ. ಜನಗಳಿಗೆ ಸನ್ಮಾರ್ಗದರ್ಶನ ಮಾಡುವುದಕ್ಕಾಗಿ ಜ್ಞಾನಿಗಳಾಗಿದ್ದರೂ, ಕರ್ಮಗಳನ್ನು ಮಾಡುತ್ತಾರೆ. ಕಾರುಣ್ಯಸಿಂಧುಗಳಾದ ಜ್ಞಾನಿಗಳಿಗೆ ಇದು ಸಹಜವೇ ಆಗಿರುತ್ತದೆ. ಇದು ಆತ್ಮಜ್ಞಾನಿಗಳ ಕರ್ಮಾಭಾಸ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.11">
		<p class="intro-shloka">॥ಓಂ ವೇದಸಾರಾಯ ವಾಸುದೇವಾಯ ನಮಃ॥</p>
		<p class="shloka">ಶಾಸ್ತ್ರಸಾರಂ ವೇದಸಾರಂ ಸೂತ್ರಸಾರಂ ಪರಂ ಮತಮ್।<br/>ಕ್ಷೇತ್ರಕ್ಷೇತ್ರಜ್ಞವಿಜ್ಞಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಕ್ಷೇತ್ರಕ್ಷೇತ್ರಜ್ಞರ ವಿವೇಕಜ್ಞಾನವೆಂಬುದು ಸಕಲಶಾಸ್ತ್ರಗಳ, ಸರ್ವವೇದಗಳ ಹಾಗೂ ಬ್ರಹ್ಮಸೂತ್ರದರ್ಶನದ ಸಾರವಾಗಿರುತ್ತದೆ.</p>
		<h1 class="level1-title" epub:type="title"><span class="date">ಜೂನ್ ೧೧</span><br /><span class="num">೧೬೩.</span> ಆತ್ಮಜ್ಞಾನಮಾಹಾತ್ಮ್ಯಮ್</h1>
		<p class="bhashya-verse">ಋಷಿಭಿರ್ಬಹುಧಾ ಗೀತಂ ಛಂದೋಭಿರ್ವಿವಿಧೈಃ ಪೃಥಕ್।<br/>ಬ್ರಹ್ಮಸೂತ್ರಪದೈಶ್ಚೈವ ಹೇತುಮದ್ಭಿರ್ವಿನಿಶ್ಚಿತೈಃ॥</p>
		<p class="bhashya-verse-source">ಭಗವದ್ಗೀತಾ ೧೩-೪</p>
		<p class="bhashya-verse-meaning">ಕ್ಷೇತ್ರಕ್ಷೇತ್ರಜ್ಞರ ಯಾಥಾತ್ಮ್ಯವು ಋಷಿಗಳಿಂದ ಬಹಳವಾಗಿ ಹೊಗಳಲ್ಪಟ್ಟಿರುತ್ತದೆ, ವೇದಗಳಿಂದಲೂ ಇದು ಸ್ತುತಿಸಲ್ಪಟ್ಟಿರುತ್ತದೆ. ಮತ್ತು ಬ್ರಹ್ಮಸೂತ್ರಗಳಿಂದಲೂ ಕ್ಷೇತ್ರಕ್ಷೇತ್ರಜ್ಞರ ಯಾಥಾತ್ಮ್ಯವು ಯುಕ್ತಿಗಳಿಂದ ತಿಳಿಸಲ್ಪಟ್ಟಿರುತ್ತದೆ.</p>
		<p class="description">ಕ್ಷೇತ್ರವೆಂದರೆ ಅನಾತ್ಮವಾದ ದೇಹೇಂದ್ರಿಯಾದಿಗಳು. ಕ್ಷೇತ್ರಜ್ಞನೆಂದರೆ ಕ್ಷೇತ್ರವನ್ನು ಅರಿಯುವ ಚೇತನವಾದ ಆತ್ಮ. ಕ್ಷೇತ್ರಕ್ಷೇತ್ರಜ್ಞರಿಗೇ ಅನಾತ್ಮ ಆತ್ಮಾ ಎಂದೂ ಹೆಸರು. ಅನಾತ್ಮರೂಪವಾದ ಕ್ಷೇತ್ರವನ್ನು ತಾನೆಂದು ತಿಳಿದಿರುವುದೇ ಅಜ್ಞಾನವು. ಕ್ಷೇತ್ರವನ್ನು ಅವಿದ್ಯಾಕಲ್ಪಿತವಾದ ಅನಾತ್ಮವೆಂದೂ, ತನ್ನನ್ನು ಚಿನ್ಮಾತ್ರನೆಂದೂ ತಿಳಿಯುವುದೇ ಜ್ಞಾನವು. ಇದಕ್ಕೇ <strong>ಕ್ಷೇತ್ರ ಕ್ಷೇತ್ರಜ್ಞ</strong> <strong>ಯಾಥಾತ್ಮ್ಯಜ್ಞಾನ</strong> ಎಂದು ಹೆಸರು.</p>
		<p class="description">ಇದನ್ನೇ ವಸಿಷ್ಠಕಶ್ಯಪಾದಿ ಮಹರ್ಷಿಗಳು ಉಪದೇಶಿಸಿರುತ್ತಾರೆ. ಇದನ್ನೇ ವೇದವೇದಾಂತಗಳೂ ಸಾರುತ್ತಿವೆ. ಬಾದರಾಯಣಾಚಾರ್ಯರು ಬ್ರಹ್ಮಸೂತ್ರಗಳಲ್ಲಿಯೂ ಇದನ್ನೇ ಯುಕ್ತಿಯಿಂದ ಪ್ರತಿಪಾದನೆ ಮಾಡಿರು ತ್ತಾರೆ. ಆತ್ಮಾನಾತ್ಮ ವಿವೇಕವೇ ಆತ್ಮಜ್ಞಾನ. ಆತ್ಮಜ್ಞಾನವೇ ಸಕಲಶಾಸ್ತ್ರಗಳ ಸಾರ. ಅವಿದ್ಯಾಕಲ್ಪಿತವಾದ ಕ್ಷೇತ್ರವು ಅನಾತ್ಮವೆಂದೂ ಸಚ್ಚಿದಾನಂದಸ್ವರೂಪನೂ ಸಾಕ್ಷಿಯೂ ಆದ ಕ್ಷೇತ್ರಜ್ಞನೇ ತಾನೆಂದೂ ತಿಳಿದವನೇ ಆತ್ಮಜ್ಞಾನಿಯು. ಇವನೇ ಸಮ್ಯಗ್ದರ್ಶಿಯು. ಆತ್ಮಜ್ಞಾನದಿಂದಲೇ ಮುಕ್ತಿಯು. ಇದೇ ಮಾನವಜನ್ಮದ ಹೆಗ್ಗುರಿಯು. ಇದೇ ಆತ್ಮಜ್ಞಾನದ ಮಹಿಮೆಯು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.12">
		<p class="intro-shloka">॥ ಓಂ ಕೃತಕೃತ್ಯಪುಂಗವಾಯ ವಾಸುದೇವಾಯ ನಮಃ॥</p>
		<p class="shloka">ಕರ್ತವ್ಯಾಸಂಭವೇ ಚೈವ ಲೋಕಕಲ್ಯಾಣಹೇತುಕಃ।<br/>ಜ್ಞಾನೀ ತು ಕೃತಕೃತ್ಯೋಽಸೌ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಕೃತಕೃತ್ಯನಾದ ಜ್ಞಾನಿಗೆ ಕರ್ತವ್ಯವೆಂಬುದು ಇಲ್ಲದಿದ್ದರೂ, ಲೋಕಕಲ್ಯಾಣಕ್ಕಾಗಿ ಕರ್ಮಗಳನ್ನು ಮಾಡುತ್ತಿರಬಹುದು.</p>
		<h1 class="level1-title" epub:type="title"><span class="date">ಜೂನ್ ೧೨</span><br /><span class="num">೧೬೪.</span> ಜ್ಞಾನಿಯ ಲೋಕಕಲ್ಯಾಣ</h1>
		<p class="bhashya-verse">ನ ಮೇ ಪಾರ್ಥಾಸ್ತಿ ಕರ್ತವ್ಯಂ ತ್ರಿಷು ಲೋಕೇಷು ಕಿಂಚನ।<br/>ನಾನವಾಪ್ತಮವಾಪ್ತವ್ಯಂ ವರ್ತ ಏವ ಚ ಕರ್ಮಣಿ॥</p>
		<p class="bhashya-verse-source">ಭಗವದ್ಗೀತಾ ೩-೨೨</p>
		<p class="bhashya-verse-meaning">ಎಲೈ ಪಾರ್ಥನೆ, ನನಗೆ ಮೂರೂ ಲೋಕಗಳಲ್ಲಿಯೂ ಕರ್ತವ್ಯವೆಂಬುದು ಯಾವುದೂ ಇಲ್ಲ. ನನಗೆ ಅನವಾಪ್ತವಾದದ್ದೂ ಯಾವುದೂ ಇಲ್ಲ, ಮತ್ತು ಆಪ್ತವ್ಯವಾದದ್ದೂ ಏನೂ ಇರುವುದಿಲ್ಲ. ಆದರೂ ನಾನು ಮಾತ್ರ ಕರ್ಮಗಳನ್ನು ಮಾಡುತ್ತಲೇ ಇರುತ್ತೇನೆ.</p>
		<p class="description">ಈ ಮಾತುಗಳನ್ನು ಆಡಿರುವವನು ಯಾರು? <strong>ಭಗವಂತ</strong>! ಶ್ರೀಕೃಷ್ಣನ ಈ ಮಾತುಗಳ ಅರ್ಥವನ್ನು ಸರಿಯಾಗಿ ತಿಳಿದುಕೊಳ್ಳಬೇಕು. <strong>ಗೀತಾಚಾರ್ಯನಾದ ಜಗದ್ಗುರುವಾದ</strong> <strong>ಶ್ರೀಕೃಷ್ಣಪರಮಾತ್ಮನ ಧೀರವಾಣಿಯಿದು!</strong> ನಿತ್ಯತೃಪ್ತನೂ ಸರ್ವಾಂತರ್ಯಾಮಿಯೂ ಪರಿಪೂರ್ಣನೂ ಆಪ್ತಕಾಮನೂ ಅಕಾಮನೂ ಆಗಿರುವ ಭಗವಂತನಿಗೆ ಮಾಡಬೇಕಾದ ಕರ್ತವ್ಯರೂಪವಾದ ಕರ್ಮಗಳು ಉಂಟೇ? ಖಂಡಿತಾ ಇಲ್ಲ.</p>
		<p class="description">ಇನ್ನು ಶ್ರೀಕೃಷ್ಣನಿಗೆ ಸಿಕ್ಕದಿರುವ, ಲಭ್ಯವಾಗದಿರುವ ಯಾವುದಾದರೂ ಫಲಗಳುಂಟೆ? ಅಥವಾ ಹೊಂದಬೇಕಾಗಿರುವ, ಪಡೆದುಕೊಳ್ಳಬೇಕಾಗಿರುವ ಫಲಗಳಾದರೂ ಇವೆಯೆ? ಇಲ್ಲ. ಹೀಗಿದ್ದರೂ ಶ್ರೀಕೃಷ್ಣನು ಕರ್ಮಗಳನ್ನು ಮಾಡದೇ ಸುಮ್ಮನೆ ಕ್ಷಣಮಾತ್ರವಾದರೂ ಕೂತಿದ್ದಾನೆಯೆ? ಅದೂ ಇಲ್ಲ. ಹಾಗಾದರೆ ಇದರ ರಹಸ್ಯವೇನು? ಅದೇ ಲೋಕಾನುಗ್ರಹ. “<strong>ಪರೋಪಕಾರಾಯ ಸತಾಂ ವಿಭೂತಯಃ</strong>”. ಲೋಕಕಲ್ಯಾಣಕ್ಕಾಗಿಯೇ ಜ್ಞಾನಿಗಳ ಸಕಲ ವ್ಯವಹಾರಗಳೂ ನಡೆಯುತ್ತವೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.13">
		<p class="intro-shloka">॥ ಓಂ ಸಂಶಯವಿದೂರಾಯ ವಾಸುದೇವಾಯ ನಮಃ॥</p>
		<p class="shloka">ಅಜ್ಞಾನೀ ಸಂಶಯಜ್ಞಾನೀ ಉಭಾವಪಿ ವಿನಶ್ಯತಃ।<br/>ಪಾಪಿಷ್ಠಃ ಸಂಶಯೋ ನೂನಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಅಜ್ಞಾನಿಯೂ ಮತ್ತು ಸಂಶಯಜ್ಞಾನಿಯೂ ವಿನಾಶವಾಗಿಬಿಡುತ್ತಾರೆ. ಸಂಶಯವೆಂಬುದು ಪಾಪಿಷ್ಠವಾದದ್ದು.</p>
		<h1 class="level1-title" epub:type="title"><span class="date">ಜೂನ್ ೧೩</span><br /><span class="num">೧೬೫.</span> ಸಂಶಯವಿರಬಾರದು</h1>
		<p class="bhashya-verse">ಅಜ್ಞಶ್ಚಾಶ್ರದ್ದಧಾನಶ್ಚ ಸಂಶಯಾತ್ಮಾ ವಿನಶ್ಯತಿ।<br/>ನಾಯಂ ಲೋಕೋಽಸ್ತಿ ನ ಪರೋ ನ ಸುಖಂ ಸಂಶಯಾತ್ಮನಃ॥</p>
		<p class="bhashya-verse-source">ಭಗವದ್ಗೀತಾ ೪-೪೦</p>
		<p class="bhashya-verse-meaning">ಅಜ್ಞನೂ, ಶ್ರದ್ಧಾರಹಿತನೂ ಮತ್ತು ಸಂಶಯಾತ್ಮನೂ ವಿನಾಶವಾಗಿಬಿಡುತ್ತಾರೆ. ಸಂಶಯವುಳ್ಳವನಿಗೆ ಈ ಲೋಕವೂ ಇಲ್ಲ, ಪರಲೋಕವೂ ಇಲ್ಲ ; ಮತ್ತು ಸುಖವಂತೂ ಇಲ್ಲವೇ ಇಲ್ಲ.</p>
		<p class="description">ಅಜ್ಞನೆಂದರೆ ಆತ್ಮನನ್ನು ಸರಿಯಾಗಿ ತಿಳಿಯದವನು. ಶಾಸ್ತ್ರಾಚಾರ್ಯರಿಂದ ತನ್ನ ಸ್ವರೂಪವನ್ನು ತಿಳಿಯದವನೇ ಅಜ್ಞನು. ಈ ಮಾನವಜನ್ಮದಲ್ಲಿ ಅಜ್ಞಾನವೇ ದೊಡ್ಡ ಶತ್ರು. ಅಜ್ಞಾನದಿಂದ ದುಃಖಗಳು ಪ್ರಾಪ್ತವಾಗುತ್ತವೆ. ನಿತ್ಯಶುದ್ಧ ನಿತ್ಯಬುದ್ಧ ನಿತ್ಯಮುಕ್ತನೇ ತಾನೆಂದು ತಿಳಿಯದ ಅಜ್ಞನು ಮತ್ತೆ ಮತ್ತೆ ಜನ್ಮಮರಣಚಕ್ರದಲ್ಲಿಯೇ ಸಿಕ್ಕಿಕೊಂಡು ಸಂಕಟಪಡುತ್ತಾನೆ.</p>
		<p class="description">ಅಶ್ರದ್ದಧಾನನೆಂದರೆ ಶಾಸ್ತ್ರದಲ್ಲಾಗಲಿ ಗುರೂಪದೇಶದಲ್ಲಾಗಲಿ ನಂಬಿಕೆಯಿಲ್ಲದವನು. ಗುರುಹಿರಿಯರ ಮಾತಿನಲ್ಲಿ ವಿಶ್ವಾಸವಿಡದವನೂ ಹಾಳಾಗಿ ಹೋಗುತ್ತಾನೆ. ಇನ್ನು ಸಂಶಯಾತ್ಮನೆಂದರೆ, ಯಾವಾಗಲೂ ಸಂಶಯಪಡುವ ಸ್ವಭಾವದವನು. ಇವನಿಗೆ ಪ್ರತಿದಿನದ ವ್ಯವಹಾರಗಳಲ್ಲೂ ಸಂಶಯ, ಆತ್ಮಸ್ವರೂಪದ ಅರಿವಿನಲ್ಲಿಯೂ ಸಂಶಯವೇ. ಇಂಥವನೂ ಎಡಬಿಡಂಗಿಯಾಗಿ ನಾಶವಾಗಿಬಿಡುತ್ತಾನೆ. ಸಂಶಯಾತ್ಮನಂತೂ ಹಾಳಾಗಿ ಹೋಗಿಬಿಡುತ್ತಾನೆ. <strong>ಪಾಪಿಷ್ಠೋ ಹಿ ಸಂಶಯಾತ್ಮಾ</strong> ಎಂದು ಶ್ರೀಶಂಕರರ ಭಾಷ್ಯ. ಆದ್ದರಿಂದ ಸಾಧಕನು ಶ್ರದ್ಧಾಳುವಾಗಿ ವೇದಾಂತಶಾಸ್ತ್ರ ಮತ್ತು ಗುರುಗಳಿಂದ ಆತ್ಮನನ್ನು ಸರಿಯಾಗಿ ತಿಳಿದು ಮುಕ್ತನಾಗಬೇಕು ಎಂಬುದೇ ಗೀತಾಚಾರ್ಯನ ಆಶಯವು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.14">
		<p class="intro-shloka">॥ಓಮ್ ಆಕಾಶೋಪಮಾಯ ವಾಸುದೇವಾಯ ನಮಃ॥</p>
		<p class="shloka">ನಿರ್ಲಿಪ್ತಂ ವ್ಯಾಪಕಂ ಬ್ರಹ್ಮ ಸರ್ವಭೂತಾಶ್ರಯಂ ತಥಾ।<br/>ಆಕಾಶವತ್ ಸ್ವತಃಶುದ್ಧಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಆಕಾಶದಂತೆ ಪರಬ್ರಹ್ಮವು ನಿರ್ಲಿಪ್ತವೂ ವ್ಯಾಪಕವೂ ಸರ್ವಾಶ್ರಯವೂ ಸ್ವತಃಶುದ್ಧವೂ ಆಗಿರುತ್ತದೆ.</p>
		<h1 class="level1-title" epub:type="title"><span class="date">ಜೂನ್ ೧೪</span><br /><span class="num">೧೬೬.</span> ಆತ್ಮನು ನಿರ್ಲಿಪ್ತನು</h1>
		<p class="bhashya-verse">ಯಥಾಽಽಕಾಶಸ್ಥಿತೋ ನಿತ್ಯಂ ವಾಯುಃ ಸರ್ವತ್ರಗೋ ಮಹಾನ್।<br/>ತಥಾ ಸರ್ವಾಣಿ ಭೂತಾನಿ ಮತ್ಸ್ಥಾನೀತ್ಯುಪಧಾರಯ॥</p>
		<p class="bhashya-verse-source">ಭಗವದ್ಗೀತಾ ೯-೬</p>
		<p class="bhashya-verse-meaning">ಸರ್ವವ್ಯಾಪಕವಾದ ವಾಯುವು ಹೇಗೆ ಆಕಾಶದಲ್ಲೇ ಇರುತ್ತದೆಯೋ ಹಾಗೆಯೇ ಎಲ್ಲಾ ಪ್ರಾಣಿಗಳೂ ನನ್ನಲ್ಲಿಯೇ ನೆಲೆಗೊಂಡಿರುತ್ತವೆ.</p>
		<p class="description">ಈ ಮಾತನ್ನು ಶ್ರೀಕೃಷ್ಣಭಗವಂತನು ಅರ್ಜುನನಿಗೆ ಸಾರಿಸಾರಿ ಧೈರ್ಯವಾಗಿ ಹೇಳುತ್ತಿದ್ದಾನೆ. ಭಗವಂತನಿಂದಲೇ ಈ ವಿಶ್ವವೆಲ್ಲವೂ ವ್ಯಾಪ್ತವಾಗಿರುತ್ತದೆ. ಆದರೆ ಭಗವಂತನು ಮಾತ್ರ ಕಣ್ಣಿಗೆ ಗೋಚರಿಸದ ಸೂಕ್ಷ್ಮಾತಿಸೂಕ್ಷ್ಮನಾಗಿರುತ್ತಾನೆ. ಪರಮಾತ್ಮನಲ್ಲಿ ಈ ವಿಶ್ವವೆಲ್ಲವೂ ಅಡಕವಾಗಿ ತೋರುತ್ತಿದ್ದರೂ, ಆ ಭಗವಂತನು ಮಾತ್ರ ಯಾವುದಕ್ಕೂ ಅಂಟಿಕೊಂಡಿರುವುದಿಲ್ಲ. ಭಗವಂತನು ಸರ್ವಜ್ಞನೂ ಸರ್ವಶಕ್ತನೂ ಸರ್ವಾತ್ಮನೂ ಸರ್ವಜಗತ್ಕಾರಣನೂ ಆಗಿದ್ದರೂ ತಾನು ಸ್ವತಃ ಸರ್ವಥಾ ನಿರ್ಲಿಪ್ತನೇ ಆಗಿರುತ್ತಾನೆ.</p>
		<p class="description">ಇದಕ್ಕೊಂದು ಸುಂದರವಾದ ದೃಷ್ಟಾಂತವನ್ನು ಇಲ್ಲಿ ಕೊಡಲಾಗಿದೆ. ಅದೇ ಆಕಾಶ ಮತ್ತು ವಾಯುಗಳ ದೃಷ್ಟಾಂತ. ಆಕಾಶದಲ್ಲಿ ವಾಯುವು ತುಂಬಿರುತ್ತದೆ. ವಾಯುಮಂಡಲವಿರುವುದೇ ಮಹಾಕಾಶದಲ್ಲಿ. ಆಕಾಶವು ಸರ್ವಕ್ಕೂ ಅವಕಾಶವನ್ನು ಕೊಡುತ್ತಿದ್ದರೂ ತಾನು ಮಾತ್ರ ಯಾವುದಕ್ಕೂ ಅಂಟಿಕೊಂಡಿರುವುದಿಲ್ಲವಷ್ಟೆ? ಹಾಗೆಯೇ ಸರ್ವಭೂತಗಳಿಗೂ ಆಸ್ಪದನಾದ ಭಗವಂತನಿಗೆ ಯಾವ ವಸ್ತುಗಳ ಅಂಟೂ ಸ್ವಲ್ಪವೂ ಇರಲಾರದು. ಆತ್ಮನು ವ್ಯಾಪಕನೂ ಅಸಂಗಿಯೂ ಆಗಿರುತ್ತಾನೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.15">
		<p class="intro-shloka">॥ ಓಂ ಮುನಿಪುಂಗವಾಯ ವಾಸುದೇವಾಯ ನಮಃ॥</p>
		<p class="shloka">ಆತ್ಮಜ್ಞಾನಂ ಮಹಾಜ್ಞಾನಂ ಮೋಕ್ಷಸಿದ್ಧಿಕರಂ ಪರಮ್।<br/>ಮುನಿಭಿಃ ಸರ್ವದಾ ಸೇವ್ಯಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಆತ್ಮಜ್ಞಾನವೇ ಮಹಾಜ್ಞಾನವು, ಮೋಕ್ಷಸಿದ್ಧಿಯನ್ನು ಉಂಟುಮಾಡುವಂಥಹುದು, ಮುನಿಗಳಿಂದ ಸೇವಿಸಲ್ಪಟ್ಟಿರುವಂಥಹುದು.</p>
		<h1 class="level1-title" epub:type="title"><span class="date">ಜೂನ್ ೧೫</span><br /><span class="num">೧೬೭.</span> ಮುನಿಗಳ ಆಸ್ತಿಯಿದು</h1>
		<p class="bhashya-verse">ಪರಂ ಭೂಯಃ ಪ್ರವಕ್ಷ್ಯಾಮಿ ಜ್ಞಾನಾನಾಂ ಜ್ಞಾನಮುತ್ತಮಮ್।<br/>ಯಜ್ಜ್ಞಾತ್ವಾ ಮುನಯಃ ಸರ್ವೇ ಪರಾಂ ಸಿದ್ಧಿಮಿತೋ ಗತಾಃ॥</p>
		<p class="bhashya-verse-source">ಭಗವದ್ಗೀತಾ ೧೪-೧</p>
		<p class="bhashya-verse-meaning">ಎಲೈ ಅರ್ಜುನನೆ, ಎಲ್ಲಾ ಜ್ಞಾನಗಳಿಗಿಂತಲೂ ಉತ್ತಮವಾದ, ಶ್ರೇಷ್ಠವಾದ ಆತ್ಮಜ್ಞಾನವನ್ನು ನಾನು ನಿನಗೆ ಈಗ ಮತ್ತೆ ಹೇಳುತ್ತೇನೆ. ಈ ಆತ್ಮಜ್ಞಾನದಿಂದಲೇ ಎಲ್ಲಾ ಮುನಿಗಳೂ ಮೋಕ್ಷವೆಂಬ ಪರಮಸಿದ್ಧಿಯನ್ನು ಪಡೆದು ಕೃತಾರ್ಥರಾಗಿರುತ್ತಾರೆ.</p>
		<p class="description">ಆತ್ಮಜ್ಞಾನವೆಂದರೆ ಬ್ರಹ್ಮಜ್ಞಾನವೆಂದರ್ಥ. ಈ ವಿಶಾಲ ಜಗತ್ತಿನಲ್ಲಿ ನೂರಾರು, ಸಹಸ್ರಾರು, ಲಕ್ಷೋಪಲಕ್ಷರೂಪವಾದ ವಿದ್ಯೆಗಳಿರುತ್ತವೆ. ಎಲ್ಲ ವಿದ್ಯೆಗಳೂ ಶ್ರೇಷ್ಠವಾದವುಗಳೇ, ಮಂಗಳಕರವಾದವುಗಳೇ ಹೌದು. ಏಕೆಂದರೆ ಜ್ಞಾನವೆಂಬುದೇ ಪವಿತ್ರವಾದದ್ದು.</p>
		<p class="description">ಆದರೆ ಆತ್ಮಜ್ಞಾನವು ಮಾತ್ರ ಪರಮಪವಿತ್ರವೂ ಪರಮಮಂಗಳಕರವೂ ಪರಮಶ್ರೇಷ್ಠವೂ ಆದದ್ದು. ಸಕಲವಿದ್ಯೆಗಳಿಗೂ ಸಾರವಾದದ್ದೇ ಆತ್ಮಜ್ಞಾನವು. ಇಡೀ ವಿಶ್ವಕ್ಕೆ ಕಾರಣನೂ ಸ್ವರೂಪವೂ ಆದವನೇ ಆತ್ಮನು. ಸರ್ವಕ್ಕೂ ಸಾರವಾದವನೇ ಆತ್ಮನು. ಆತ್ಮಜ್ಞಾನವೇ ಸರ್ವಶ್ರೇಷ್ಠ.</p>
		<p class="description">ಈ ಜ್ಞಾನದಿಂದಾಗುವ ಫಲವೆಂದರೆ ಮೋಕ್ಷವೇ. ಮಹರ್ಷಿಗಳು, ತಪಸ್ವಿಗಳು, ಮುನಿಗಳು, ಸಂನ್ಯಾಸಿಗಳು, ಮಹಾತ್ಮರು ಈ ಆತ್ಮಜ್ಞಾನದ ಬಲದಿಂದಲೇ ಮೋಕ್ಷವನ್ನು ಹೊಂದಿ ಕೃತಾರ್ಥರಾಗಿರುತ್ತಾರೆ. ಈ ಸಂಸಾರಬಂಧನದಿಂದ ಮುಕ್ತರಾಗಬೇಕಾದರೆ ಆತ್ಮಜ್ಞಾನದಿಂದಲೇ ಸಾಧ್ಯ. ಬ್ರಹ್ಮಾತ್ಮಜ್ಞಾನದಿಂದಲೇ ಮುಕ್ತಿ ಎಂಬುದೇ ಸಕಲಶಾಸ್ತ್ರಗಳ ಸಂದೇಶವು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.16">
		<p class="intro-shloka">॥ ಓಂ ವಿವೇಕೋಪದೇಶಕಾಯ ವಾಸುದೇವಾಯ ನಮಃ॥</p>
		<p class="shloka">ಕರ್ಮಯೋಗಂ ಪ್ರಕುರ್ವಂತಿ ಸಾಧಕಾ ಯೇ ವಿವೇಕಿನಃ।<br/>ಕರ್ಮಯೋಗಾತ್ ಚಿತ್ತಶುದ್ಧಿಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ವಿವೇಕಿಗಳಾದ ಸಾಧಕರು ಕರ್ಮಯೋಗವನ್ನು ಮಾಡುತ್ತಾರೆ. ಕರ್ಮಯೋಗದಿಂದ ಚಿತ್ತಶುದ್ಧಿಯುಂಟಾಗುತ್ತದೆ.</p>
		<h1 class="level1-title" epub:type="title"><span class="date">ಜೂನ್ ೧೬</span><br /><span class="num">೧೬೮.</span> ಇವರೇ ಬುದ್ಧಿವಂತರು</h1>
		<p class="bhashya-verse">ಕಾಯೇನ ಮನಸಾ ಬುದ್ಧ್ಯಾ ಕೇವಲೈರಿಂದ್ರಿಯೈರಪಿ।<br/>ಯೋಗಿನಃ ಕರ್ಮ ಕುರ್ವಂತಿ ಸಂಗಂ ತ್ಯಕ್ತ್ವಾಽಽತ್ಮಶುದ್ಧಯೇ॥</p>
		<p class="bhashya-verse-source">ಭಗವದ್ಗೀತಾ ೫-೧೧</p>
		<p class="bhashya-verse-meaning">ಕರ್ಮಯೋಗಿಗಳು ಚಿತ್ತಶುದ್ಧಿಗಾಗಿ ಶರೀರದಿಂದಲೂ ಮನಸ್ಸಿನಿಂದಲೂ ಇಂದ್ರಿಯಗಳಿಂದಲೂ ಕರ್ಮಯೋಗವನ್ನು ಮಾಡುತ್ತಾರೆ.</p>
		<p class="description">ಫಲಪ್ರಾಪ್ತಿಗಾಗಿ ಅಹಂಕಾರಭಾವನೆಯಿಂದ ಕರ್ಮವನ್ನು ಮಾಡುವವರು ಕೇವಲಕರ್ಮಿಗಳು. ಆದರೆ ಫಲಾಸಕ್ತಿರಹಿತರಾಗಿ ಅಹಂಕಾರ ಮಮಕಾರರಹಿತರಾಗಿ ಸಮತ್ವಬುದ್ಧಿಯಿಂದ ಕೂಡಿದವರಾಗಿ ಭಗವತ್ ಅರ್ಪಣಬುದ್ಧಿಯಿಂದ ಭಗವಂತನಿಗೆ ಸಂಬಂಧಪಡಿಸಿ ಚಿತ್ತಶುದ್ಧಿಗಾಗಿ ಕರ್ಮಗಳನ್ನು ಮಾಡುವವರು <strong>ಕರ್ಮಯೋಗಿ</strong>ಗಳೆನಿಸುತ್ತಾರೆ. ತಮಗೂ ಭಗವಂತನಿಗೂ, ಕರ್ಮಕ್ಕೂ ಭಗವಂತನಿಗೂ ಯೋಗ (ಸಂಬಂಧ)ವಿದ್ದರೆ ಅದು <strong>ಕರ್ಮಯೋಗ</strong>ವಾಗುತ್ತದೆ.</p>
		<p class="description">ಇಂಥ <strong>ಕರ್ಮಯೋಗಿ</strong>ಗಳು ದೇಹದಿಂದಲೂ ಇಂದ್ರಿಯಗಳಿಂದಲೂ ಮನಸ್ಸಿನಿಂದಲೂ ಮಾಡುತ್ತಿರುವ ಎಲ್ಲ ಕರ್ಮಗಳನ್ನೂ ಭಗವಂತನಿಗೇ ಸಂಬಂಧಿಸಿ ಮಾಡುತ್ತಾರೆ. ಇವರಿಗೆ “ಈ ಕರ್ಮವನ್ನು ನಾನು ಮಾಡುತ್ತಿದ್ದೇನೆ” ಎಂಬ ಅಹಂಕಾರವು ಇರುವುದಿಲ್ಲ. <strong>ಕರ್ಮವು ಬಂಧಕವಲ್ಲ, ಕರ್ಮಸಂಗವು ಬಂಧಕ</strong>. ಕರ್ಮಗಳನ್ನು ಮಾಡುವಾಗ ಉಂಟಾಗುವ ಆಯಾಸವು ಸಮಾನವೇ ಆಗಿದ್ದರೂ ಕರ್ಮಯೋಗದಿಂದ ಚಿತ್ತಶುದ್ಧಿಯು ಉಂಟಾಗಿ ಅನಂತರ ಜ್ಞಾನಪ್ರಾಪ್ತಿಗೆ ಯೋಗ್ಯತೆಯು ಉಂಟಾಗುತ್ತದೆ. ಆದ್ದರಿಂದ ಕರ್ಮಿಗಳಿಗಿಂತ <strong>ಕರ್ಮಯೋಗಿಗಳೇ ಬುದ್ಧಿವಂತರು</strong>.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.17">
		<p class="intro-shloka">॥ ಓಂ ಸಾತ್ತ್ವಿಕಕರ್ಮವತೇ ವಾಸುದೇವಾಯ ನಮಃ॥</p>
		<p class="shloka">ರಾಗದ್ವೇಷಫಲಾಸಂಗರಹಿತಂ ನಿಯತಂ ಶುಭಮ್।<br/>ಸಾತ್ತ್ವಿಕಂ ಕರ್ಮ ತತ್ ಪ್ರೋಕ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ರಾಗದ್ವೇಷಗಳಿಲ್ಲದೇ, ಫಲಾಸಕ್ತಿಯಿಲ್ಲದೇ ಮಾಡುವ ನಿತ್ಯಕರ್ಮಕ್ಕೇ <strong>ಸಾತ್ತ್ವಿಕಕರ್ಮ</strong> ಎಂದು ಹೆಸರು.</p>
		<h1 class="level1-title" epub:type="title"><span class="date">ಜೂನ್ ೧೭</span><br /><span class="num">೧೬೯.</span> ಸಾತ್ತ್ವಿಕಕರ್ಮವಿದು</h1>
		<p class="bhashya-verse">ನಿಯತಂ ಸಂಗರಹಿತಮ್ ಅರಾಗದ್ವೇಷತಃ ಕೃತಮ್।<br/>ಅಫಲಪ್ರೇಪು<strong>್ಸ</strong>ನಾ ಕರ್ಮ ಯತ್ ತತ್ ಸಾತ್ತ್ವಿಕಮುಚ್ಯತೇ॥</p>
		<p class="bhashya-verse-source">ಭಗವದ್ಗೀತಾ ೧೮-೨೩</p>
		<p class="bhashya-verse-meaning">ಸಂಗವಿಲ್ಲದೆ, ರಾಗದ್ವೇಷಗಳಿಲ್ಲದೆ, ಫಲಗಳನ್ನೂ ನಿರೀಕ್ಷಿಸದೆ ಮಾಡಲ್ಪಡುವ ನಿತ್ಯಕರ್ಮಗಳಿಗೆ <strong>ಸಾತ್ತ್ವಿಕಕರ್ಮ</strong>ಗಳೆಂದು ಹೆಸರು.</p>
		<p class="description">ಕರ್ಮಗಳನ್ನು ಮಾಡುವುದೇನೂ ದೊಡ್ಡಸ್ತಿಕೆಯಲ್ಲ. ಏಕೆಂದರೆ ಪ್ರತಿಯೊಬ್ಬನೂ ಕರ್ಮಗಳನ್ನು ಮಾಡಿಯೇ ಮಾಡುತ್ತಾನೆ. ಆದರೆ ಆ ಕರ್ಮಗಳು <strong>ಸಾತ್ತ್ವಿಕ</strong>ವಾಗಿದ್ದರೆ ಮಾತ್ರ ಆಗ ವಿಶೇಷ. <strong>ಸಾತ್ತ್ವಿಕ</strong>ಕರ್ಮಗಳನ್ನು ಮಾಡುವವನೇ ಬುದ್ಧಿವಂತನೆನಿಸಿಕೊಳ್ಳುತ್ತಾನೆ.</p>
		<p class="description">ಸರಿ, ಹಾಗಾದರೆ ಸಾತ್ತ್ವಿಕಕರ್ಮಗಳ ಲಕ್ಷಣಗಳೇನು? ಎಂದರೆ, ಅವುಗಳನ್ನು ಗೀತಾಚಾರ್ಯನು ಇಲ್ಲಿ ಉಪದೇಶಿಸುತ್ತಿದ್ದಾನೆ. <strong>ಸಾತ್ತ್ವಿಕ</strong> ಕರ್ಮಗಳ <strong>ನಾಲ್ಕು ಲಕ್ಷಣಗಳನ್ನು </strong>ಇಲ್ಲಿ ತಿಳಿಸಲಾಗಿದೆ.</p>
		<p class="description">೧. ರಾಗದ್ವೇಷಗಳನ್ನು ಬಿಟ್ಟು ಕರ್ಮಗಳನ್ನು ಮಾಡಬೇಕು.</p>
		<p class="description">೨ . ಸಂಗವಿಲ್ಲದೇ ಕರ್ಮಗಳನ್ನು ಮಾಡಬೇಕು.</p>
		<p class="description">೩. ಫಲಗಳನ್ನು ಬಯಸದೇ ಕರ್ಮಗಳನ್ನು ಮಾಡಬೇಕು.</p>
		<p class="description">೪. ಸ್ವಧರ್ಮರೂಪವಾದ ನಿತ್ಯಕರ್ಮಗಳನ್ನೇ ಮಾಡಬೇಕು.</p>
		<p class="description">ಈ ನಾಲ್ಕು ಲಕ್ಷಣಗಳಿಂದ ಕೂಡಿರುವ ಕರ್ಮಗಳು <strong>ಸಾತ್ತ್ವಿಕ</strong>ವೆನಿಸುತ್ತವೆ.</p>
		<p class="description">ಅಧ್ಯಾತ್ಮಸಾಧಕರು ಇಂಥ ಸಾತ್ತ್ವಿಕಕರ್ಮಗಳನ್ನೇ ಮಾಡುತ್ತಿದ್ದರೆ ಅದರಿಂದ ಅಂತಃಕರಣವೂ ಶುದ್ಧವಾಗಿ ಅನಂತರ ಸಾತ್ತ್ವಿಕವಾಗುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.18">
		<p class="intro-shloka">॥ ಓಂ ಗುಣವ್ಯಾಪ್ತಿವಿದೇ ವಾಸುದೇವಾಯ ನಮಃ॥</p>
		<p class="shloka">ಸತ್ತ್ವಾದಿಗುಣಸಂಯುಕ್ತಂ ಸರ್ವಂ ವಸ್ತು ಚರಾಚರಮ್।<br/>ಗುಣಾತೀತಂ ಪರಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಸ್ಥಾವರಜಂಗಮರೂಪವಾದ ಎಲ್ಲಾ ವಸ್ತುಗಳೂ ಸತ್ತ್ವಾದಿ ಗುಣಗಳಿಂದ ಕೂಡಿಯೇ ಇರುತ್ತವೆ. ಪರಬ್ರಹ್ಮವು ಮಾತ್ರ ಗುಣಾತೀತವಾಗಿರುತ್ತದೆ.</p>
		<h1 class="level1-title" epub:type="title"><span class="date">ಜೂನ್ ೧೮</span><br /><span class="num">೧೭೦.</span> ಪ್ರಕೃತಿಯ ಪ್ರಭಾವ!</h1>
		<p class="bhashya-verse">ನ ತದಸ್ತಿ ಪೃಥಿವ್ಯಾಂ ವಾ ದಿವಿ ದೇವೇಷು ವಾ ಪುನಃ।<br/>ಸತ್ತ್ವಂ ಪ್ರಕೃತಿಜೈರ್ಮುಕ್ತಂ ಯದೇಭಿಃ ಸ್ಯಾತ್ತ್ರಿಭಿರ್ಗುಣೈಃ॥</p>
		<p class="bhashya-verse-source">ಭಗವದ್ಗೀತಾ ೧೮-೪೦</p>
		<p class="bhashya-verse-meaning">ಪ್ರಕೃತಿಯಿಂದ ಹುಟ್ಟಿರುವ ಮೂರು ಗುಣಗಳ ಸಂಬಂಧವಿಲ್ಲದ ಪದಾರ್ಥವೆಂಬುದು ಭೂಲೋಕದಲ್ಲಾಗಲಿ ಸ್ವರ್ಗಲೋಕದಲ್ಲಾಗಲಿ ಯಾವುದೊಂದೂ ಇರುವುದಿಲ್ಲ.</p>
		<p class="description">ಪ್ರಕೃತಿಯೆಂದರೆ ಮೂಲಕಾರಣವಾದ ಪ್ರಧಾನವು. ಇದಕ್ಕೇ ಅವ್ಯಾಕೃತ, ಅವ್ಯಕ್ತ, ಬೀಜ, ಕಾರಣ—ಎಂದೆಲ್ಲ ಹೆಸರುಗಳು. ಇದರಿಂದ ಹುಟ್ಟಿದವುಗಳೇ ಮೂರು ಗುಣಗಳು. ಅವೇ ಸತ್ತ್ವಗುಣ, ರಜೋಗುಣ ಮತ್ತು ತಮೋಗುಣಗಳು. ಈ ಮೂರುಗುಣಗಳೇ ಪ್ರಪಂಚವಾಗಿ ತೋರುತ್ತಿವೆ. ಶರೀರ ಇಂದ್ರಿಯ ಮನೋಬುದ್ಧಿಗಳಾಗಿಯೂ, ಪಂಚ ಜ್ಞಾನೇಂದ್ರಿಯ ಪಂಚ ಕರ್ಮೇಂದ್ರಿಯಗಳಾಗಿಯೂ, ಶಬ್ದಸ್ಪರ್ಶರೂಪರಸಗಂಧಗಳಾಗಿಯೂ ಈ ಮೂರು ಗುಣಗಳು ತೋರುತ್ತಿವೆ.</p>
		<p class="description">ಹದಿನಾಲ್ಕು ಲೋಕಗಳಲ್ಲಿರುವ ಯಾವುದೇ ವಸ್ತುವಾಗಿದ್ದರೂ ಅದೆಲ್ಲವೂ ತ್ರಿಗುಣಗಳ ಕಾರ್ಯವೇ ಆಗಿರುತ್ತದೆ. ದೇವತೆಗಳಾಗಲಿ ಮಾನವರಾಗಲಿ ರಾಕ್ಷಸರಾಗಲಿ—ಎಲ್ಲರೂ ತ್ರಿಗುಣಗಳಿಗೆ ಅಧೀನರಾಗಿಯೇ ಇರುತ್ತಾರೆ. ಸ್ಥಾವರ ಜಂಗಮ ಪ್ರಪಂಚವೆಲ್ಲವೂ ತ್ರಿಗುಣಗಳಿಂದಲೇ ವ್ಯಾಪ್ತವಾಗಿದೆ. ತಾರತಮ್ಯದಿಂದ ಈ ಗುಣಗಳು ಎಲ್ಲ ರಲ್ಲಿಯೂ ಇದ್ದೇ ಇರುತ್ತವೆ. ಇದು <strong>ಪ್ರಕೃತಿಯ ಪ್ರಭಾವ</strong>. ಆದರೆ ಚೈತನ್ಯ ಘನಸ್ವರೂಪವಾದ ಪರಬ್ರಹ್ಮವು ಮಾತ್ರ ತ್ರಿಗುಣಾತೀತವಾಗಿರುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.19">
		<p class="intro-shloka">॥ ಓಂ ಜ್ಞಾನಿಲಕ್ಷಣವಿದೇ ವಾಸುದೇವಾಯ ನಮಃ॥</p>
		<p class="shloka">ತ್ಯಕ್ತಕಾಮಃ ತ್ಯಕ್ತಕರ್ಮಾ ಸದಾ ಶಾಂತಃ ಸದಾತ್ಮನಿ।<br/>ವಿಚ್ಛಿನ್ನಸಂಶಯೋ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಜ್ಞಾನಿಯು ಕಾಮಗಳನ್ನೂ ಕರ್ಮಗಳನ್ನೂ ಬಿಟ್ಟು, ಸದಾ ಆತ್ಮರತನಾಗಿರುತ್ತಾನೆ. ಇವನಿಗೆ ಯಾವ ಸಂಶಯಗಳೂ ಇರುವುದಿಲ್ಲ.</p>
		<h1 class="level1-title" epub:type="title"><span class="date">ಜೂನ್ ೧೯</span><br /><span class="num">೧೭೧.</span> ಜ್ಞಾನಿಯ ಆರು ಲಕ್ಷಣಗಳು</h1>
		<p class="bhashya-verse">ನ ದ್ವೇಷ್ಟ್ಯಕುಶಲಂ ಕರ್ಮ ಕುಶಲೇ ನಾನುಷಜ್ಜತೇ।<br/>ತ್ಯಾಗೀ ಸತ್ತ್ವಸಮಾವಿಷ್ಟಃ ಮೇಧಾವೀ ಛಿನ್ನಸಂಶಯಃ॥</p>
		<p class="bhashya-verse-source">ಭಗವದ್ಗೀತಾ ೧೮-೧೦</p>
		<p class="bhashya-verse-meaning">ಜ್ಞಾನಿಯು ಕಾಮ್ಯಕರ್ಮವನ್ನು ದ್ವೇಷಿಸುವುದಿಲ್ಲ, ನಿತ್ಯಕರ್ಮದಲ್ಲಿ ಸಂಗವುಳ್ಳವನೂ ಆಗಿರುವುದಿಲ್ಲ. ಜ್ಞಾನಿಯು ತ್ಯಾಗಿಯೂ ಸತ್ತ್ವಗುಣಸಂಪನ್ನನೂ ಮೇಧಾವಿಯೂ ಛಿನ್ನಸಂಶಯನೂ ಆಗಿರುತ್ತಾನೆ.</p>
		<p class="description">ಧೀರನಾದ ಆತ್ಮಜ್ಞಾನಿಯ ಆರು ಲಕ್ಷಣಗಳನ್ನು ಇಲ್ಲಿ ತಿಳಿಸಿದೆ.</p>
		<p class="description">೧. ಕಾಮ್ಯಕರ್ಮಗಳೆಂದರೆ ಶರೀರೋತ್ಪತ್ತಿಯ ಮೂಲಕ ಪುನರ್ಜನ್ಮಕ್ಕೆ ಕಾರಣವಾಗಿರುವ ಕರ್ಮಗಳು. ಆದ್ದರಿಂದಲೇ ಅವುಗಳಿಗೆ <strong>ಅಕುಶಲ</strong> ಎಂದು ಹೆಸರು. <strong>ಇವುಗಳನ್ನು ದ್ವೇಷಿಸದಿರುವವನೇ ಜ್ಞಾನಿಯು</strong>.</p>
		<p class="description">೨  <strong>ಕುಶಲ</strong> ವೆಂದರೆ ನಿತ್ಯಕರ್ಮಗಳು. ಚಿತ್ತಶುದ್ಧಿದ್ವಾರಾ ಮುಕ್ತಿಗೆ ಸಾಧನಗಳಿವು. <strong>ಜ್ಞಾನಿಯು ಇವುಗಳನ್ನು ಪ್ರೀತಿಸುವುದೂ ಇಲ</strong>್ಲ.</p>
		<p class="description">೩  <strong>ತ್ಯಾಗಿ</strong> ಯಾಗಿರುತ್ತಾನೆ. ಆತ್ಮಾನಂದಸಾಗರದಲ್ಲಿಯೇ ಮುಳುಗಿರುವವನಿಗೆ ಅನಾತ್ಮಭೋಗಗಳಲ್ಲಿ ಆಸಕ್ತಿಯಿರುವುದಿಲ್ಲ.</p>
		<p class="description">೪  <strong>ಸತ್ತ್ವಗುಣ</strong> ದಲ್ಲಿಯೇ ಇರುತ್ತಾನೆ. ಆತ್ಮಜ್ಞಾನಿಯು ಕಾಮಕ್ರೋಧಾದಿದೋಷಗಳಿಂದ ದೂರವಿದ್ದು ಸದಾ ಶಾಂತನಾಗಿರುತ್ತಾನೆ.</p>
		<p class="description">೫  <strong>ಮೇಧಾವಿ</strong> ಯೂ ಆಗಿರುತ್ತಾನೆ. <strong>ಮೇಧಾ</strong> ಎಂದರೆ ಆತ್ಮಜ್ಞಾನ. ಇವನು ಸಹಜವಾಗಿ ಆತ್ಮನಿಷ್ಠನೇ ಆಗಿರುತ್ತಾನೆ.</p>
		<p class="description">೬  <strong>ಛಿನ್ನಸಂಶಯ</strong> ನೂ ಆಗಿರುವವನೇ ಆತ್ಮಜ್ಞಾನಿಯು. ಧೀರನಿವನು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.20">
		<p class="intro-shloka">॥ ಓಂ ತಮೋಗುಣರಹಿತಾಯ ವಾಸುದೇವಾಯ ನಮಃ॥</p>
		<p class="shloka">ಅಜ್ಞಾನಜೋ ಮಹಾನ್ ದೋಷಃ ಶತ್ರುರೇಷಸ್ತಮೋಗುಣಃ।<br/>ಪ್ರಮಾದಂ ಜನಯತ್ಯೇಷಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಅಜ್ಞಾನದಿಂದ ಹುಟ್ಟಿದ ಈ ತಮೋಗುಣವು ಸಾಧಕರಿಗೆ ಶತ್ರುವಾಗಿರುತ್ತದೆ. ಇದು ಪ್ರಮಾದವನ್ನು ಉಂಟುಮಾಡುತ್ತದೆ.</p>
		<h1 class="level1-title" epub:type="title"><span class="date">ಜೂನ್ ೨೦</span><br /><span class="num">೧೭೨.</span> ಇದು, ತಮೋಗುಣವು</h1>
		<p class="bhashya-verse">ತಮಸ್ತ್ವಜ್ಞಾನಜಂ ವಿದ್ಧಿ ಮೋಹನಂ ಸರ್ವದೇಹಿನಾಮ್।<br/>ಪ್ರಮಾದಾಲಸ್ಯನಿದ್ರಾಭಿಃ ತನ್ನಿಬಧ್ನಾತಿ ಭಾರತ॥</p>
		<p class="bhashya-verse-source">ಭಗವದ್ಗೀತಾ ೧೪-೮</p>
		<p class="bhashya-verse-meaning">ಎಲೈ ಭಾರತನೆ, ಅಜ್ಞಾನದಿಂದ ಹುಟ್ಟಿದ ದೋಷವೇ ತಮೋಗುಣವು. ತಮೋಗುಣವೆಂಬುದು ಎಲ್ಲ ಜೀವಿಗಳಿಗೂ ಮೋಹವನ್ನುಂಟುಮಾಡುತ್ತದೆ. ಪ್ರಮಾದ, ಆಲಸ್ಯ, ನಿದ್ರೆಗಳೆಂಬ ದೋಷಗಳಿಂದ <strong>ತಮೋಗುಣ</strong>ವು ಅಜ್ಞಾನಿಗಳನ್ನು ಕಟ್ಟಿಹಾಕುತ್ತದೆ.</p>
		<p class="description">ಸತ್ತ್ವಗುಣವಾಗಲಿ ರಜೋಗುಣವಾಗಲಿ ತಮೋಗುಣವಾಗಲಿ ಇತರರ ಕಣ್ಣುಗಳಿಗೆ ಕಾಣುವ ವಸ್ತುಗಳಲ್ಲ. ಅವುಗಳ ಫಲಗಳು ತೋರಿಕೊಂಡಾಗ ಮಾತ್ರ ಅದರಿಂದ ಆಯಾ ಗುಣಗಳನ್ನು ಊಹಿಸಿಕೊಳ್ಳಬೇಕು.</p>
		<p class="description">ಪ್ರಕೃತದಲ್ಲಿ, ತಮೋಗುಣವೆಂದರೆ ಅಜ್ಞಾನದ ಕಾರ್ಯ. ತಮೋಗುಣವು ಸರ್ವಜೀವಿಗಳನ್ನೂ ಮೋಹಕೂಪದಲ್ಲಿ ಕೆಡವಿರುತ್ತದೆ. ಹೊರಗೆ ಕಾಣುವ ಮೂರು ಗುರುತುಗಳಿಂದ ಒಳಗಿನ ತಮೋಗುಣವನ್ನು ಗುರುತಿಸಬೇಕು. ತಮೋಗುಣದ ಆ ಮೂರು ಕಾರ್ಯಗಳಿವು:</p>
		<p class="description">೧ .<strong>ಪ್ರಮಾದ</strong> : ಏಕಾಗ್ರತೆಯಿಲ್ಲದಿರುವುದು, ಮರೆತುಬಿಡುವಿಕೆ. ಆಡಿದ ಮಾತನ್ನು ಮರೆಯುವುದೂ <strong>ಪ್ರಮಾದವೇ</strong>.</p>
		<p class="description">೨ .<strong>ಆಲಸ್ಯ</strong> : ಸೋಮಾರಿತನ, ನಿಧಾನವಾಗಿ ಕೆಲಸಗಳನ್ನು ಮಾಡುವ ಸ್ವಭಾವ, ಚುರುಕಿಲ್ಲದಿರುವಿಕೆ.</p>
		<p class="description">೩ .<strong>ನಿದ್ರಾ</strong> : ಹೆಚ್ಚುಸಮಯ ಸದಾ ಮಲಗಿಕೊಂಡೇ ಇರುವುದು.</p>
		<p class="description">ಸಾಧಕರು ಈ ತಮೋಗುಣವನ್ನು ಗೆಲ್ಲಬೇಕು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.21">
		<p class="intro-shloka">॥ ಓಂ ಮುಕ್ತಿಸಾಧನವಿದೇ ವಾಸುದೇವಾಯ ನಮಃ॥</p>
		<p class="shloka">ಕ್ಷೇತ್ರಜ್ಞಂ ಪರಮಂ ಬ್ರಹ್ಮ ಕ್ಷೇತ್ರಂ ಯೇ ಕಲ್ಪಿತಂ ವಿದುಃ।<br/>ಮೋಕ್ಷಮೇವ ಹಿ ಗಚ್ಛಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಕ್ಷೇತ್ರಜ್ಞನನ್ನು ಪರಬ್ರಹ್ಮವೆಂದೂ ಕ್ಷೇತ್ರವನ್ನು ಅವಿದ್ಯಾಕಲ್ಪಿತವೆಂದೂ ತಿಳಿದವರು ಮೋಕ್ಷವನ್ನೇ ಹೊಂದುತ್ತಾರೆ.</p>
		<h1 class="level1-title" epub:type="title"><span class="date">ಜೂನ್ ೨೧</span><br /><span class="num">೧೭೩.</span> ಮುಕ್ತಿಗೆ ಸಾಧನವಿದು</h1>
		<p class="bhashya-verse">ಕ್ಷೇತ್ರಕ್ಷೇತ್ರಜ್ಞಯೋರೇವಮ್ ಅಂತರಂ ಜ್ಞಾನಚಕ್ಷುಷಾ।<br/>ಭೂತಪ್ರಕೃತಿಮೋಕ್ಷಂ ಚ ಯೇ ವಿದುರ್ಯಾಂತಿ ತೇ ಪರಮ್॥</p>
		<p class="bhashya-verse-source">ಭಗವದ್ಗೀತಾ ೧೩-೩೪</p>
		<p class="bhashya-verse-meaning">ಯಾರು ಜ್ಞಾನಚಕ್ಷುಸ್ಸಿನಿಂದ ಕ್ಷೇತ್ರಕ್ಷೇತ್ರಜ್ಞರ ಸ್ವರೂಪವನ್ನೂ ಭೂತಪ್ರಕೃತಿಮೋಕ್ಷವನ್ನೂ , ತಿಳಿಯುತ್ತಾರೆಯೋ, ಅಂಥವರು ಪರಬ್ರಹ್ಮವನ್ನೇ ಹೊಂದಿಬಿಡುತ್ತಾರೆ.</p>
		<p class="description">ಜ್ಞಾನವೇ ನಿಜವಾದ ಕಣ್ಣು. ಇಲ್ಲಿ ಜ್ಞಾನವೆಂದರೆ ವಿವೇಕಜ್ಞಾನ, ಆತ್ಮಜ್ಞಾನ, ಸ್ವರೂಪಜ್ಞಾನ. ಇದರಿಂದಲೇ ಸಾಧಕರು ಜ್ಞಾನಿಗಳೆನಿಸುತ್ತಾರೆ. ಜ್ಞಾನದಿಂದ ಕ್ಷೇತ್ರವನ್ನು ಹುಸಿತೋರಿಕೆಯೆಂದೂ ಕ್ಷೇತ್ರಜ್ಞನನ್ನು ಅಸಂಸಾರಿಯಾದ ಪರಬ್ರಹ್ಮವೆಂದೂ ಜ್ಞಾನಿಗಳು ತಿಳಿಯುತ್ತಾರೆ. ಪಂಚಭೂತಗಳೂ ಶರೀರಾದಿ ಉಪಾಧಿಗಳೂ ಪ್ರಕೃತಿಯ ಕಾರ್ಯವೇ ಆಗಿರುತ್ತವೆ.</p>
		<p class="description">ಜ್ಞಾನದ ಬಲದಿಂದಲೇ ಭೂತಪ್ರಕೃತಿಮೋಕ್ಷವೂ ಉಂಟಾಗುತ್ತದೆ. ಪಂಚಭೂತಗಳಿಗೂ ಕಾರಣವಾದದ್ದು ಪ್ರಕೃತಿಯು. ಈ ಪ್ರಕೃತಿಯನ್ನು ಅಂದರೆ ದೇಹಾದಿಗಳನ್ನು ತಾನೆಂದು ತಿಳಿದಿರುವುದೇ ಅಜ್ಞಾನವು. ಈ ಪ್ರಕೃತಿಯು ತಾನಲ್ಲವೆಂದೂ, ಪ್ರಕೃತಿಯು ಅವಿದ್ಯಾಕಲ್ಪಿತವೆಂದೂ ತಿಳಿಯುವುದೇ ಜ್ಞಾನವು. ಇದೇ ಭೂತಪ್ರಕೃತಿಮೋಕ್ಷವು. ಹೀಗೆ ತಿಳಿದವನೇ ಬ್ರಹ್ಮಜ್ಞಾನಿಯೆನಿಸುತ್ತಾನೆ. ಶಾಸ್ತ್ರಾಚಾರ್ಯರ ಉಪದೇಶದ ಶ್ರವಣದಿಂದ ಹಾಗೂ ಸ್ವತಃ ಮನನದ ಬಲದಿಂದ ತತ್ತ್ವಜಿಜ್ಞಾಸುಸಾಧಕರುಗಳು ಈ ಮೇಲೆ ತಿಳಿಸಿರುವಂತೆ ಸರಿಯಾಗಿ ತಿಳಿದುಕೊಂಡರೆ ಅಂಥವರು ಪರಮಪುರುಷಾರ್ಥವೆಂಬ ಮೋಕ್ಷವನ್ನೇ ಹೊಂದಿಬಿಡುತ್ತಾರೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.22">
		<p class="intro-shloka">॥ ಓಂ ಯಜ್ಞಸ್ವರೂಪವಿದೇ ವಾಸುದೇವಾಯ ನಮಃ॥</p>
		<p class="shloka">ಋತ್ವಿಗ್ಭ್ಯೋ ಜಾಯತೇ ಯಜ್ಞಃ ಯಜ್ಞಾತ್ ವೃಷ್ಟಿಃ ತತಃ ಫಲಮ್।<br/>ಅನ್ನಾದ್ ಭವಂತಿ ಭೂತಾನಿ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ವೈದಿಕ ಋತ್ವಿಜರಿಂದ ಯಜ್ಞವೂ, ಯಜ್ಞದಿಂದ ಮಳೆಯೂ, ಮಳೆಯಿಂದ ಅನ್ನವೂ, ಅನ್ನದಿಂದ ಪ್ರಾಣಿಗಳೂ ಹುಟ್ಟುತ್ತವೆ.</p>
		<h1 class="level1-title" epub:type="title"><span class="date">ಜೂನ್ ೨೨</span><br /><span class="num">೧೭೪.</span> ಯಜ್ಞದ ಫಲವಿದು</h1>
		<p class="bhashya-verse">ಅನ್ನಾದ್ ಭವಂತಿ ಭೂತಾನಿ ಪರ್ಜನ್ಯಾದನ್ನಸಂಭವಃ।<br/>ಯಜ್ಞಾದ್ಭವತಿ ಪರ್ಜನ್ಯೋ ಯಜ್ಞಃ ಕರ್ಮಸಮುದ್ಭವಃ॥</p>
		<p class="bhashya-verse-source">ಭಗವದ್ಗೀತಾ ೩-೧೪</p>
		<p class="bhashya-verse-meaning">ಅನ್ನದಿಂದ ಭೂತಗಳು ಹುಟ್ಟುತ್ತವೆ, ಮಳೆಯಿಂದ ಅನ್ನವು ಬೆಳೆಯುತ್ತದೆ, ಯಜ್ಞದಿಂದ ಮಳೆಯು ಉಂಟಾಗುತ್ತದೆ. ವೈದಿಕ ಋತ್ವಿಜರ ಶಾಸ್ತ್ರೋಕ್ತ ವ್ಯಾಪಾರದಿಂದ ಯಜ್ಞವು ಸಿದ್ಧವಾಗುತ್ತದೆ.</p>
		<p class="description">ಎಲ್ಲ ಪ್ರಾಣಿಗಳೂ ಅನ್ನದಿಂದಲೇ ಹುಟ್ಟಿ ಅನ್ನದಲ್ಲಿಯೇ ಬದುಕಿರುತ್ತವೆ. ‘ಅನ್ನಗತಪ್ರಾಣ’ ಎನ್ನುತ್ತಾರಲ್ಲವೆ? ಅನ್ನ ತಿನ್ನದೇ ಹೋದರೆ ಯಾವ ಪ್ರಾಣಿಯೂ ಬದುಕಲಾರದು. ಈ ಅನ್ನವು ಭೂಮಿಯಲ್ಲಿ ಹುಟ್ಟಬೇಕಾದರೆ ಅದಕ್ಕೆ ಮಳೆಯ ನೀರು ಬೇಕು. ಮಳೆಯೇ ಬಾರದಿದ್ದರೆ ಯಾವ ಬೆಳೆಯೂ ಭೂಮಿಯಲ್ಲಿ ಹುಟ್ಟಲಾರದಷ್ಟೆ? ‘ಯಥಾ ವೃಷ್ಟಿಃ ತಥಾ ಸಸ್ಯಮ್’ ಎಂದು ಪ್ರಸಿದ್ಧವಾಗಿದೆಯಲ್ಲವೆ?</p>
		<p class="description">ಆರೋಗ್ಯಕರವಾದ ಸಕಾಲಿಕ ಮಳೆಯು ಬರುವುದು ಹೇಗೆ? ಯಜ್ಞಯಾಗಾದಿರೂಪವಾದ ದೇವತಾರಾಧನೆಯಿಂದ. ನೀರಿಗೆ ಅಭಿಮಾನಿ ದೇವತೆಗಳಿದ್ದಾರೆ. ಸ್ವರ್ಗಲೋಕವಾಸಿಗಳಾದ ಆ ದೇವತೆಗಳನ್ನು ಯಜ್ಞ ದಿಂದ, ಸ್ತುತಿಗಳಿಂದ ಸಂತೋಷಗೊಳಿಸಿದಾಗ ಆ ದೇವತೆಗಳು ಸುವೃಷ್ಟಿ ಯನ್ನು ಸುರಿಸುತ್ತಾರೆ. ಆ ದೇವತೆಗಳನ್ನು ಕುರಿತು ಯಜ್ಞಮಾಡುವುದು ಹೇಗೆ? ಎಂದರೆ ವೇದೋಕ್ತಮಂತ್ರಜಪ, ಪಾರಾಯಣ, ಪೂಜಾ, ತರ್ಪಣ, ಹೋಮಾನುಷ್ಠಾನದಿಂದ; ಹೋತೃ, ಅಧ್ವರ್ಯು, ಉದ್ಗಾತೃಗಳ ಸಹಾಯದಿಂದ ಯಜ್ಞಾದಿಗಳು ನೆರವೇರಬೇಕಲ್ಲವೆ? ಅಂತೂ ವೇದಯಜ್ಞಸಮೃದ್ಧಿಯಿಂದಲೇ ಲೋಕದಲ್ಲಿ ಅನ್ನಸಮೃದ್ಧಿಯು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.23">
		<p class="intro-shloka">॥ ಓಂ ಕರ್ಮಬಂಧನಾತೀತಾಯ ವಾಸುದೇವಾಯ ನಮಃ॥</p>
		<p class="shloka">ಯದೃಚ್ಛಾಲಾಭಸಂತುಷ್ಟಂ ದ್ವಂದ್ವಾತೀತಂ ವಿಮತ್ಸರಮ್।<br/>ಕರ್ಮಾಣಿ ನೈವ ಬಧ್ನಂತಿ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಯದೃಚ್ಛಾಲಾಭಸಂತುಷ್ಟನೂ ದ್ವಂದ್ವಾತೀತನೂ ವಿಮತ್ಸರನೂ ಸಮನೂ ಆದ ವಿವೇಕಿಯನ್ನು ಕರ್ಮಗಳು ಬಂಧಿಸಲಾರವು.</p>
		<h1 class="level1-title" epub:type="title"><span class="date">ಜೂನ್ ೨೩</span><br /><span class="num">೧೭೫.</span> ಇವನಿಗೆ ಕರ್ಮಗಳು ಬಂಧಕವಲ್ಲ</h1>
		<p class="bhashya-verse">ಯದೃಚ್ಛಾಲಾಭಸಂತುಷ್ಟೋ ದ್ವಂದ್ವಾತೀತೋ ವಿಮತ್ಸರಃ।<br/>ಸಮಃ ಸಿದ್ಧಾವಸಿದ್ಧೌ ಚ ಕೃತ್ವಾಪಿ ನ ನಿಬಧ್ಯತೇ॥</p>
		<p class="bhashya-verse-source">ಭಗವದ್ಗೀತಾ ೪-೨೨</p>
		<p class="bhashya-verse-meaning">ತಾನೇ ತಾನಾಗಿ ಸಿಕ್ಕಿದಷ್ಟರಲ್ಲಿ ಸಂತೋಷಪಡುವವನಾಗಿ, ದ್ವಂದ್ವಾತೀತನಾಗಿ, ಮಾತ್ಸರ್ಯವಿಲ್ಲದವನಾಗಿ, ಫಲಾಫಲಗಳಲ್ಲಿ ಸಮನಾಗಿರುವ ವಿವೇಕಿಯು ಯಾವ ಕರ್ಮಗಳನ್ನೇ ಮಾಡಿದರೂ ಅವುಗಳು ಅವನಿಗೆ ಬಂಧಕವಾಗುವುದಿಲ್ಲ.</p>
		<p class="description">ಕರ್ಮಗಳೆಂದರೇ <strong>ಬಂಧಕ</strong>. ಕರ್ಮಗಳನ್ನು ಮಾಡಿದರೇ ಸಾಕು, ಅವುಗಳು ನಮ್ಮನ್ನು ಕಟ್ಟಿಹಾಕಿಬಿಡುತ್ತವೆ. ಆದರೆ ಈ ನಾಲ್ಕು ಲಕ್ಷಣಗಳನ್ನುಳ್ಳ ಇಂಥವನನ್ನು ಮಾತ್ರ ಅಂಥ ಕರ್ಮಗಳೂ ಬಂಧಿಸಲಾರವು. ಸರಿ, ಆ ನಾಲ್ಕು ಲಕ್ಷಣಗಳನ್ನುಳ್ಳ ಅಂಥವನು ಯಾರು? ಎಂದರೆ,</p>
		<p class="description"><strong>ಯದೃಚ್ಛಾಲಾಭಸಂತುಷ್ಟಃ</strong>–ಯಾವ ಫಲಗಳನ್ನೂ ತಾನು ಬಯಸದಿರುವವನು; ಆದರೆ ತಾನೇತಾನಾಗಿ ಬಂದದ್ದರಿಂದ ಸಂತೋಷಪಡುವವನು.</p>
		<p class="description"><strong>ದ್ವಂದ್ವಾತೀತಃ</strong>–ದ್ವಂದ್ವಗಳನ್ನು ಮೀರಿದವನು. ದ್ವಂದ್ವಗಳೆಂದರೆ ಪರಸ್ಪರ ವಿರುದ್ಧವಾದ ಎರಡೆರಡು ಗುಣಗಳು; ರಾಗದ್ವೇಷ, ಮಾನ ಅಪಮಾನ, ಸುಖದುಃಖಾದಿಗಳು. ಇವುಗಳನ್ನು ಮೀರಿರುವವನು.</p>
		<p class="description"><strong>ವಿಮತ್ಸರಃ</strong>–ಮಾತ್ಸರ್ಯವಿಲ್ಲದವನು. ಯಾರನ್ನೂ ದ್ವೇಷಿಸದಿರುವವನು.</p>
		<p class="description"><strong>ಸಿದ್ಧೌ ಅಸಿದ್ಧೌ ಚ ಸಮಃ</strong>—ಕರ್ಮಗಳಿಗೆ ಫಲಗಳು ಬಂದರೂ ಬಾರದಿದ್ದರೂ ಸಮಚಿತ್ತವುಳ್ಳವನಾಗಿರುವವನು.</p>
		<p class="description">ಇಂಥವನನ್ನು ಕರ್ಮಗಳು ಬಂಧಿಸಲಾರವು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.24">
		<p class="intro-shloka">॥ ಓಂ ಯೋಗಮಾರ್ಗವಿದೇ ವಾಸುದೇವಾಯ ನಮಃ॥</p>
		<p class="shloka">ಸಾಂಖ್ಯಮಾರ್ಗೋ ಯೋಗಮಾರ್ಗಃ ಮುಕ್ತಿಮಾರ್ಗಾವುಭಾವಪಿ।<br/>ಉಭಾಭ್ಯಾಮಪಿ ಮೋಕ್ಷಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಸಾಂಖ್ಯಮಾರ್ಗ ಯೋಗಮಾರ್ಗಗಳೆರಡೂ ಮುಕ್ತಿಗೆ ಸಾಧನಗಳಾಗಿರುತ್ತವೆ. ಎರಡರಿಂದಲೂ ಮೋಕ್ಷವು ದೊರಕುತ್ತದೆ.</p>
		<h1 class="level1-title" epub:type="title"><span class="date">ಜೂನ್ ೨೪</span><br /><span class="num">೧೭೬.</span> ಇವೆರಡೂ ಮುಕ್ತಿಗೆ ಸಾಧನಗಳೇ</h1>
		<p class="bhashya-verse">ಯತ್ಸಾಂಖ್ಯೈಃ ಪ್ರಾಪ್ಯತೇ ಸ್ಥಾನಂ ತದ್ಯೋಗೈರಪಿ ಗಮ್ಯತೇ।<br/>ಏಕಂ ಸಾಂಖ್ಯಂ ಚ ಯೋಗಂ ಚ ಯಃ ಪಶ್ಯತಿ ಸ ಪಶ್ಯತಿ॥</p>
		<p class="bhashya-verse-source">ಭಗವದ್ಗೀತಾ ೫-೫</p>
		<p class="bhashya-verse-meaning">ಸಾಂಖ್ಯರಿಂದ ಯಾವ ಫಲವು ಹೊಂದಲ್ಪಡುತ್ತದೆಯೋ ಯೋಗಿಗಳಿಂದಲೂ ಅದೇ ಫಲವು ಹೊಂದಲ್ಪಡುತ್ತದೆ. ಹೀಗೆ ಸಾಂಖ್ಯವನ್ನೂ ಯೋಗವನ್ನೂ ಒಂದೇ ಎಂದು ತಿಳಿದವನೇ ಜ್ಞಾನಿಯು.</p>
		<p class="description"><strong>ಸಾಂಖ್ಯ</strong>ರೆಂದರೆ ಜ್ಞಾನನಿಷ್ಠರಾದ ಸಂನ್ಯಾಸಿಗಳು. <strong>ಯೋಗಿ</strong>ಗಳೆಂದರೆ ಕರ್ಮಯೋಗಿಗಳಾದ ಸಾಧಕರು. ವಿಚಾರಪರರಾಗಿ, ವಿವೇಕದ ಬಲದಿಂದ ಆತ್ಮಸ್ವರೂಪವನ್ನು ನೇರವಾಗಿ ತಿಳಿದು ಆತ್ಮನಿಷ್ಠರಾದವರೇ ಸಾಂಖ್ಯರು. ಇವರ ಮಾರ್ಗ <strong>ಶುಕಮಾರ್ಗ, ಸಾಕ್ಷಾನ್ಮಾರ್ಗ</strong> ಹಾಗೂ <strong>ರಾಜಮಾರ್ಗ</strong>. ಇವರಿಗೆ ದೊರಕುವ ಫಲವೆಂದರೆ ಮೋಕ್ಷವೇ.</p>
		<p class="description">ಇನ್ನು <strong>ಯೋಗಿ</strong>ಗಳೆಂದರೆ ಕರ್ಮಯೋಗವನ್ನು ಮಾಡುತ್ತಾ ಚಿತ್ತಶುದ್ಧಿಯನ್ನು ಪಡೆದು ಅನಂತರ ಆತ್ಮಜ್ಞಾನಕ್ಕಾಗಿ ಪ್ರಯತ್ನಿಸುತ್ತಿರುವ ಸಾಧಕರು. ಇವರಿಗೆ ತಾನೇ ಬ್ರಹ್ಮವೆಂಬ ವಿವೇಕಜ್ಞಾನವು ಇನ್ನೂ ಉಂಟಾಗಿಲ್ಲ. ಇವರಿಗೆ ಇನ್ನೂ ವಿವೇಕದ ಆಳ ಅರ್ಥವಾಗಿಲ್ಲ , ಆದರೂ ಅದನ್ನು ಹೊಂದಲು ಪ್ರಯತ್ನಿಸುತ್ತಿರುವ ಅಧ್ಯಾತ್ಮಸಾಧಕರೇ ಆಗಿದ್ದಾರೆ. ಆದರೆ ಇವರಿಗೂ ಕೊನೆಯಲ್ಲಿ ದೊರಕುವ ಫಲವೆಂದರೆ ಮುಕ್ತಿಯೇ. <strong>ಸಾಂಖ್ಯರು</strong> ನೇರವಾಗಿಯೂ <strong>ಕರ್ಮಯೋಗಿಗಳು</strong> ಪರಂಪರೆಯಿಂದಲೂ ಮೋಕ್ಷವನ್ನೇ ಹೊಂದುತ್ತಾರೆ. ಹೀಗೆ ಸಾಂಖ್ಯಮಾರ್ಗ ಯೋಗಮಾರ್ಗಗಳೆರಡೂ ಮೋಕ್ಷಪ್ರಾಪ್ತಿಗೆ ಸಾಧನವೆಂದು ತಿಳಿದವನೇ ವಿವೇಕಿಯೆನಿಸುತ್ತಾನೆ.</p>
		<p class="description">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
	</section>
	<section class="level1 numbered" epub:type="chapter" role="doc-chapter" id="id-006.25">
		<p class="intro-shloka">॥ ಓಂ ಜಗತ್ ಸ್ವರೂಪಾಯ ವಾಸುದೇವಾಯ ನಮಃ॥</p>
		<p class="shloka">ಆತ್ಮೈವೇದಂ ಜಗತ್ ಸರ್ವಂ ಬ್ರಹ್ಮೈವಾತ್ಮಾ ಚಿದಾತ್ಮಕಃ।<br/>ಜ್ಞಾನಿನಾಂ ನಿಶ್ಚಿತಾ ಬುದ್ಧಿಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಆತ್ಮನೇ ಈ ಜಗತ್ತಾಗಿದ್ದಾನೆ, ಆತ್ಮನಾದ ನಾನು ಬ್ರಹ್ಮವೇ ಆಗಿದ್ದೇನೆ ಎಂಬಿದು ಜ್ಞಾನಿಗಳ ನಿಶ್ಚಿತವಾದ ತಿಳುವಳಿಕೆಯು.</p>
		<h1 class="level1-title" epub:type="title"><span class="date">ಜೂನ್ ೨೫</span><br /><span class="num">೧೭೭.</span> ಇವರು ಬುಧರು</h1>
		<p class="bhashya-verse">ಅಹಂ ಸರ್ವಸ್ಯ ಪ್ರಭವೋ ಮತ್ತಃ ಸರ್ವಂ ಪ್ರವರ್ತತೇ।<br/>ಇತಿ ಮತ್ವಾ ಭಜಂತೇ ಮಾಂ ಬುಧಾ ಭಾವಸಮನ್ವಿತಾಃ॥</p>
		<p class="bhashya-verse-source">ಭಗವದ್ಗೀತಾ ೧೦-೮</p>
		<p class="bhashya-verse-meaning">ಅರ್ಜುನನೆ, ನಾನೇ ಈ ಜಗತ್ತಿಗೆಲ್ಲ ಕಾರಣನೆಂದೂ, ನನ್ನಿಂದಲೇ ಎಲ್ಲವೂ ನಡೆಯುತ್ತಿದೆಯೆಂದೂ ಸರಿಯಾಗಿ ವಿವೇಕದಿಂದ ತಿಳಿದುಕೊಂಡು <strong>ಬುಧರು</strong> ನನ್ನನ್ನು ಭಜಿಸುತ್ತಾರೆ.</p>
		<p class="description">ಈ ಮಾತನ್ನು ಭಗವಂತನು ಅರ್ಜುನನಿಗೆ ಹೇಳಿರುತ್ತಾನೆ. ಭಗವಂತನನ್ನು ಅಜ್ಞಾನಿಗಳೂ ಆರಾಧಿಸುತ್ತಾರೆ, ಜ್ಞಾನಿಗಳೂ ಆರಾಧಿಸುತ್ತಾರೆ. ಆದರೆ ಅವರಿಬ್ಬರಿಗೂ ಭಗವಂತನ ಸ್ವರೂಪದ ಅರಿವಿನಲ್ಲಿ ವ್ಯತ್ಯಾಸವಿರುತ್ತದೆ. ಅಜ್ಞಾನಿಗಳು ಸಕಾಮರಾಗಿ ತಮ್ಮ ತಮ್ಮ ಫಲಗಳನ್ನು ಹೊಂದುವುದಕ್ಕಾಗಿ ಭಗವಂತನನ್ನು ಆರಾಧಿಸುತ್ತಾರೆ. ಆಯಾ ಫಲಗಳು ತಮಗೆ ಸಿದ್ಧಿಸಿದ ಕೂಡಲೇ ಅಜ್ಞಾನಿಗಳು ಆ ಭಗವಂತನನ್ನು ಮರೆತೇ ಬಿಡುತ್ತಾರೆ.</p>
		<p class="description">ಆದರೆ ಜ್ಞಾನಿಗಳು ಹಾಗಲ್ಲ. ಜ್ಞಾನಿಗಳ ದೃಷ್ಟಿಯಿಂದ ಭಗವಂತನೆಂದರೆ ಒಬ್ಬ ವ್ಯಕ್ತಿಯಲ್ಲ, ಒಬ್ಬ ದೇವತೆಯೂ ಅಲ್ಲ. ಮತ್ತೇನೆಂದರೆ ತಮ್ಮ ಸ್ವರೂಪವೇ ಆಗಿರುವ ಸಚ್ಚಿದಾನಂದತತ್ತ್ವ. ಈ ವಿಶ್ವಕ್ಕೆಲ್ಲ ಕಾರಣವಾಗಿರುವ, ಈ ಜಗತ್ತಿನ ಸಕಲವ್ಯಾಪಾರಗಳಿಗೂ ಆಸ್ಪದವಾಗಿರುವ, ಸರ್ವಭೂತಗಳಿಗೂ ಪ್ರತ್ಯಗಾತ್ಮನಾಗಿರುವವನೇ ಭಗವಂತನೆಂದೂ, ಆ ಭಗವಂತನು ತನಗೂ ಸ್ವರೂಪವೆಂದೂ ಬ್ರಹ್ಮಜ್ಞಾನಿಗಳು ನಿಶ್ಚಿತವಾಗಿ ತಿಳಿದಿರುತ್ತಾರೆ. ಜ್ಞಾನಿಗಳ ತಿಳುವಳಿಕೆಯೇ ಸರಿಯಾದದ್ದು. ಭಗವಂತನನ್ನು ತಮ್ಮ ಆತ್ಮನೆಂದು ತಿಳಿದಿರುವ ಜ್ಞಾನಿಗಳೇ <strong>ಬುಧರು</strong>.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.26">
		<p class="intro-shloka">॥ ಓಂ ಯಜ್ಞಸ್ವರೂಪವಿದೇ ವಾಸುದೇವಾಯ ನಮಃ॥</p>
		<p class="shloka">ಅರ್ಪಣಂ ಹವಿರಗ್ನಿಶ್ಚ ಹೋತಾ ಋತ್ವಿಕ್ ವಿಧಿಃ ಫಲಮ್।<br/>ಸರ್ವಂ ಬ್ರಹ್ಮೈವ ವಿದುಷಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಅರ್ಪಣ, ಹವಿಸ್ಸು, ಅಗ್ನಿ, ಹೋತೃ, ಋತ್ವಿಜರು, ಕರ್ಮ, ಸ್ವರ್ಗಲೋಕವೆಂಬ ಫಲ—ಇದೆಲ್ಲವೂ ಬ್ರಹ್ಮಜ್ಞಾನಿಗೆ ಬ್ರಹ್ಮವೇ ಆಗಿರುತ್ತದೆ.</p>
		<h1 class="level1-title" epub:type="title"><span class="date">ಜೂನ್ ೨೬</span><br /><span class="num">೧೭೮.</span> ಎಲ್ಲವೂ ಬ್ರಹ್ಮವೇ</h1>
		<p class="bhashya-verse">ಬ್ರಹ್ಮಾರ್ಪಣಂ ಬ್ರಹ್ಮ ಹವಿಃ ಬ್ರಹ್ಮಾಗ್ನೌ ಬ್ರಹ್ಮಣಾ ಹುತಮ್।<br/>ಬ್ರಹ್ಮೈವ ತೇನ ಗಂತವ್ಯಂ ಬ್ರಹ್ಮಕರ್ಮಸಮಾಧಿನಾ॥</p>
		<p class="bhashya-verse-source">ಭಗವದ್ಗೀತಾ ೪-೨೪</p>
		<p class="bhashya-verse-meaning">ಬ್ರಹ್ಮಜ್ಞಾನಿಯ ದೃಷ್ಟಿಯಿಂದ ಅರ್ಪಣವೂ ಬ್ರಹ್ಮವೇ, ಹವಿಸ್ಸೂ ಬ್ರಹ್ಮವೇ; ಬ್ರಹ್ಮವೆಂಬ ಬೆಂಕಿಯಲ್ಲಿ ಬ್ರಹ್ಮದಿಂದಲೇ ಹೋಮವು ಮಾಡಲ್ಪಡುತ್ತದೆ. ಬ್ರಹ್ಮವೆಂಬ ಅಗ್ನಿಹೋತ್ರಕರ್ಮದಿಂದ ಬ್ರಹ್ಮವೆಂಬ ಲೋಕವೇ ಹೊಂದಲ್ಪಡುತ್ತದೆ.</p>
		<p class="description">ಈ ಶ್ಲೋಕದಲ್ಲಿ ಬ್ರಹ್ಮಜ್ಞಾನದ ಮಹಿಮೆಯನ್ನು ವರ್ಣಿಸಲಾಗಿರುತ್ತದೆ. ಯಜ್ಞಯಾಗಾದಿಗಳನ್ನು ಮಾಡುವಾಗ ಅಜ್ಞರಿಗೆ ಅರ್ಪಣ, ಹವಿಸ್ಸು, ಅಗ್ನಿ, ಹೋಮ, ಮಂತ್ರ, ಯಜಮಾನ, ಋತ್ವಿಜರು, ಸ್ವರ್ಗಲೋಕ—ಇವೆಲ್ಲವೂ ತಮಗಿಂತ ಭಿನ್ನಭಿನ್ನವಾಗಿರುತ್ತವೆ. ತಾನೇ ಬೇರೆ, ಈ ಅರ್ಪಣಾದಿದ್ರವ್ಯಗಳೇ ಬೇರೆ—ಎಂದೇ ಅಜ್ಞಾನಿಗಳು ತಿಳಿದಿರುತ್ತಾರೆ.</p>
		<p class="description">ಆದರೆ ಬ್ರಹ್ಮಜ್ಞಾನಿಗಳ ದೃಷ್ಟಿಯಿಂದ ಎಲ್ಲವೂ ಪರಬ್ರಹ್ಮಸ್ವರೂಪವೇ ಆಗಿರುತ್ತದೆ. ತುಪ್ಪವನ್ನು ಅಗ್ನಿಕುಂಡದಲ್ಲಿ ಸಮರ್ಪಿಸುವ ಸಾಧನವೇ <strong>ಅರ್ಪಣ</strong>ವು; ಇದು ಬ್ರಹ್ಮವೇ. ತುಪ್ಪ, ಸಮಿತ್ತು ಮುಂತಾದವುಗಳೇ <strong>ಹವಿಸ್ಸು</strong>; ಇದೂ ಬ್ರಹ್ಮವೇ. ಅಗ್ನಿಯೂ ಹೋಮಕ್ರಿಯೆಯೂ ಬ್ರಹ್ಮಜ್ಞಾನಿಗೆ ಬ್ರಹ್ಮವೇ ಆಗಿರುತ್ತದೆ. ಈ ಅಗ್ನಿಹೋತ್ರದಿಂದ ದೊರಕಬಹುದಾದ ಸ್ವರ್ಗಲೋಕವೂ ಬ್ರಹ್ಮವೇ ಆಗಿರುತ್ತದೆ. ಸಕ್ಕರೆಯ ಗಣಪತಿಯಲ್ಲಿ ಕೈ, ಕಾಲು, ಸೊಂಡಿಲು, ಕಬ್ಬು, ಕಡಬು, ಸರ್ಪ—ಎಲ್ಲವೂ ಸಕ್ಕರೆಯೇ ಆಗಿರುವಂತೆ ಜ್ಞಾನಿಯ ದೃಷ್ಟಿಯಿಂದ <strong>ಎಲ್ಲವೂ ಬ್ರಹ್ಮವೇ</strong> ಆಗಿರುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.27">
		<p class="intro-shloka">॥ ಓಂ ಜ್ಞಾನಭಾಸ್ಕರಾಯ ವಾಸುದೇವಾಯ ನಮಃ॥</p>
		<p class="shloka">ಅಜ್ಞಾನನಾಶನಂ ಯೇಷಾಮ್ ಆತ್ಮವಿದ್ಯಾಪ್ರಭಾವತಃ।<br/>ನಿತ್ಯಪ್ರಕಾಶರೂಪಾಸ್ತೇ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಯಾರ ಅಜ್ಞಾನವು ಆತ್ಮವಿದ್ಯೆಯಿಂದ ನಾಶವಾಗಿಬಿಟ್ಟಿದೆಯೋ, ಅಂಥವರು ಸದಾ ಪ್ರಕಾಶಸ್ವರೂಪರೇ ಆಗಿರುತ್ತಾರೆ.</p>
		<h1 class="level1-title" epub:type="title"><span class="date">ಜೂನ್ ೨೭</span><br /><span class="num">೧೭೯.</span> ಜ್ಞಾನಸೂರ್ಯರಿವರು!</h1>
		<p class="bhashya-verse">ಜ್ಞಾನೇನ ತು ತದಜ್ಞಾನಂ ಯೇಷಾಂ ನಾಶಿತಮಾತ್ಮನಃ।<br/>ತೇಷಾಮಾದಿತ್ಯವತ್ ಜ್ಞಾನಂ ಪ್ರಕಾಶಯತಿ ತತ್ಪರಮ್॥</p>
		<p class="bhashya-verse-source">ಭಗವದ್ಗೀತಾ ೫-೧೬</p>
		<p class="bhashya-verse-meaning">ಯಾರ ಅಜ್ಞಾನವು ಆತ್ಮಜ್ಞಾನದಿಂದ ಪೂರ್ಣವಾಗಿ ನಾಶವಾಗಿಬಿಟ್ಟಿರುತ್ತದೆಯೋ, ಅಂಥವರಿಗೆ ಸೂರ್ಯನಂತೆ ಜ್ಞಾನವು ಸದಾ ಪ್ರತ್ಯಗಾತ್ಮ ಸ್ವರೂಪವನ್ನು ಬೆಳಗುತ್ತಿರುತ್ತದೆ.</p>
		<p class="description">ಅಜ್ಞಾನವೆಂದರೆ ತಪ್ಪುತಿಳುವಳಿಕೆಯು. ದೇಹವೇ ತಾನೆಂದು ತಿಳಿದು ದೇಹಾದಿಗಳ ಧರ್ಮಗಳನ್ನು ತನ್ನಮೇಲೆ ಆರೋಪಿಸಿಕೊಳ್ಳುವುದೇ ಅಜ್ಞಾನ. ಅಜ್ಞಾನದಿಂದಲೇ ದುಃಖ, ಅಜ್ಞಾನದಿಂದಲೇ ಸಂಸಾರಬಂಧನ.</p>
		<p class="description">ಈ ಅಜ್ಞಾನವನ್ನು ಕಳೆಯುವ ಒಂದೇ ಒಂದು ವಸ್ತುವೆಂದರೆ ಜ್ಞಾನವು. ಜ್ಞಾನದಿಂದಲೇ ಅಜ್ಞಾನವು ತೊಲಗಬೇಕು. ಯಾವ ವಿವೇಕಿಗಳು ಆತ್ಮಜ್ಞಾನವನ್ನು ಹೊಂದಿರುತ್ತಾರೆಯೋ, ಅಂಥವರಿಗೆ ಈ ಅಜ್ಞಾನವು ಪೂರಾ ನಾಶವಾಗಿಬಿಟ್ಟಿರುತ್ತದೆ. ಪೂರ್ಣಬೆಳಕು ಬಂದಮೇಲೆ ಅಲ್ಲಿ ಪುನಃ ಕತ್ತಲೆಯು ಇರಲಾರದಷ್ಟೆ?</p>
		<p class="description">ಸೂರ್ಯನು ಪ್ರಕಾಶಸ್ವರೂಪನಾಗಿದ್ದು ಎಲ್ಲವನ್ನೂ ಬೆಳಗುವಂತೆ ಆತ್ಮಜ್ಞಾನವೂ ಸದಾ ಪ್ರಕಾಶಸ್ವರೂಪವಾಗಿದ್ದುಕೊಂಡೇ ಪ್ರತ್ಯಗಾತ್ಮನ ಸ್ವರೂಪವನ್ನು ಬೆಳಗುತ್ತಿರುತ್ತದೆ. ಒಮ್ಮೆ ಜ್ಞಾನವುಂಟಾದ ಬಳಿಕ ಪುನಃ ಪುನಃ ಜ್ಞಾನವು ಬರಬೇಕಾಗಿಲ್ಲ. ಒಮ್ಮೆ ಉಂಟಾದ ಜ್ಞಾನವೇ ಸದಾ ಆತ್ಮಸ್ವರೂಪವನ್ನು ಬೆಳಗುತ್ತಲೇ ಇರುತ್ತದೆ. ಒಮ್ಮೆ ಆತ್ಮಜ್ಞಾನಿಯಾದನೆಂದರೆ ಅವನಿಗೆ ಮತ್ತೆ ಅಜ್ಞಾನವು ಬಂದೊದಗಲಾರದು. ಆತ್ಮಜ್ಞಾನಿಯು ಆತ್ಮನಿಷ್ಠನೇ ಆಗಿಬಿಟ್ಟಿರುತ್ತಾನೆ. ಆತ್ಮನಿಷ್ಠರೇ ಜ್ಞಾನಸೂರ್ಯರು.</p>
		<p class="description">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
	</section>
	<section class="level1 numbered" epub:type="chapter" role="doc-chapter" id="id-006.28">
		<p class="intro-shloka">॥ ಓಂ ನೀತಿಸ್ವರೂಪಾಯ ವಾಸುದೇವಾಯ ನಮಃ॥</p>
		<p class="shloka">ದಂಡೋ ನೀತಿಸ್ತಥಾ ಮೌನಂ ಜ್ಞಾನಂ ಬುದ್ಧಿಸ್ತಥಾ ಸ್ಮೃತಿಃ।<br/>ಸರ್ವಮ್ ಈಶವಿಭೂತಿಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ದಂಡ, ನೀತಿ, ಮೌನ, ಜ್ಞಾನ, ಬುದ್ಧಿ, ಸ್ಮೃತಿ—ಎಲ್ಲವೂ ಈಶ್ವರನ ವಿಭೂತಿಗಳೇ ಆಗಿರುತ್ತದೆ.</p>
		<h1 class="level1-title" epub:type="title"><span class="date">ಜೂನ್ ೨೮</span><br /><span class="num">೧೮೦.</span> ಈ ನಾಲ್ಕೂ ಭಗವದ್ವಿಭೂತಿಗಳೇ</h1>
		<p class="bhashya-verse">ದಂಡೋ ದಮಯತಾಮಸ್ಮಿ ನೀತಿರಸ್ಮಿ ಜಿಗೀಷತಾಮ್।<br/>ಮೌನಂ ಚೈವಾಸ್ಮಿ ಗುಹ್ಯಾನಾಂ ಜ್ಞಾನಂ ಜ್ಞಾನವತಾಮಹಮ್॥</p>
		<p class="bhashya-verse-source">ಭಗವದ್ಗೀತಾ ೧೦-೩೮</p>
		<p class="bhashya-verse-meaning">ಎಲೈ ಅರ್ಜುನನೆ, ದಮನಮಾಡುವವರಲ್ಲಿ ನಾನು <strong>ದಂಡ</strong>ವಾಗಿರುತ್ತೇನೆ. ಗೆಲ್ಲಲು ಬಯಸುವವರಲ್ಲಿ ನಾನು <strong>ನೀತಿ</strong>ಯಾಗಿರುತ್ತೇನೆ. ಅತ್ಯಂತ ಗೋಪ್ಯಗಳಲ್ಲಿ ನಾನು <strong>ಮೌನ</strong>ವಾಗಿರುತ್ತೇನೆ. ಜ್ಞಾನವಂತರಲ್ಲಿ ನಾನು <strong>ಜ್ಞಾನ</strong>ವಾಗಿರುತ್ತೇನೆ.</p>
		<p class="description">ಭಗವಂತನ ನಾಲ್ಕು ವಿಭೂತಿಗಳನ್ನು ಇಲ್ಲಿ ತಿಳಿಸಲಾಗಿದೆ.</p>
		<p class="description"><strong>ದಂಡ</strong>: ದಮನಮಾಡುವವರಲ್ಲಿ ಇರಬೇಕಾದ ಸಾಮರ್ಥ್ಯವೆಂದರೆ <strong>ದಂಡ</strong>. ದಂಡವೆಂದರೆ ಭೀತಿಹೇತುವಾದ ಅಧಿಕಾರದ ಬಲ. ದಂಡದಿಂದಲೇ ದುಷ್ಟರನ್ನು ನಿಗ್ರಹಮಾಡಬಹುದು.</p>
		<p class="description"><strong>ನೀತಿ</strong>: ಧರ್ಮಮಾರ್ಗ. ವಾದದಲ್ಲಿ ಹಾಗೂ ಯುದ್ಧದಲ್ಲಿ ಗೆಲ್ಲಬೇಕಾದರೆ ಅಲ್ಲಿ ಬೇಕಾದ ಯೋಗ್ಯತೆಯೆಂದರೆ <strong>ನೀತಿಯು</strong>. ಸತ್ಯ, ಧರ್ಮ, ಆರ್ಜವ, ನ್ಯಾಯಗಳೇ <strong>ನೀತಿಯು</strong>.</p>
		<p class="description"><strong>ಮೌನ</strong>: ಮಾತನಾಡದಿರುವಿಕೆ. <strong>ಮೌನ</strong>ದಿಂದ ರಹಸ್ಯವಿಷಯಗಳನ್ನು ರಹಸ್ಯವಾಗಿ ಇಡಬಹುದು. <strong>ಮೌನ</strong>ದಿಂದ ರಹಸ್ಯಗಳು ಬಯಲಾಗುವುದಿಲ್ಲ. <strong>ಮೌನ</strong>ದಿಂದ ಜಗಳವೂ ಇಲ್ಲ. ಗೋಪ್ಯಗಳ ರಹಸ್ಯವೇ <strong>ಮೌನ</strong>.</p>
		<p class="description"><strong>ಜ್ಞಾನ</strong>: ತಿಳುವಳಿಕೆ. ಜ್ಞಾನವಂತರಿಗೇ ಗೌರವ, ಜ್ಞಾನವಂತರಿಗೇ ಪ್ರಶಸ್ತಿ ಏಕೆ? ಜ್ಞಾನವುಳ್ಳವರಾದ್ದರಿಂದ. ಜ್ಞಾನವೇ ಜ್ಞಾನವಂತರ ಆಸ್ತಿ.</p>
		<p class="description">ಈ ನಾಲ್ಕೂ ಸಂಪತ್ತುಗಳು ಭಗವಂತನ ವಿಭೂತಿಗಳೇ ಆಗಿರುತ್ತವೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.29">
		<p class="intro-shloka">॥ ಓಂ ಜಿತಶತ್ರವೇ ವಾಸುದೇವಾಯ ನಮಃ॥</p>
		<p class="shloka">ರಾಗದ್ವೇಷೌ ಮಹಾನ್ ಶತ್ರುಃ ಸಾಧಕಾನಾಂ ಸದಾ ಪಥಿ।<br/>ತದ್ವಶೋ ನ ಭವೇದ್ ಧೀರಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಸಾಧಕರಿಗೆ ಅಧ್ಯಾತ್ಮಸಾಧನಮಾರ್ಗದಲ್ಲಿ ರಾಗದ್ವೇಷಗಳೇ ದೊಡ್ಡಶತ್ರುಗಳು. ಆದ್ದರಿಂದ ಧೀರನು ಅವುಗಳಿಗೆ ವಶನಾಗಬಾರದು.</p>
		<h1 class="level1-title" epub:type="title"><span class="date">ಜೂನ್ ೨೯</span><br /><span class="num">೧೮೧.</span> ಸಾಧಕರಿಗೆ ಶತ್ರುಗಳಿವು</h1>
		<p class="bhashya-verse">ಇಂದ್ರಿಯಸ್ಯೇಂದ್ರಿಯಸ್ಯಾರ್ಥೇ ರಾಗದ್ವೇಷೌ ವ್ಯವಸ್ಥಿತೌ।<br/>ತಯೋರ್ನ ವಶಮಾಗಚ್ಛೇತ್ ತೌ ಹ್ಯಸ್ಯ ಪರಿಪಂಥಿನೌ॥</p>
		<p class="bhashya-verse-source">ಭಗವದ್ಗೀತಾ ೩-೩೪</p>
		<p class="bhashya-verse-meaning">ಪ್ರತಿಯೊಂದು ಇಂದ್ರಿಯದ (ಅರ್ಥ) ವಿಷಯದಲ್ಲಿಯೂ ರಾಗದ್ವೇಷಗಳು ಇದ್ದೇ ಇರುತ್ತವೆ. ಈ ರಾಗದ್ವೇಷಗಳಿಗೆ ಸಾಧಕರು ವಶರಾಗಬಾರದು. ಏಕೆಂದರೆ ಈ ರಾಗದ್ವೇಷಗಳೇ ಅಧ್ಯಾತ್ಮಸಾಧಕರಿಗೆ ಅಡ್ಡಿಮಾಡುವ ಶತ್ರುಗಳು.</p>
		<p class="description">ಅಧ್ಯಾತ್ಮಸಾಧಕರಿಗೆ ರಹಸ್ಯಸಂದೇಶವನ್ನು ಸಾರುವ ಶ್ಲೋಕವಿದು!</p>
		<p class="description">ರಾಗದ್ವೇಷಗಳೇ ಮಾನವರಿಗೆ ಶತ್ರುಗಳು. ರಾಗದ್ವೇಷಗಳೇ ಅಧ್ಯಾತ್ಮಸಾಧಕರಿಗೆ ಮಾರಕವಾದ ದೋಷಗಳು. ರಾಗದ್ವೇಷಗಳಿಗೆ ಅಧೀನನಾದ ಮಾನವನ ಜೀವನ ದುಃಖಮಯ. ರಾಗದ್ವೇಷಗಳನ್ನು ಉಪಾಯವಾಗಿ ವಿವೇಕದಿಂದ ಗೆದ್ದವನೇ ಧೀರ, ಇವನೇ ವಿವೇಕಿ.</p>
		<p class="description">ಪ್ರತಿಯೊಂದು ವಿಷಯದಲ್ಲಿಯೂ ನಮಗೇ ಅರಿವಿಲ್ಲದಂತೆ ರಾಗ ಹಾಗೂ ದ್ವೇಷಗಳು ಇದ್ದೇ ಇರುತ್ತವೆ. ಕಣ್ಣಿಗೆ ರೂಪದಲ್ಲಿ, ಕಿವಿಗೆ ಶಬ್ದದಲ್ಲಿ, ನಾಲಿಗೆಗೆ ರುಚಿಯಲ್ಲಿ—ಹೀಗೆ ಪ್ರತಿಯೊಂದು ಇಂದ್ರಿಯಾರ್ಥದಲ್ಲಿಯೂ ರಾಗವೋ ದ್ವೇಷವೋ ಇದ್ದೇ ಇರುತ್ತದೆ. ತನಗೆ ಇಷ್ಟವಾದ ವಸ್ತುವಾಗಿದ್ದರೆ ಅದರಲ್ಲಿ ರಾಗ, ತನಗೆ ಅನಿಷ್ಟವಾದ ವಸ್ತುವಾಗಿದ್ದರೆ ಅದರಲ್ಲಿ ದ್ವೇಷ. ವಸ್ತುಗಳಲ್ಲಿ ರಾಗದ್ವೇಷಗಳಿರುವುದಿಲ್ಲ. ಅವುಗಳನ್ನು ನೋಡುವವರ ಮನಸ್ಸಿನಲ್ಲಿ ರಾಗದ್ವೇಷಗಳಿರುತ್ತವೆ. ಸಾಧಕರು ರಾಗದ್ವೇಷಗಳನ್ನು ಬಿಟ್ಟು ಅಧ್ಯಾತ್ಮಸಾಧನತತ್ಪರರಾಗಬೇಕು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.30">
		<p class="intro-shloka">॥ ಓಂ ಜೀವನಕ್ರಮವಿದೇ ವಾಸುದೇವಾಯ ನಮಃ॥</p>
		<p class="shloka">ದೇಹಸ್ಥಃ ಇಂದ್ರಿಯೈರ್ಭೋಗಾನ್ ಭುಂಜಾನೋ ವಿಷಯಾನ್ ಸದಾ।<br/>ಸುಖೀ ದುಃಖೀ ಚ ಜೀವೋಽಯಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಜೀವನು ದೇಹದಲ್ಲಿ ಕೂತುಕೊಂಡು ಇಂದ್ರಿಯಗಳಿಂದ ವಿಷಯಗಳನ್ನು ಅನುಭವಿಸುತ್ತಾ ಸುಖಿಯೂ ದುಃಖಿಯೂ ಆಗುತ್ತಾ ಇರುತ್ತಾನೆ.</p>
		<h1 class="level1-title" epub:type="title"><span class="date">ಜೂನ್ ೩೦</span><br /><span class="num">೧೮೨.</span> ಅಜ್ಞರ ನಿತ್ಯಜೀವನಕ್ರಮ</h1>
		<p class="bhashya-verse">ಶ್ರೋತ್ರಂ ಚಕ್ಷುಃ ಸ್ಪರ್ಶನಂ ಚ ರಸನಂ ಘ್ರಾಣಮೇವ ಚ।<br/>ಅಧಿಷ್ಠಾಯ ಮನಶ್ಚಾಯಂ ವಿಷಯಾನುಪಸೇವತೇ॥</p>
		<p class="bhashya-verse-source">ಭಗವದ್ಗೀತಾ ೧೫-೯</p>
		<p class="bhashya-verse-meaning">ಶ್ರೋತ್ರೇಂದ್ರಿಯ, ಚಕ್ಷುರಿಂದ್ರಿಯ, ಸ್ಪರ್ಶೇಂದ್ರಿಯ, ರಸನೇಂದ್ರಿಯ ಮತ್ತು ಘ್ರಾಣೇಂದ್ರಿಯಗಳೆಂಬ ಪಂಚೇಂದ್ರಿಯಗಳನ್ನೂ ಮತ್ತು ಮನಸ್ಸೆಂಬ ಅಂತರಿಂದ್ರಿಯವನ್ನೂ ಆಶ್ರಯಿಸಿಕೊಂಡು ಈ ದೇಹದಲ್ಲಿ ವಾಸಮಾಡುತ್ತಿರುವ ಜೀವಾತ್ಮನು ತನಗೆ ಬೇಕಾಗಿರುವ ವಿಷಯಗಳನ್ನು ಅನುಭವಿಸುತ್ತಾ ಇರುತ್ತಾನೆ.</p>
		<p class="description">ಜೀವಾತ್ಮನು ವಿಷಯಗಳನ್ನು ಅನುಭವಿಸುತ್ತಾ ಸುಖದುಃಖಗಳನ್ನು ಹೊಂದುತ್ತಿದ್ದಾನಲ್ಲವೆ? ಇದರ ಕ್ರಮವನ್ನು ಇಲ್ಲಿ ತಿಳಿಸಿರುತ್ತದೆ. ಜೀವಾತ್ಮನಿಗೆ ವಾಸಸ್ಥಾನವೇ ದೇಹ. ದೇಹವೆಂಬ ಗೃಹದಲ್ಲಿ ಜೀವಾತ್ಮನು ವಾಸಮಾಡಿಕೊಂಡಿರುತ್ತಾನೆ. ಇಂದ್ರಿಯಗಳೆಂಬ ಕರಣಗಳನ್ನು ಬಳಸಿಕೊಳ್ಳುತ್ತಾ ವಿಷಯಗಳನ್ನು ಅನುಭವಿಸುತ್ತಾ ತನ್ನ ಜೀವನವನ್ನು ಸಾಗಿಸುತ್ತಿದ್ದಾನೆ.</p>
		<p class="description">ಜೀವಾತ್ಮನು ಕಿವಿಗಳಿಂದ ಶಬ್ದಗಳನ್ನೂ, ಕಣ್ಣುಗಳಿಂದ ರೂಪಗಳನ್ನೂ, ಸ್ಪರ್ಶೇಂದ್ರಿಯದಿಂದ ಸ್ಪರ್ಶಗಳನ್ನೂ, ನಾಲಿಗೆಯಿಂದ ರಸಗಳನ್ನೂ, ಮೂಗಿನಿಂದ ವಾಸನೆಗಳನ್ನೂ ಅನುಭವಿಸುತ್ತಿದ್ದಾನೆ. ಮನಸ್ಸಿನ ಸಹಾಯದಿಂದ ಇಂದ್ರಿಯಗಳನ್ನು ಉಪಯೋಗಿಸುತ್ತಿದ್ದಾನೆ. ಪಂಚಭೂತಗಳ ಕಾರ್ಯವಾದ ದೇಹದಲ್ಲಿ ಕುಳಿತುಕೊಂಡು ಸುಖ, ದುಃಖ, ಭಯ, ಆಶ್ಚರ್ಯ, ಸಂತೋಷ ಮುಂತಾದ ಫಲಗಳನ್ನು ಅನುಭವಿಸುತ್ತಾ ಇದ್ದಾನೆ. ಇದು ಎಲ್ಲ ಅಜ್ಞರಾದ ಜೀವಾತ್ಮರುಗಳ ನಿತ್ಯಜೀವನಕ್ರಮವಾಗಿರುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
</body>
</html>
