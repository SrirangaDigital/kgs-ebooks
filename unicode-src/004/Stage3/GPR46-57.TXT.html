<?xml version="1.0"?>
<html>
  <div>॥ ಓಂ ಸತ್ಯಧರ್ಮಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಧರ್ಮಾತ್ಮಾ ಸತ್ಯಸಂಧಶ್ಚ ಸಂಪೂಜ್ಯೋ ಧರ್ಮರಕ್ಷಕಃ।<br/>ಶ್ರೀರಾಮ<strong>ಶ್ಚೈತ್ರಮಾಸೇ</strong>ಽಸ್ಮಿನ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಧರ್ಮಾತ್ಮನೂ ಸತ್ಯಸಂಧನೂ ಧರ್ಮರಕ್ಷಕನೂ ಆದ ಶ್ರೀರಾಮನನ್ನು ಈ <strong>ಚೈತ್ರಮಾಸ</strong>ದಲ್ಲಿ ಭಕ್ತಿಯಿಂದ ಪೂಜಿಸಬೇಕು.</p>
  </div>
  <div>
    <p>೧. ಚೈತ್ರಮಾಸ</p>
  </div>
  <div>
    <p>ಶ್ರೀರಾಮನಂತೆ ಬಾಳೋಣ</p>
  </div>
  <div>ಪವನಃ ಪವತಾಮಸ್ಮಿ “ರಾಮಃ” ಶಸ್ತ್ರಭೃತಾಮಹಮ್।<br/>ಝಷಾಣಾಂ ಮಕರಶ್ಚಾಸ್ಮಿ ಸ್ರೋತಸಾಮಸ್ಮಿ ಜಾಹ್ನವೀ॥</div>
  <div>
    <p>ಭಗವದ್ಗೀತಾ ೧೦-೩೧</p>
  </div>
  <div>
    <p>ಪವಿತ್ರಗೊಳಿಸುವವರಲ್ಲಿ ನಾನು <strong>ಗಾಳಿಯೂ</strong>, <strong>ಶಸ್ತ್ರಧಾರಿಗಳಲ್ಲಿ ನಾನು ಶ್ರೀರಾಮಚಂದ್ರ </strong>ನೂ, ಜಲಚರಪ್ರಾಣಿಗಳಲ್ಲಿ ನಾನು <strong>ಮೊಸಳೆಯೂ</strong>, ನದಿಗಳಲ್ಲಿ ನಾನು <strong>ಗಂಗಾನದಿಯೂ</strong> ಆಗಿರುತ್ತೇನೆ.</p>
    <p>ಮತ್ಸ್ಯ, ಕೂರ್ಮ, ವರಾಹ, ನರಸಿಂಹ, ವಾಮನ, ಪರಶುರಾಮ, ಶ್ರೀರಾಮ, ಶ್ರೀಕೃಷ್ಣ , ಬುದ್ಧ ಮತ್ತು ಕಲ್ಕಿ ಎಂದು ಭಗವಂತನಿಗೆ ಹತ್ತು ಅವತಾರಗಳು ಎಂದು ಪ್ರಸಿದ್ಧವಾಗಿವೆಯಷ್ಟೆ? ಈ ದಶಾವತಾರಗಳೂ ಭಗವಂತನ ವಿಭೂತಿಗಳೇ ಆಗಿವೆಯೆಂಬುದರಲ್ಲಿ ಸಂಶಯವಿಲ್ಲ.</p>
    <p>ಆದರೆ <strong>ಶ್ರೀರಾಮಾವತಾರದಲ್ಲಿ</strong> ಭಗವಂತನ ವಿಶೇಷ ವಿಭೂತಿಯನ್ನು ನಾವು ಕಾಣುತ್ತೇವೆ. ಸತ್ಯಧರ್ಮನೀತಿ ಪಾಲನೆಗೋಸ್ಕರವಾಗಿಯೇ ಶ್ರೀರಾಮಾವತಾರವಾಗಿರುತ್ತದೆಯಲ್ಲವೇ? ಶಸ್ತ್ರವನ್ನು ಹಿಡಿದವರು ಅನೇಕರಿದ್ದಾರೆ. ಆದರೆ ಸತ್ಯಧರ್ಮಗಳ ರಕ್ಷಣೆಗಾಗಿ ಶಸ್ತ್ರವನ್ನು ಹಿಡಿದವನೆಂದರೆ <strong>ಶ್ರೀರಾಮಚಂದ್ರನೊಬ್ಬನೇ</strong>! ಇವನು ಭಗವಂತನ ವಿಶೇಷ ವಿಭೂತಿ.</p>
    <p><strong>ಚೈತ್ರಮಾಸ</strong> ಶುಕ್ಲಪಕ್ಷದ ನವಮಿಯಂದು ಶ್ರೀರಾಮಚಂದ್ರನು ಅವತರಿಸಿದ ಪರ್ವಮಾಸ. ಶ್ರೀರಾಮನಿಂದ <strong>ಚೈತ್ರಮಾಸ</strong>ವು ಪವಿತ್ರವಾಗಿದೆ. <strong>ಚೈತ್ರಮಾಸ</strong> ಎಂದಕೂಡಲೇ ನಮ್ಮಗಳ ಕಣ್ಣುಮುಂದೆ ಕಾಣುವ ದೇವತೆ ಶ್ರೀರಾಮಚಂದ್ರ. ಈ ಮಾಸದಲ್ಲಿ ಸಾಧಕರು ಶ್ರೀರಾಮನಂತೆ ಸತ್ಯಸಂಧರೂ ಧರ್ಮನಿಷ್ಠರೂ ಆಗುವ ಪ್ರಯತ್ನವನ್ನು ಮಾಡಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ತಪೋಮೂರ್ತಯೇ ವಾಸುದೇವಾಯ ನಮಃ॥</div>
  <div>ಸಾತ್ತ್ವಿಕಶ್ಚ ತಪೋನಿಷ್ಠಃ ಭೂಯಾದ್ಧೀರಶ್ಚ ಸಾಧಕಃ।<br/><strong>ವೈಶಾಖೇ</strong> ತು <strong>ತಪೋಮಾಸೇ ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p><strong>ವೈಶಾಖ</strong>ವೆಂಬ<strong> ತಪೋಮಾಸ</strong>ದಲ್ಲಿ ಅಧ್ಯಾತ್ಮಸಾಧಕನು ಸಾತ್ತ್ವಿಕನೂ ತಪೋನಿಷ್ಠನೂ ಧೀರನೂ ಆಗಬೇಕು.</p>
  </div>
  <div>
    <p>೨. ವೈಶಾಖಮಾಸ</p>
  </div>
  <div>
    <p>ತಪಸ್ಸಿನ ಆರು ಮುಖಗಳು</p>
  </div>
  <div>ತೇಜಃ ಕ್ಷಮಾ ಧೃತಿಃ ಶೌಚಮ್ ಅದ್ರೋಹೋ ನಾತಿಮಾನಿತಾ।<br/>ಭವಂತಿ ಸಂಪದಂ ದೈವೀಮ್ ಅಭಿಜಾತಸ್ಯ ಭಾರತ॥</div>
  <div>
    <p>ಭಗವದ್ಗೀತಾ ೧೬-೩</p>
  </div>
  <div>
    <p>ತೇಜಸ್ಸು, ಕ್ಷಮೆ, ಧೃತಿ, ಶೌಚ, ಅದ್ರೋಹ, ಅತಿಮಾನಿತ್ವವಿಲ್ಲದಿರುವುದು—ಈ ಸದ್ಗುಣಗಳು ದೈವೀಸಂಪತ್ತಿನ ಮಾನವನಿಗೆ ಸಹಜ.</p>
    <p>ಇದು <strong>ವೈಶಾಖಮಾಸ</strong>. ಹೊರಗಡೆ ಸೂರ್ಯನ ಬಿಸಿಲಿನಿಂದಲೂ, ಒಳಗಡೆ ತಪಸ್ಸಿನ ತಾಪದಿಂದಲೂ ಕೂಡಿರುವ ಮಾಸ <strong>ವೈಶಾಖಮಾಸ</strong>. ಈ ಮಾಸದಲ್ಲಿ ಸಾಧಕರು ಈ <strong>ಆರು</strong> ವಿಧ ತಪಸ್ಸನ್ನು ಆಚರಿಸಬೇಕು.</p>
  </div>
  <div>
    <p><strong>ತೇಜಸ್ಸು</strong>—ಇತರರನ್ನು ತನಗೆ ಬಾಗುವಂತೆ ಮಾಡುವ ತನ್ನ ವ್ಯಕ್ತಿತ್ವ, ವರ್ಚಸ್ಸು, ಆಕರ್ಷಣ ಶಕ್ತಿ, ಪ್ರಭಾವ.</p>
  </div>
  <div>
    <p><strong>ಕ್ಷಮಾ</strong>—ಇತರರು ತನಗೆ ಮಾಡಿರುವ ಅಪರಾಧಗಳನ್ನು ಗಮನಿಸದೇ ಅವರನ್ನು ಕ್ಷಮಿಸಿ, ಅಂಥವರನ್ನೂ ಪ್ರೀತಿಸುವ ಸ್ವಭಾವ.</p>
  </div>
  <div>
    <p><strong>ಧೃತಿ</strong>—ಎಂಥ ಕಷ್ಟನಷ್ಟಗಳು ಬಂದೊದಗಿದಾಗಲೂ ತನ್ನ ಕರ್ತವ್ಯದಿಂದ ಹಾಗೂ ಸ್ವಭಾವದಿಂದ ಜಾರಿಬೀಳದೆ ಧೈರ್ಯವಾಗಿರುವ ಸ್ವಭಾವ.</p>
  </div>
  <div>
    <p><strong>ಶೌಚ</strong>—ಶುದ್ಧವಾದ ಆಹಾರ, ಶುದ್ಧವಾದ ವ್ಯವಹಾರ, ಶುದ್ಧವಾದ ಮಾತುಗಳು, ಶುದ್ಧವಾದ ಮನಸ್ಸು, ಶುದ್ಧವಾದ ಆಚಾರ ನಡತೆಗಳು.</p>
  </div>
  <div>
    <p><strong>ಅದ್ರೋಹ</strong>—ತನ್ನ ಶತ್ರುಗಳಿಗೂ, ತನ್ನನ್ನು ನಿಂದಿಸುವವರಿಗೂ ತಾನು ಮಾತ್ರ ನೋವನ್ನೂ ದ್ವೇಷವನ್ನೂ ಮಾಡದಿರುವಿಕೆ.</p>
  </div>
  <div>
    <p><strong>ನಾತಿಮಾನಿತಾ</strong>—ತನ್ನನ್ನು ದೊಡ್ಡವನೆಂದೂ, ಪ್ರತಿಷ್ಠಿತನೆಂದೂ, ಬುದ್ಧಿವಂತನೆಂದೂ, ಶ್ರೇಷ್ಠನೆಂದೂ ಗರ್ವಪಡದಿರುವಿಕೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಭಕ್ತಿಪ್ರಿಯಾಯ ವಾಸುದೇವಾಯ ನಮಃ॥</div>
  <div>ಭಕ್ತ್ಯಾ ತ್ವನನ್ಯಯಾ ಧೀರೋ ಬ್ರಹ್ಮಚರ್ಯಾದಿಭಿಸ್ತಥಾ।<br/><strong>ಜ್ಯೇಷ್ಠೇ</strong> ಶ್ರೇಷ್ಠೋ ಭವೇ<strong>ನ್ಮಾಸೇ ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅನನ್ಯಭಕ್ತಿ, ಬ್ರಹ್ಮಚರ್ಯ ಮುಂತಾದ ಸಾಧನಗಳಿಂದ ಧೀರನು <strong>ಜ್ಯೇಷ್ಠಮಾಸ</strong>ದಲ್ಲಿ ಶ್ರೇಷ್ಠಸಾಧಕನಾಗಬೇಕು.</p>
  </div>
  <div>
    <p>೩. ಜ್ಯೇಷ್ಠಮಾಸ</p>
  </div>
  <div>
    <p>ಶ್ರೇಷ್ಠಸಾಧಕನ ಲಕ್ಷಣ</p>
  </div>
  <div> ಮಯಿ ಚಾನನ್ಯಯೋಗೇನ ಭಕ್ತಿರವ್ಯಭಿಚಾರಿಣೀ।<br/> ವಿವಿಕ್ತದೇಶಸೇವಿತ್ವಮ್ ಅರತಿರ್ಜನಸಂಸದಿ॥</div>
  <div>
    <p>ಭಗವದ್ಗೀತಾ ೧೩-೧೦</p>
  </div>
  <div>
    <p>ಭಗವಂತನಾದ ನನ್ನಲ್ಲಿ ಅನನ್ಯಯೋಗದಿಂದ, ಬದಲಾವಣೆಯಾಗದ ಭಕ್ತಿ, ಏಕಾಂತಪ್ರದೇಶದಲ್ಲಿ ಹೆಚ್ಚಾಗಿ ವಾಸಮಾಡುವ ಸ್ವಭಾವ, ಸಾಂಸಾರಿಕರಾದ ಲೌಕಿಕ ಜನಗಳ ಜೊತೆ ಹೆಚ್ಚು ಬೆರೆಯದಿರುವಿಕೆ— ಈ ಸಾಧನಗಳನ್ನು ಸಾಧಕರು ಅನುಷ್ಠಾನಮಾಡಬೇಕು.</p>
  </div>
  <div>
    <p>ಇದು <strong>ಜ್ಯೇಷ್ಠಮಾಸ, ಶ್ರೇಷ್ಠಮಾಸ</strong>; ಅಧ್ಯಾತ್ಮಸಾಧಕರು ಶ್ರೇಷ್ಠಸಾಧನಗಳನ್ನು ಅನುಷ್ಠಾನಮಾಡಬೇಕೆಂದು ಉಪದೇಶಿಸುವ ಮಾಸವಿದು. ಈ ಮಾಸದಲ್ಲಿ ಮಾಡಬೇಕಾದ ಮೂರು ಶ್ರೇಷ್ಠಸಾಧನಗಳಿವು:</p>
  </div>
  <div>
    <p><strong>ಭಗವಂತನಲ್ಲಿ ಭಕ್ತಿ</strong>—ಭಗವಂತನೇ ನಮಗೆ ಸರ್ವಸ್ವವೆಂದೂ, ಭಗವಂತನೇ ಜಗತ್ಕಾರಣನೆಂದೂ, ಭಗವಂತನನ್ನೇ ಸಂಪೂರ್ಣವಾಗಿ ನಂಬಿ, ಭಗವಂತನಲ್ಲಿಯೇ ಸರ್ವವನ್ನೂ ಸಮರ್ಪಿಸಿ ಭಗವಂತನಿಗೇ ಶರಣಾಗತನಾಗುವುದು. ಭಗವಂತನಲ್ಲಿ ಅಚಲವಾದ ಭಕ್ತಿ.</p>
  </div>
  <div>
    <p><strong>ವಿವಿಕ್ತದೇಶಸೇವಿತ್ವ</strong>—ಏಕಾಂತವಾಗಿರುವ ಸ್ಥಳಗಳಲ್ಲಿಯೇ ಹೆಚ್ಚು ವಾಸವಾಗಿದ್ದು ಅಲ್ಲಿ ಆತ್ಮಾನುಸಂಧಾನವನ್ನು ಮಾಡಬೇಕೆಂಬ ಬಯಕೆ.</p>
  </div>
  <div>
    <p><strong>ಜನಸಂಸದಿ ಅರತಿಃ</strong>—ಜನಗಳ ಜಂಗುಳಿಯಲ್ಲಿ ಬೆರೆಯದಿರುವಿಕೆ. ಬರೀ ವಿಷಯಾಸಕ್ತರಾದ ಪ್ರಾಕೃತಜನಗಳಲ್ಲಿ ಹೆಚ್ಚಾಗಿ ಬೆರೆಯದಿರುವುದು.</p>
  </div>
  <div>
    <p>ಈ ಮೂರು ಸಾಧನಗಳನ್ನು ಈ ಮಾಸದಲ್ಲಿ ಬೆಳಸಿಕೊಳ್ಳಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ನಿರಹಂಕಾರಾಯ ವಾಸುದೇವಾಯ ನಮಃ॥</div>
  <div>ಅದ್ವೇಷಂ ಸಾಧಕೋ ವಿದ್ವಾನ್ ತಥಾ ಚೇಂದ್ರಿಯನಿಗ್ರಹಮ್।<br/><strong>ಆಷಾಢೇ</strong> ಚಾಚರೇ<strong>ನ್ಮಾಸೇ ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವಿವೇಕಿಯಾದ ಸಾಧಕನು ಎಲ್ಲರಲ್ಲಿ ಪ್ರೀತಿಯನ್ನೂ, ಇಂದ್ರಿಯನಿಗ್ರಹವನ್ನೂ <strong>ಆಷಾಢಮಾಸ</strong>ದಲ್ಲಿ ಆಚರಿಸಬೇಕು.</p>
  </div>
  <div>
    <p>೪. ಆಷಾಢಮಾಸ</p>
  </div>
  <div>
    <p>ಸಂನ್ಯಾಸಿಯ ಏಳು ವ್ರತಗಳು</p>
  </div>
  <div>ಅದ್ವೇಷ್ಟಾ ಸರ್ವಭೂತಾನಾಂ ಮೈತ್ರಃ ಕರುಣ ಏವ ಚ।<br/>ನಿರ್ಮಮೋ ನಿರಹಂಕಾರಃ ಸಮದುಃಖಸುಖಃ ಕ್ಷಮೀ॥</div>
  <div>
    <p>ಭಗವದ್ಗೀತಾ ೧೨-೧೩</p>
  </div>
  <div>
    <p>ಯಾವ ಪ್ರಾಣಿಗಳನ್ನೂ ದ್ವೇಷಮಾಡದಿರುವವನೂ, ಎಲ್ಲ ಪ್ರಾಣಿಗಳಲ್ಲಿಯೂ ಮಿತ್ರಭಾವದಿಂದಿರುವವನೂ, ಎಲ್ಲ ಪ್ರಾಣಿಗಳಲ್ಲಿಯೂ ಕರುಣೆಯನ್ನುಳ್ಳವನೂ, ನಿರ್ಮಮನೂ, ನಿರಹಂಕಾರಿಯೂ, ಸುಖದುಃಖಗಳಲ್ಲಿ ಸಮನೂ, ಮತ್ತು ಕ್ಷಮಾಗುಣಸಂಪನ್ನನೂ ಆದವನೇ ನಿಜವಾದ <strong>ಸಂನ್ಯಾಸಿಯು</strong>.</p>
    <p>ಸರ್ವಸಂಗಪರಿತ್ಯಾಗಿಗಳಾದ ಸಂನ್ಯಾಸಿಗಳಿಗೆ <strong>ಚಾತುರ್ಮಾಸ್ಯವ್ರತ</strong> <strong>ಸಂಕಲ್ಪದ</strong> ಮಾಸ <strong>ಆಷಾಢಮಾಸ</strong>. ಸಂನ್ಯಾಸಿಗಳಿಗೆ ತಪಃಪ್ರಧಾನವಾದ ಮಾಸವಿದು. ಯತಿಗಳಿಗೆ ತಪಸ್ಸಿನ ಏಳು ಮುಖಗಳನ್ನು ಇಲ್ಲಿ ತಿಳಿಸಿದೆ.</p>
  </div>
  <div>
    <p><strong>ಅದ್ವೇಷ್ಟಾ</strong>—ಯಾರನ್ನೂ ದ್ವೇಷಿಸದಿರುವವನು.</p>
  </div>
  <div>
    <p><strong>ಮೈತ್ರಃ</strong>—ಎಲ್ಲರನ್ನೂ ಮಿತ್ರರಂತೆ ಪ್ರೀತಿಯಿಂದ ಕಾಣುವವನು.</p>
  </div>
  <div>
    <p><strong>ಕರುಣಃ</strong>—ದುಃಖದಲ್ಲಿರುವವರನ್ನು ಕರುಣೆಯಿಂದ ಕಾಣುವವನು.</p>
  </div>
  <div>
    <p><strong>ನಿರ್ಮಮಃ</strong>—ಯಾವುದರಲ್ಲಿಯೂ ‘ಮಮಕಾರ’ವಿಲ್ಲದವನು.</p>
  </div>
  <div>
    <p><strong>ನಿರಹಂಕಾರಃ</strong>—ಅಹಂಕಾರವಿಲ್ಲದವನು, ಗರ್ವರಹಿತನು.</p>
  </div>
  <div>
    <p><strong>ಸಮದುಃಖಸುಖಃ</strong>—ಸುಖದುಃಖಗಳಲ್ಲಿ ಸಮನಾಗಿರುವವನು.</p>
  </div>
  <div>
    <p><strong>ಕ್ಷಮೀ</strong>—ತನ್ನನ್ನು ದ್ವೇಷಿಸುವ ಶತ್ರುಗಳನ್ನೂ ಕ್ಷಮಿಸುವವನು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಶ್ರವಣಮಹತ್ತ್ವವಿದೇ ವಾಸುದೇವಾಯ ನಮಃ॥</div>
  <div><strong>ಶ್ರಾವಣೇ</strong> ಶ್ರವಣಂ ಕುರ್ಯಾತ್ ಪರತತ್ತ್ವಸ್ಯ ಸಾಧಕಃ।<br/>ಶ್ರವಣಾದೇವ ಮುಕ್ತಿಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸಾಧಕನು <strong>ಶ್ರಾವಣಮಾಸ</strong>ದಲ್ಲಿ ಪರಬ್ರಹ್ಮದ ಶ್ರವಣವನ್ನೇ ಮಾಡಬೇಕು. ಏಕೆಂದರೆ ಶ್ರವಣದಿಂದಲೇ ಮುಕ್ತಿಯು ದೊರಕುತ್ತದೆ.</p>
  </div>
  <div>
    <p>೫. ಶ್ರಾವಣಮಾಸ</p>
  </div>
  <div>
    <p>ಶ್ರವಣದಿಂದಲೇ ಮುಕ್ತಿಯು</p>
  </div>
  <div>ಮಯ್ಯಾಸಕ್ತಮನಾಃ ಪಾರ್ಥ ಯೋಗಂ ಯುಂಜನ್ಮದಾಶ್ರಯಃ।<br/>ಅಸಂಶಯಂ ಸಮಗ್ರಂ ಮಾಂ ಯಥಾ ಜ್ಞಾಸ್ಯಸಿ ತಚ್ಛೃಣು॥</div>
  <div>
    <p>ಭಗವದ್ಗೀತಾ ೭-೧</p>
  </div>
  <div>
    <p>ನನ್ನಲ್ಲಿಯೇ ಮನಸ್ಸನ್ನು ಇಟ್ಟವನಾಗಿ, ನನ್ನನ್ನೇ ಆಶ್ರಯಿಸಿದವನಾಗಿ, ಯೋಗಾನುಷ್ಠಾನವನ್ನು ಮಾಡುತ್ತಾ ಇದ್ದರೆ, ಎಲೈ ಪಾರ್ಥನೆ, ನೀನು ನಿಸ್ಸಂಶಯವಾಗಿ ನನ್ನನ್ನು ಸರಿಯಾಗಿ ತಿಳಿಯುತ್ತೀಯೆ. ಈ ವಿಚಾರವನ್ನು ನಾನೀಗ ನಿನಗೆ ತಿಳಿಸುತ್ತೇನೆ. ಅದನ್ನು ಈಗ ಶ್ರವಣಮಾಡು.</p>
    <p>ಇದು <strong>ಶ್ರವಣಪ್ರಧಾನ</strong>ವಾದ ಮಾಸ; ಸದ್ಗುರುಗಳಿಂದ ವೇದಾಂತ ಸಂದೇಶಗಳನ್ನು ಶ್ರದ್ಧೆಯಿಂದ ಕೇಳಬೇಕಾದ ಮಾಸವಿದು. ಆದ್ದರಿಂದಲೇ ಜಗದ್ಗುರುವಾದ ಗೀತಾಚಾರ್ಯನು ಉತ್ತಮ ಜಿಜ್ಞಾಸುವಾದ ಅರ್ಜುನನಿಗೆ ಅಲ್ಲಲ್ಲಿ ‘<strong>ಶೃಣು</strong>’, ‘ಕೇಳು’ ಎಂದು ಹೇಳಿರುತ್ತಾನೆ.</p>
    <p>ಶ್ರವಣದಿಂದಲೇ ಜ್ಞಾನೋದಯ, ಶ್ರವಣದಿಂದಲೇ ಅವಿದ್ಯಾನಿವೃತ್ತಿ; ಶ್ರವಣದಿಂದಲೇ ಬಂಧನನಿವೃತ್ತಿ, ಶ್ರವಣದಿಂದಲೇ ಮೋಕ್ಷಪ್ರಾಪ್ತಿ. ಸದ್ಗುರುಗಳ ಸೇವೆಯನ್ನು ಮಾಡುತ್ತಾ ಜಿಜ್ಞಾಸುಸಾಧಕನು ಮಾಡಬೇಕಾದದ್ದೇ <strong>ವೇದಾಂತ ವಾಕ್ಯಾರ್ಥ ಶ್ರವಣ</strong>. ಆದ್ದರಿಂದಲೇ ಈ ಶ್ಲೋಕದಲ್ಲಿ “<strong>ತತ್ ಶೃಣು</strong>” ಎಂದಿದ್ದಾನೆ ಗೀತಾಚಾರ್ಯನು.</p>
    <p>ಭಗವಂತನನ್ನೇ ಆಶ್ರಯಿಸಿದವನಾಗಿ, ಭಗವಂತನಿಗೇ ತನ್ನೆಲ್ಲ ಸಾಧನಾನುಷ್ಠಾನಗಳನ್ನೂ ಭಕ್ತಿಯಿಂದ ಸಮರ್ಪಿಸಿ ವೇದಾಂತಾರ್ಥವನ್ನು ಶ್ರವಣಮಾಡುತ್ತಿದ್ದರೆ ಅಂಥ ಸಾಧಕನು ಭಗವಂತನನ್ನೇ ಹೊಂದುತ್ತಾನೆ ಎಂಬಿದೇ ಗೀತಾಚಾರ್ಯನ ಸಂದೇಶ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವೈಷ್ಣವಪದಾಯ ವಾಸುದೇವಾಯ ನಮಃ॥</div>
  <div>ಭಕ್ತ್ಯಾ ಹಿ ಲಭತೇ ಧೀರೋ ವೈಷ್ಣವಂ ಮಂಗಳಂ ಪದಮ್।<br/>ಭಕ್ತಿಂ <strong>ಭಾದ್ರಪದೇ</strong> ಕುರ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಗವದ್ಭಕ್ತಿಯಿಂದ ಸಾಧಕನು ಮಂಗಳಕರವಾದ ವೈಷ್ಣವಪದವನ್ನು ಹೊಂದುತ್ತಾನೆ. ಆದ್ದರಿಂದ <strong>ಭಾದ್ರಪದ</strong>ಮಾಸದಲ್ಲಿ ಭಕ್ತಿಪರನಾಗಬೇಕು.</p>
  </div>
  <div>
    <p>೬. ಭಾದ್ರಪದಮಾಸ</p>
  </div>
  <div>
    <p>ಭಕ್ತಿಯಿಂದ ಮುಕ್ತಿ</p>
  </div>
  <div>ಸರ್ವಕರ್ಮಾಣ್ಯಪಿ ಸದಾ ಕುರ್ವಾಣೋ ಮದ್ವ್ಯಪಾಶ್ರಯಃ।<br/>ಮತ್ ಪ್ರಸಾದಾದವಾಪ್ನೋತಿ ಶಾಶ್ವತಂ ಪದಮವ್ಯಯಮ್॥</div>
  <div>
    <p>ಭಗವದ್ಗೀತಾ ೧೮-೫೬</p>
  </div>
  <div>
    <p>ಎಲ್ಲ ಕರ್ಮಗಳನ್ನು ಮಾಡುತ್ತಿದ್ದರೂ ಯಾವಾಗಲೂ ನನ್ನನ್ನೇ ಆಶ್ರಯಿಸಿದವನಾದರೆ ಅಂಥವನು, ಅರ್ಜುನನೆ, ನನ್ನ ಅನುಗ್ರಹದಿಂದ ನನ್ನ <strong>ಶಾಶ್ವತವಾದ ವೈಷ್ಣವಪದ</strong>ವನ್ನು ಹೊಂದುತ್ತಾನೆ.</p>
    <p><strong>ಭದ್ರ</strong> (ಮಂಗಳ) ವಾದ, <strong>ಪದ</strong> (ಸ್ಥಾನ) ವನ್ನು ತಿಳಿಸುವ ಮಾಸವಿದು. ಅಧ್ಯಾತ್ಮಸಾಧಕರು <strong>ವೈಷ್ಣವ ಪರಮಪದ</strong>ವನ್ನು ಹೊಂದುವುದಕ್ಕೆ ಮಾಡಬೇಕಾದ ಸಾಧನಗಳನ್ನು ಅನುಷ್ಠಾನಮಾಡುವ ಮಾಸ, <strong>ಭಾದ್ರಪದಮಾಸ</strong>.</p>
    <p>ವೈಷ್ಣವ ಪರಮಪದ ಸ್ವರೂಪನೇ ಆಗಿರುವ ಶ್ರೀಕೃಷ್ಣ ಭಗವಂತನ, ಈ <strong>ಭಾದ್ರಪದ</strong>ಮಾಸದ, ದಿವ್ಯ ಸಂದೇಶವನ್ನು ನೋಡೋಣ.</p>
    <p>ಭಗವಂತನನ್ನೇ ಸಂಪೂರ್ಣವಾಗಿ ಆಶ್ರಯಿಸಿದವನು ಶಾಶ್ವತವಾದ ಪದವನ್ನೇ ಹೊಂದುತ್ತಾನೆ. ಸಾಧಕನು ಮೌನ, ಜಪ, ತಪ, ಧ್ಯಾನ, ದಾನ, ಪೂಜೆ, ಪಾರಾಯಣ, ಹೋಮಾದಿ ಸಾಧನಗಳನ್ನು ಮಾಡುವುದು ಮುಖ್ಯವಲ್ಲ. ಮತ್ತೇನೆಂದರೆ, ಆ ಸಾಧನಗಳನ್ನೆಲ್ಲ ಭಗವಂತನಿಗೇ ಸಮರ್ಪಿಸಿಬಿಡಬೇಕು; “ನನ್ನದೆಂಬುದು ಏನೂ ಇಲ್ಲ, ಎಲ್ಲವೂ ಭಗವಂತನದೇ” ಎಂಬ ಭಾವನೆಯಿಂದ ಅನುಷ್ಠಾನ ಮಾಡುತ್ತಿರಬೇಕು. ಇಂಥ ಸಾಧಕನಿಗೆ ಆಗುವ ಫಲವೆಂದರೆ <strong>ಭದ್ರಪದ</strong> ಪ್ರಾಪ್ತಿ. ಅತ್ಯಂತ ಮಂಗಳಕರವಾದ <strong>ಭದ್ರಪದ</strong>ವೆಂದರೆ ಮೋಕ್ಷವೇ. ಸ್ವರ್ಗಾದಿ ಫಲ ಗಳೆಲ್ಲವೂ ಅನಿತ್ಯ, ಭದ್ರವಾದ ಪದವೆಂಬ ಮೋಕ್ಷವೆಂಬುದೊಂದೇ ನಿತ್ಯ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಶಕ್ತಿಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಭಾವಯೇತ್ ಸಂಪದಂ ಸ್ತ್ರೀಣಾಂ ವಿಭೂತಿಮ್ ಈಶ್ವರಸ್ಯ ವೈ।<br/>ನರೋ <strong>ಹ್ಯಾಶ್ವಯುಜೇ ಮಾಸೇ ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸ್ತ್ರೀಯರ ಸಂಪತ್ತುಗಳನ್ನು ಈಶ್ವರನ ವಿಭೂತಿಗಳೆಂದು ಈ <strong>ಆಶ್ವಯುಜಮಾಸ</strong>ದಲ್ಲಿ ಸಾಧಕನಾದ ನರನು ಭಾವಿಸಬೇಕು.</p>
  </div>
  <div>
    <p>೭. ಆಶ್ವಯುಜಮಾಸ</p>
  </div>
  <div>
    <p>ಸ್ತ್ರೀಯರ ವಿಭೂತಿಗಳಿವು</p>
  </div>
  <div>ಮೃತ್ಯುಃ ಸರ್ವಹರಶ್ಚಾಹಮ್ ಉದ್ಭವಶ್ಚ ಭವಿಷ್ಯತಾಮ್।<br/>ಕೀರ್ತಿಃ ಶ್ರೀರ್ವಾಕ್ಚ ನಾರೀಣಾಂ ಸ್ಮೃತಿರ್ಮೇಧಾ ಧೃತಿಃ ಕ್ಷಮಾ॥</div>
  <div>
    <p>ಭಗವದ್ಗೀತಾ ೧೦-೩೪</p>
  </div>
  <div><p>ಅರ್ಜುನನೆ, ಸರ್ವಹರನಾದ ಮೃತ್ಯುವೂ, ಅಭಿವೃದ್ಧಿಶೀಲರಾದ ಅದೃಷ್ಟವಂತರಿಗೆ ಅಭ್ಯುದಯವೂ ನಾನೇ ಆಗಿರುತ್ತೇನೆ. ಸ್ತ್ರೀಯರಲ್ಲಿರುವ <strong>ಕೀರ್ತಿ</strong>, <strong>ಸಂಪತ್ತು </strong>ಮತ್ತು <strong>ವಾಕ್ಕೂ </strong>ನಾನೇ ಆಗಿರುತ್ತೇನೆ. <strong>ಸ್ಮೃತಿ</strong>, <strong>ಮೇಧಾ</strong>,<strong> ಧೃತಿ</strong>, <strong>ಕ್ಷಮಾ</strong>ಗುಣಗಳೂ ನಾನೇ ಆಗಿರುತ್ತೇನೆ.</p>ರಾಜರುಗಳು ಶಕ್ತಿದೇವತೆಗಳನ್ನು ಆರಾಧಿಸಿ ಸಕಲ ಸಂಪತ್ತುಗಳನ್ನೂ ಹೊಂದುವ ಮಾಸ <strong>ಆಶ್ವಯುಜ ಮಾಸ</strong>. ಪರಮಾತ್ಮನನ್ನು ಲಕ್ಷ್ಮೀ, ಕಾಳೀ, ಗೌರೀ, ಸರಸ್ವತೀ—ಮುಂತಾದ ಸ್ತ್ರೀರೂಪಗಳಿಂದ ಪೂಜಿಸುವ ಮಾಸವಿದು. ಗೀತಾಚಾರ್ಯನ ಸಂದೇಶಗಳನ್ನೀಗ ನೋಡೋಣ.</div>
  <div/>
  <div>೧.</div>
  <div><strong>ಕೀರ್ತಿಃ</strong>—ಪ್ರಿಯವಾದ ಸಂತೋಷಕರವಾದ ಯಶಸ್ಸು.</div>
  <div>೨.</div>
  <div><strong>ಶ್ರೀಃ</strong>—ಎಲ್ಲರೂ ಬಯಸುವ, ಸುಖಹೇತುವಾದ ಸಂಪತ್ತು.</div>
  <div>೩.</div>
  <div><strong>ವಾಕ್</strong>—ಎಂಥವರನ್ನೂ ಮೋಡಿಮಾಡುವಂಥ ಮಾತಿನ ವೈಭವ.</div>
  <div>೪.</div>
  <div><strong>ಸ್ಮೃತಿಃ</strong>—ಅದ್ಭುತವಾದ ಸ್ಮರಣಶಕ್ತಿ.</div>
  <div>೫.</div>
  <div><strong>ಮೇಧಾ</strong>—ಸೂಕ್ಷ್ಮವಿಷಯಗಳನ್ನೂ ಗ್ರಹಿಸುವ ಬುದ್ಧಿಸಾಮರ್ಥ್ಯ.</div>
  <div>೬.</div>
  <div><strong>ಧೃತಿಃ</strong>—ಎಂಥ ಸಂದರ್ಭದಲ್ಲೂ ಎದೆಗುಂದದ ಧೈರ್ಯಶಕ್ತಿ.</div>
  <div>೭.</div>
  <div><strong>ಕ್ಷಮಾ</strong>—ಮಾನಾಪಮಾನಗಳನ್ನು ಸಹಿಸಿಕೊಳ್ಳುವ ಶಕ್ತಿ.</div>
  <div>ಸ್ತ್ರೀಯರ ಈ ವಿಭೂತಿಗಳೆಲ್ಲವೂ ಭಗವಂತನೇ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಾಮಧೇನುಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಧೇನೂನಾಂ <strong>ಕಾರ್ತಿಕೇ ಮಾಸೇ</strong> ಪೂಜನಂ ಪುಣ್ಯವರ್ಧನಮ್।<br/><strong>ಕಾಮಧೇನು</strong>ಸ್ವರೂಪತ್ವಾತ್ <strong>ಗೀತಾಚಾರ್ಯಮಹಂ</strong> ಭಜೇ॥</div>
  <div>
    <p><strong>ಕಾರ್ತಿಕಮಾಸ</strong>ದಲ್ಲಿ ಗೋವುಗಳನ್ನು ಪೂಜಿಸುವುದರಿಂದ ಪುಣ್ಯವು ಹೆಚ್ಚುತ್ತದೆ. ಏಕೆಂದರೆ ಗೋವುಗಳು <strong>ಕಾಮಧೇನು</strong>ವಿನ ಸ್ವರೂಪವೇ.</p>
  </div>
  <div>
    <p>೮. ಕಾರ್ತಿಕ ಮಾಸ</p>
  </div>
  <div>
    <p>ಭಗವಂತನೇ ಕಾಮಧೇನು</p>
  </div>
  <div>ಆಯುಧಾನಾಮಹಂ ವಜ್ರಂ ಧೇನೂನಾಮಸ್ಮಿ ‘ಕಾಮಧುಕ್<span class="en">'e</span><br/>ಪ್ರಜನಶ್ಚಾಸ್ಮಿ ಕಂದರ್ಪಃ ಸರ್ಪಾಣಾಮಸ್ಮಿ ವಾಸುಕಿಃ॥</div>
  <div>
    <p>ಭಗವದ್ಗೀತಾ ೧೦-೨೮</p>
  </div>
  <div>
    <p>ಆಯುಧಗಳಲ್ಲಿ ನಾನು ಇಂದ್ರನ <strong>ವಜ್ರಾಯುಧ</strong>ವಾಗಿರುತ್ತೇನೆ. ಧೇನುಗಳಲ್ಲಿ <strong>ಕಾಮಧೇನು</strong>ವಾಗಿರುತ್ತೇನೆ, ಸೃಷ್ಟಿಮಾಡುವ <strong>ಕಾಮ</strong>ವಾಗಿರುತ್ತೇನೆ, ಸರ್ಪಗಳಲ್ಲಿ ನಾನು <strong>ವಾಸುಕಿ</strong>ಯಾಗಿರುತ್ತೇನೆ.</p>
    <p>ತನ್ನನ್ನೇ ಭಗವಂತನಿಗೆ ಸಮರ್ಪಣೆ ಮಾಡಿಕೊಂಡ ಮಹಾನುಭಾವನಾದ <strong>ಬಲೀಂದ್ರನನು</strong>್ನ ಗೋಧೂಳಿ ಲಗ್ನದಲ್ಲಿ (ಸಾಯಂಕಾಲದಲ್ಲಿ ) ಪೂಜಿಸುವ, ಬಲಿಪಾಡ್ಯಮಿಯಿಂದ ಪ್ರಾರಂಭಗೊಳ್ಳುವ ಮಾಸ, <strong>ಕಾರ್ತಿಕಮಾಸ</strong>. ದೀಪಗಳಿಂದ ಗೃಹಗಳನ್ನು ಬೆಳಗುವಂತೆ ಮಾಡುವ ಮಾಸವಿದು.</p>
    <p>ಗೋವುಗಳನ್ನು ಶೃಂಗರಿಸಿ, ಅಲಂಕರಿಸಿ, ಪೂಜಿಸುವ ಮಾಸವಿದು. ಗೋಪಾಲಕನಾದ ಗೀತಾಚಾರ್ಯನು <strong>ಧೇನೂನಾಮಸ್ಮಿ ಕಾಮಧುಕ್</strong>, ಧೇನುಗಳಲ್ಲಿ ನಾನು <strong>ಕಾಮಧೇನು</strong>ವಾಗಿದ್ದೇನೆ ಎಂದು ಉಪದೇಶಿಸಿರುತ್ತಾನೆ. ಸ್ವರ್ಗಲೋಕದ ಧೇನು, <strong>ಕಾಮಧೇನು</strong>. ಬ್ರಹ್ಮರ್ಷಿಗಳಾದ ವಸಿಷ್ಠಮಹರ್ಷಿಗಳ ಸಂಪತ್ತು <strong>ಕಾಮಧೇನು</strong>.</p>
    <p>ಈಗ ಈ <strong>ಕಾಮಧೇನು</strong>ವು ನಮ್ಮ ಈ ಭೂಲೋಕದಲ್ಲಿ ಉಪಲಭ್ಯವಿಲ್ಲದಿದ್ದರೂ, ನಮಗೆ ಲಭ್ಯವಾಗಿರುವ ಧೇನುಗಳನ್ನೆಲ್ಲ ನಾವು <strong>ಕಾಮಧೇನು</strong>ವೆಂದೇ ಭಾವಿಸೋಣ. ಈ ಗೋವುಗಳಲ್ಲಿ ಭಗವಂತನನ್ನು ಕಾಣಬೇಕು. ಗೋವುಗಳನ್ನು ತಾಯಿಯಂತೆ ಆರಾಧಿಸುತ್ತಾ<strong> ಗೋಮಾತಾ</strong> ಎಂದೇ ನಾವುಗಳು ಕರೆಯುತ್ತೇವೆಯಲ್ಲವೆ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮಾಸರಾಜಾಯ ವಾಸುದೇವಾಯ ನಮಃ॥</div>
  <div><strong>ಮಾರ್ಗಶೀರ್ಷ</strong>ಸ್ತು <strong>ಮಾಸೋ</strong>ಽಯಮುತ್ತಮಃ ಸಂಪ್ರಕೀರ್ತಿತಃ।<br/>ತಸ್ಮಾದ್ ವಿಭೂತಿರೇವಾಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈ <strong>ಮಾರ್ಗಶೀರ್ಷಮಾಸವು</strong> ಅತ್ಯಂತ ಉತ್ತಮವಾದದ್ದು. ಆದ್ದರಿಂದ ಇದು ಭಗವಂತನ ವಿಭೂತಿಯೇ ಆಗಿರುತ್ತದೆ.</p>
  </div>
  <div>
    <p>೯. ಮಾರ್ಗಶೀರ್ಷಮಾಸ</p>
  </div>
  <div>
    <p>ಮಾರ್ಗಶಿರಮಾಸದ ಮಹತ್ತ್ವ</p>
  </div>
  <div>ಬೃಹತ್ಸಾಮ ತಥಾ ಸಾಮ್ನಾಂ ಗಾಯತ್ರೀ ಛಂದಸಾಮಹಮ್।<br/>ಮಾಸಾನಾಂ ಮಾರ್ಗಶೀರ್ಷೋ<strong>ಽ</strong>ಹಮ್ಋತೂನಾಂಕುಸುಮಾಕರಃ॥</div>
  <div>
    <p>ಭಗವದ್ಗೀತಾ ೧೦-೩೫</p>
  </div>
  <div>
    <p>ಸಾಮಗಳಲ್ಲಿ ನಾನು <strong>ಬೃಹತ್ ಸಾಮವೂ</strong>, ಛಂದಸ್ಸುಗಳಲ್ಲಿ ನಾನು <strong>ಗಾಯತ್ರೀ ಛಂದಸ್ಸೂ</strong> ಆಗಿರುತ್ತೇನೆ. ಹನ್ನೆರಡು ಮಾಸಗಳಲ್ಲಿ ನಾನು <strong>ಮಾರ್ಗಶೀರ್ಷಮಾಸ</strong>ವೂ, ಆರು ಋತುಗಳ ಪೈಕಿ ನಾನು <strong>ವಸಂತ ಋತುವೂ</strong> ಆಗಿರುತ್ತೇನೆ.</p>
  </div>
  <div>
    <p>ಇದು <strong>ಮಾರ್ಗಶೀರ್ಷ </strong>ಮಾಸ, ಭಗವಂತನ ವಿಭೂತಿಮಾಸ. ಏಕೆಂದರೆ</p>
  </div>
  <div>೧.</div>
  <div>ತ್ರಿಮೂರ್ತಿಸ್ವರೂಪರಾದ <strong>ದತ್ತಾತ್ರೇಯ ಸದ್ಗುರುಗಳ ಜಯಂತಿ</strong><br/>(ಮಾರ್ಗಶೀರ್ಷ ಶುದ್ಧ ಪೂರ್ಣಿಮಾ—<strong>ದತ್ತಜಯಂತಿ</strong>)</div>
  <div>೨.</div>
  <div>ಪರಮೇಶ್ವರನ ಸುಪುತ್ರನಾದ <strong>ಸುಬ್ರಹ್ಮಣ್ಯನ ಜಯಂತಿ</strong><br/>(ಮಾರ್ಗಶೀರ್ಷ ಶುದ್ಧ ಷಷ್ಠೀ—<strong>ಸ್ಕಂದ ಷಷ್ಠೀ</strong>)</div>
  <div>೩.</div>
  <div>ಶ್ರೀಕೃಷ್ಣಪರಮಾತ್ಮನ ಮಾನಸಪುತ್ರೀ <strong>ಗೀತೆಯ ಜಯಂತಿ</strong><br/>(ಮಾರ್ಗಶೀರ್ಷ ಶುದ್ಧ ಏಕಾದಶೀ—<strong>ಗೀತಾಜಯಂತಿ</strong>)</div>
  <div>೪.</div>
  <div>ಶ್ರೀರಾಮಭಕ್ತನಾದ <strong>ಹನುಮಂತನ ಜಯಂತಿ</strong><br/>(ಮಾರ್ಗಶೀರ್ಷ ಶುದ್ಧ ತ್ರಯೋದಶೀ—<strong>ಹನುಮಜ್ಜಯಂತಿ</strong>)</div>
  <div>೫.</div>
  <div>ಪೂಜ್ಯ ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ<strong> ಸದ್ಗುರು ಜಯಂತಿ</strong><br/>(ಮಾರ್ಗಶೀರ್ಷ ಬಹುಳ ಅಷ್ಟಮೀ—<strong>ಸದ್ಗುರು ಜಯಂತಿ</strong>)</div>
  <div>೬.</div>
  <div>ಗೋಂದಾವಳಿ ಶ್ರೀ ಬ್ರಹ್ಮಚೈತನ್ಯ ಸದ್ಗುರುಮಹಾರಾಜರ<strong> ಆರಾಧನೆ</strong><br/>(ಮಾರ್ಗಶೀರ್ಷ ಬಹುಳ ದಶಮೀ—<strong>ಸದ್ಗುರು ಆರಾಧನೆ</strong>.</div>
  <div>
    <p>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಸದಾತ್ಮನಿರತಾಯ ವಾಸುದೇವಾಯ ನಮಃ॥</div>
  <div>ಶಬ್ದಾದಿವಿಷಯೇಭ್ಯಸ್ತು ಹೀಂದ್ರಿಯಾಣ್ಯುಪಸಂಹರೇತ್।<br/><strong>ಪುಷ್ಯಮಾಸೇ</strong> ನರೋ ಧೀಮಾನ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವಿವೇಕಿಯಾದ ಸಾಧಕನು <strong>ಪುಷ್ಯಮಾಸ</strong>ದಲ್ಲಿ ತನ್ನ ಇಂದ್ರಿಯಗಳನ್ನು ಶಬ್ದಾದಿವಿಷಯಗಳಿಂದ ಒಳಗಡೆಗೆ ಉಪಸಂಹಾರಮಾಡಿಕೊಳ್ಳಬೇಕು.</p>
  </div>
  <div>
    <p>೧೦. ಪುಷ್ಯಮಾಸ</p>
  </div>
  <div>
    <p>ಒಳಕ್ಕೆ ಸರಿಯಬೇಕು</p>
  </div>
  <div>ಯದಾ ಸಂಹರತೇ ಚಾಯಂ ಕೂರ್ಮೋಽಂಗಾನೀವ ಸರ್ವಶಃ।<br/>ಇಂದ್ರಿಯಾಣೀಂದ್ರಿಯಾರ್ಥೇಭ್ಯಃ ತಸ್ಯ ಪ್ರಜ್ಞಾ ಪ್ರತಿಷ್ಠಿತಾ॥</div>
  <div>
    <p>ಭಗವದ್ಗೀತಾ ೨-೫೮</p>
  </div>
  <div>ಆಮೆಯು ತನ್ನ ಅವಯವಗಳನ್ನು ಒಳಗಡೆಗೆ ಸರಿಸಿಕೊಳ್ಳುವಂತೆ ಯಾವ ಸಾಧಕನು ತನ್ನ ಇಂದ್ರಿಯಗಳನ್ನು ಹೊರಗಿನ ವಿಷಯಗಳಿಂದ ಸಂಪೂರ್ಣವಾಗಿ ತನ್ನೊಳಗೇ ಉಪಸಂಹಾರಮಾಡಿಕೊಳ್ಳುತ್ತಾನೆಯೋ, ಅಂಥವನ ಪ್ರಜ್ಞೆಯು ಪ್ರತಿಷ್ಠಿತವಾಗುತ್ತದೆ.</div>
  <div>ಇದು <strong>ಪುಷ್ಯಮಾಸ</strong>. ಈ ಮಾಸದಲ್ಲಿ ಸಾಮಾನ್ಯವಾಗಿ ಉಪನಯನ ವಿವಾಹ ಗೃಹಪ್ರವೇಶಾದಿ ಮಂಗಳಕಾರ್ಯಗಳನ್ನು ಹೆಚ್ಚಾಗಿ ಮಾಡುವುದಿಲ್ಲ. ಇದು ನಿವೃತ್ತಿಪ್ರಧಾನವಾದ ಮಾಸ. ಸಾಧಕರಿಗೆ ಈ ಮಾಸದಲ್ಲಿ ಗೀತಾಚಾರ್ಯನ ಸಂದೇಶವೇನೆಂಬುದನ್ನು ನೋಡೋಣ.</div>
  <div>
    <p>ಸಾಧಕರು ಈ ಮಾಸದಲ್ಲಿ ಇಂದ್ರಿಯ ಚಾಪಲ್ಯವನ್ನು ಕಡಿಮೆಮಾಡಿಕೊಳ್ಳಬೇಕು. ಬಾಹ್ಯ ವ್ಯವಹಾರಗಳನ್ನು ಆದಷ್ಟೂ ಕಡಿಮೆಮಾಡಿಸಿ ಸಾಧಕರನ್ನು ಅಂತರ್ಮುಖಿಗಳನ್ನಾಗಿಸುವ ಮಾಸ, <strong>ಪುಷ್ಯಮಾಸ</strong>. ಆಮೆಯು ಸಹಜವಾಗಿ ತನ್ನ ಅಂಗಾಂಗಳನ್ನು ಒಳಮುಖವಾಗಿ ಮಾಡಿಕೊಳ್ಳುವಂತೆ ಅಧ್ಯಾತ್ಮಸಾಧಕರೂ ಇಂದ್ರಿಯಗಳನ್ನು ಒಳಮುಖವಾಗಿ ಮಾಡಿಕೊಳ್ಳುವ ಪ್ರಯತ್ನವನ್ನು ಮಾಡಬೇಕು. ಶಬ್ದಾದಿ ವಿಷಯಗಳಿಂದ ಸಾಧಕರು ಅಂತರ್ಮುಖಿಗಳಾಗಿ ಆತ್ಮಚಿಂತನೆಯನ್ನು ಮಾಡುತ್ತಿದ್ದರೆ ನಿಧಾನವಾಗಿ ಅಂಥವರು ಸ್ಥಿತಪ್ರಜ್ಞರೇ ಆಗಿಬಿಡುತ್ತಾರೆ. ಇಂದ್ರಿಯನಿಗ್ರಹದಿಂದ ಪರಮಶಾಂತಿಯು ಲಭಿಸುತ್ತದೆಯಲ್ಲವೆ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸೂರ್ಯಸೂರ್ಯಾಯ ವಾಸುದೇವಾಯ ನಮಃ॥</div>
  <div>ವಿಜ್ಞಾನಘನರೂಪಂ ತಂ ಸೂರ್ಯಸ್ಯಾಪಿ ಪ್ರಕಾಶಕಮ್।<br/><strong>ಮಾಘಮಾಸೇ</strong> ಪ್ರಭಾವಂತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವಿಜ್ಞಾನಘನಸ್ವರೂಪನೂ, ಸೂರ್ಯನಿಗೂ ಪ್ರಕಾಶಕನೂ ಮತ್ತು ಪ್ರಭಾವಂತನೂ ಆದ ಗೀತಾಚಾರ್ಯನನ್ನು <strong>ಮಾಘಮಾಸ</strong>ದಲ್ಲಿ ಭಜಿಸುತ್ತೇನೆ.</p>
  </div>
  <div>
    <p>೧೧. ಮಾಘಮಾಸ</p>
  </div>
  <div>
    <p>ಮಹಾಸೂರ್ಯನಿವನು!</p>
  </div>
  <div>ನ ತದ್ಭಾಸಯತೇ ಸೂರ್ಯೋ ನ ಶಶಾಂಕೋ ನ ಪಾವಕಃ।<br/>ಯದ್ಗತ್ವಾ ನ ನಿವರ್ತಂತೇ ತದ್ಧಾಮ ಪರಮಂ ಮಮ॥</div>
  <div>
    <p>ಭಗವದ್ಗೀತಾ ೧೫-೬</p>
  </div>
  <div>ಸೂರ್ಯನು ಯಾವುದನ್ನು ಬೆಳಗಲಾರನೋ, ಚಂದ್ರನಾಗಲೀ ಅಗ್ನಿಯಾಗಲೀ ಯಾವುದನ್ನು ಬೆಳಗಲಾರರೋ, ಯಾವ ಪದವನ್ನು ಹೊಂದಿದರೆ ಅಲ್ಲಿಂದ ಪುನಃ ಸಂಸಾರಚಕ್ರಕ್ಕೆ ಬಂದು ಸಿಕ್ಕಿಕೊಳ್ಳುವುದಿಲ್ಲವೋ, ಅದೇ ನನ್ನ ಪರಮವಾದ ಸ್ಥಾನವು.</div>
  <div>್ಜ್ಝ್ಬ್ಖ್ಥ್ಫ = <p>ಸೂರ್ಯೋಪಾಸನೆಯಿಂದ ಸಕಲ ರೋಗ, ಪಾಪಗಳನ್ನೂ ನಾಶಮಾಡಿಕೊಳ್ಳುವ ಮಾಸ <strong>ಮಾಘಮಾಸ</strong>. <strong>ಮಾ ಅಘ್</strong>ಅ ಎಂದರೆ ಪಾಪವು ಬೇಡ. ಮಾಘಮಾಸದ ಭಾನುವಾರಗಳಂದು ಸೂರ್ಯನಮಸ್ಕಾರದಿಂದ ಆರೋಗ್ಯವು ಲಭಿಸುತ್ತದೆ. <strong>ಆರೋಗ್ಯಂ ಭಾಸ್ಕರಾದ್ ಇಚ್ಛೇತ್</strong>. ಗಂಗಾದಿ ಪವಿತ್ರ ತೀರ್ಥಗಳಲ್ಲಿ ಸ್ನಾನಮಾಡಿದರೆ ಸರ್ವಪಾಪನಾಶಕ ಮಾಸವಿದು. ಈ ಮಾಸದಲ್ಲಿ ಗೀತಾಚಾರ್ಯನ ಸಂದೇಶವನ್ನು ನೋಡೋಣ.</p></div>
  <div>
    <p>್ಜ್ಝ್ಬ್ಖ್ಥ್ಫ = ಇಡೀ ಪ್ರಪಂಚವನ್ನೇ ಬೆಳಗುತ್ತಿದ್ದರೂ ಸೂರ್ಯನು ತನ್ನ ಪ್ರತ್ಯಗಾತ್ಮನನ್ನು ಮಾತ್ರ ತಾನು ಬೆಳಗಲಾರನು. ಸೂರ್ಯನಿಗೂ ಬೆಳಗುವ ಶಕ್ತಿ ಸಾಮರ್ಥ್ಯಗಳನ್ನು ಕೊಟ್ಟಿರುವವನೇ ಪರಮಾತ್ಮನು. <strong>ತಮೇವ ಭಾಂತಮ್ ಅನುಭಾತಿ ಸರ್ವಂ ತಸ್ಯ</strong> <strong>ಭಾಸಾ ಸರ್ವಮಿದಂ ವಿಭಾತಿ</strong>. ಸೂರ್ಯನಿಗೂ ಸೂರ್ಯನಾಗಿರುವಂಥ, ಎಲ್ಲ ಬೆಳಕುಗಳಿಗೂ ಮೂಲ ಪ್ರಕಾಶವಾಗಿರುವಂಥ ಪರಮಾತ್ಮನೇ ಶ್ರೀಕೃಷ್ಣನಾಗಿದ್ದಾನೆ ಎಂದು ಈ ಮಾಘಮಾಸದಲ್ಲಿ ಭಾವಿಸಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಮಾನಂದಾಯ ವಾಸುದೇವಾಯ ನಮಃ॥</div>
  <div>ಕರ್ಮಣಾ ಬಧ್ಯತೇ ಜಂತುಃ ಬ್ರಹ್ಮಜ್ಞಾನೇನ ಮುಚ್ಯತೇ।<br/><strong>ಫಾಲ್ಗುಣೇ </strong>ಚಿಂತಯೇ<strong>ನ್ಮಾಸೇ ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಕರ್ಮದಿಂದ ಮನುಷ್ಯನು ಬದ್ಧನಾಗುತ್ತಾನೆ, ಬ್ರಹ್ಮಜ್ಞಾನದಿಂದ ಮುಕ್ತನಾಗುತ್ತಾನೆ ಎಂದು <strong>ಫಾಲ್ಗುಣ ಮಾಸ</strong>ದಲ್ಲಿ ಚಿಂತಿಸಬೇಕು.</p>
  </div>
  <div>
    <p>೧೨. ಫಾಲ್ಗುಣಮಾಸ</p>
  </div>
  <div>
    <p>ಬ್ರಹ್ಮಜ್ಞಾನಿಗೆ ಜನ್ಮಾಂತರವಿಲ್ಲ</p>
  </div>
  <div>ಅನಿಷ್ಟಮಿಷ್ಟಂ ಮಿಶ್ರಂ ಚ ತ್ರಿವಿಧಂ ಕರ್ಮಣಃ ಫಲಮ್।<br/>ಭವತ್ಯತ್ಯಾಗಿನಾಂ ಪ್ರೇತ್ಯ ನ ತು ಸಂನ್ಯಾಸಿನಾಂ ಕ್ವಚಿತ್॥</div>
  <div>
    <p>ಭಗವದ್ಗೀತಾ ೧೮-೧೨</p>
  </div>
  <div>ಸಂನ್ಯಾಸಿಗಳಲ್ಲದ ಅಜ್ಞರಿಗೆ—ಅನಿಷ್ಟಫಲ, ಇಷ್ಟಫಲ ಮತ್ತು ಮಿಶ್ರಫಲಗಳೆಂದು—ಕರ್ಮಫಲಗಳು ಮೂರು ರೀತಿಯಾಗಿ ಆಗುತ್ತವೆ. ಈ ಫಲಗಳೆಲ್ಲವೂ ಮರಣಾನಂತರ ಉಂಟಾಗುತ್ತವೆ. ಆದರೆ ಆತ್ಮಜ್ಞಾನಿಗಳಾದ ಸಂನ್ಯಾಸಿಗಳಿಗೆ ಮಾತ್ರ ಇಂಥ ಕರ್ಮಫಲಗಳು ಇರುವುದೇ ಇಲ್ಲ.</div>
  <div>ಅಜ್ಞಾನಿಗಳು ಮಾಡುವ ಕರ್ಮಗಳಿಗೆ ಇಷ್ಟಫಲ (ದೇವತಾಜನ್ಮ), ಅನಿಷ್ಟಫಲ (ಆಸುರಜನ್ಮ ), ಮತ್ತು ಮಿಶ್ರಫಲ (ಮಾನವಜನ್ಮ )ಗಳು ಉಂಟಾಗುತ್ತವೆ. ಆದರೆ ಆತ್ಮಜ್ಞಾನಿಗಳಿಗೆ ಕರ್ಮಗಳೆಲ್ಲವೂ ಜ್ಞಾನಾಗ್ನಿ ಯಿಂದ ಸುಟ್ಟು ಬೂದಿಯಾಗಿರುವುದರಿಂದ ಜನ್ಮಾಂತರವಾಗಲೀ ದೇಹಾಂತರವಾಗಲೀ ಸಂಭವಿಸಲಾರದು.</div>
  <div>ಸದ್ಗುರುಗಳ ಉಪದೇಶಾಮೃತವಾಣಿಯಿಂದ ಆತ್ಮಜ್ಞಾನಿಯಾಗಿ ಬಿಟ್ಟರೆ ಅಂಥವನಿಗೆ ಈ ಜನ್ಮದಲ್ಲಿಯೇ ಮುಕ್ತಿಯು ದೊರಕಿಬಿಡುತ್ತದೆ. <strong>ಬ್ರಹ್ಮೈವ ಸನ್ ಬ್ರಹ್ಮಾಪ್ಯೇತಿ</strong>. ಬ್ರಹ್ಮಜ್ಞಾನಿಯು ಬ್ರಹ್ಮವೇ ಆಗಿಬಿಡುತ್ತಾನೆ. ಸಕಲ ವೇದ, ಶಾಸ್ತ್ರ , ಉಪನಿಷತ್ ಪುರಾಣಗಳ ಸಾರವೇ ಬ್ರಹ್ಮವಿದ್ಯೆ. ಸಕಲ ಸಾಧನಗಳ ಗುರಿಯೇ ಬ್ರಹ್ಮವಿದ್ಯೆ. ಮಾನವಜನ್ಮದ ಹೆಗ್ಗುರಿಯೇ ಬ್ರಹ್ಮವಿದ್ಯೆ. ಬ್ರಹ್ಮವಿದ್ಯೆಯಿಂದ ಮಾನವನು ಕೃತಕೃತ್ಯನಾಗಿ ಬಿಡುತ್ತಾನೆ. <strong>ಬ್ರಹ್ಮಜ್ಞಾನಿಗೆ ಜನ್ಮಾಂತರವಿಲ್ಲ</strong>. ಗೀತಾಚಾರ್ಯನ ಸಂದೇಶಗಳನ್ನು ಶ್ರವಣಮಾಡಿ ನಾವುಗಳೂ ಜೀವನ್ಮುಕ್ತರಾಗೋಣ.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
</html>
