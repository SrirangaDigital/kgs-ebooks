<?xml version="1.0"?>
<html>
  <div>॥ ಓಂ ತೇಜಃಪುಂಜಾಯ ವಾಸುದೇವಾಯ ನಮಃ॥</div>
  <div>ಸೂರ್ಯೇ ಯದ್ ದೃಶ್ಯತೇ ತೇಜಃ ಆತ್ಮೈವೇದಂ ನ ಚಾನ್ಯಥಾ।<br/><strong>ಆದಿತ್ಯವಾಸರೇ</strong> ಭಾವ್ಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸೂರ್ಯನಲ್ಲಿ ಕಾಣುವ ತೇಜಸ್ಸು ಆತ್ಮನೇ ಹೊರತು ಬೇರೆಯಲ್ಲ ಎಂದು, ಇಂದು <strong>ಭಾನುವಾರ</strong>ದಂದು ಭಾವಿಸಬೇಕು.</p>
  </div>
  <div>
    <p>ಭಾನುವಾರ</p>
  </div>
  <div>
    <p>೧. ಆದಿತ್ಯನ ತೇಜಸ್ಸು ಆತ್ಮನದೇ</p>
  </div>
  <div>‘ಯದಾದಿತ್ಯಗತಂ ತೇಜಃ’ ಜಗದ್ಭಾಸಯತೇಽಖಿಲಮ್।<br/>ಯಚ್ಚಂದ್ರಮಸಿ ಯಚ್ಚಾಗ್ನೌ ತತ್ತೇಜೋ ವಿದ್ಧಿ ಮಾಮಕಮ್॥</div>
  <div>
    <p>ಭಗವದ್ಗೀತಾ ೧೫-೧೨</p>
  </div>
  <div><p>ಆದಿತ್ಯನಲ್ಲಿರುವ ಯಾವ ತೇಜಸ್ಸು ಸಮಸ್ತ ಜಗತ್ತನ್ನೂ ಬೆಳಗುತ್ತಿದೆಯೋ, ಚಂದ್ರನಲ್ಲಿಯೂ ಮತ್ತು ಅಗ್ನಿಯಲ್ಲಿಯೂ ಯಾವ ತೇಜಸ್ಸು ಇದೆಯೋ, ಆ ತೇಜಸ್ಸನ್ನು ‘ನನ್ನದು’ ಎಂದು ನೀನು ತಿಳಿ.</p>್ಜ್ಝ್ಬ್ಖ್ಥ್ಫ = <p>ಇಂದು <strong>ರವಿವಾರ, ಭಾನುವಾರ, ಆದಿತ್ಯವಾರ</strong>. ರಘುವಂಶದ ಚಕ್ರವರ್ತಿಗಳಿಗೆ ಸತ್ಯಧರ್ಮಗಳ ಬಲವನ್ನು ಅನುಗ್ರಹಿಸಿದ <strong>ಸೂರ್ಯನವಾರ</strong> ಇಂದು. ಸೂರ್ಯವಂಶದ ರಾಜರಿಗೆ ಶಾಂತಿ, ಆನಂದ, ತೃಪ್ತಿ, ಸತ್ಕೀರ್ತಿಗಳನ್ನು ಕರುಣಿಸಿದ, ಗ್ರಹರಾಜನಾದ <strong>ಭಾಸ್ಕರ</strong>ನ ಆರಾಧನೆಯ ವಾರ ಇಂದು. ಗೀತಾಚಾರ್ಯನ <strong>ರವಿವಾರ</strong>ದ ಸಂದೇಶವನ್ನು ಅನುಸಂಧಾನ ಮಾಡೋಣ.</p>್ಜ್ಝ್ಬ್ಖ್ಥ್ಫ = <p>ಆದಿತ್ಯನೆಂದರೆ ಅದಿತಿಯ ಪುತ್ರ. ಇವನೇ ಸೂರ್ಯಭಗವಂತ. ಹಿರಣ್ಯಗರ್ಭ, ವಿರಾಟ್ ಪುರುಷ, ಬ್ರಹ್ಮಾ ಮುಂತಾದ ಪವಿತ್ರನಾಮಗಳಿಂದ ಪೂಜಿಸಲ್ಪಡುವ ಪ್ರಕಾಶದೇವತೆಯೆಂದರೆ ಸೂರ್ಯನು. ತೇಜಃಪುಂಜ, ಪ್ರಕಾಶಸ್ವರೂಪನಾದ ಈ ಆದಿತ್ಯನಲ್ಲಿರುವ ತೇಜಸ್ಸೆಂದರೆ ಜಗತ್ತಿಗೆ ಕಣ್ಣು. ತೇಜಸ್ಸಿರುವುದರಿಂದಲೇ ಆದಿತ್ಯನಿಗೆ ಇಷ್ಟೊಂದು ಮಹತ್ತ್ವವು ಬಂದಿರುತ್ತದೆ. ಬೆಳಕು, ತೇಜಸ್ಸು, ಪ್ರಕಾಶ, ಓಜಸ್ಸುಗಳಿಂದಲೇ ಅಲ್ಲವೆ ಸೂರ್ಯನಿಗೆ ಬೆಲೆ ಬಂದಿರುವದು? ಆ ತೇಜಸ್ಸು ನಿಜವಾಗಿ ಭಗವಂತನೇ. ಚಂದ್ರ ಮತ್ತು ಅಗ್ನಿಗಳಲ್ಲಿರುವ ತೇಜಸ್ಸನ್ನೂ ಭಗವಂತನೆಂದೇ ಇಂದು ಉಪಾಸನೆಮಾಡಬೇಕು.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಾಂತಿರೂಪಾಯ ವಾಸುದೇವಾಯ ನಮಃ॥</div>
  <div>ಯಾ ಕಾಂತಿರ್ವಿದ್ಯತೇ ಚಂದ್ರೇ ಸಾ ಧ್ಯೇಯಾ <strong>ಸೋಮ</strong>ವಾಸರೇ।<br/>ಸರ್ವತಾಪಪ್ರಶಮನೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಚಂದ್ರನಲ್ಲಿ ಕಾಣುವ, ಸರ್ವತಾಪಗಳನ್ನೂ ನಾಶಮಾಡುವ ಕಾಂತಿಯು ಭಗವಂತನೇ ಎಂದು <strong>ಸೋಮವಾರ</strong>ದಂದು ಭಾವಿಸಬೇಕು.</p>
  </div>
  <div>
    <p>ಸೋಮವಾರ</p>
  </div>
  <div>
    <p>೨. ಚಂದ್ರನ ಕಾಂತಿಯೂ ಆತ್ಮನೇ</p>
  </div>
  <div>ಆದಿತ್ಯಾನಾಮಹಂ ವಿಷ್ಣುಃ ಜ್ಯೋತಿಷಾಂ ರವಿರಂಶುಮಾನ್।<br/>ಮರೀಚಿರ್ಮರುತಾಮಸ್ಮಿ ‘ನಕ್ಷತ್ರಾಣಾಮಹಂ ಶಶೀ’॥</div>
  <div>
    <p>ಭಗವದ್ಗೀತಾ ೧೦-೨೧</p>
  </div>
  <div>ದ್ವಾದಶ ಆದಿತ್ಯರುಗಳ ಪೈಕಿ ನಾನು <strong>ವಿಷ್ಣುವೂ</strong>, ತೇಜಸ್ಸುಗಳ ಪೈಕಿ ಸಹಸ್ರಕಿರಣಗಳುಳ್ಳ <strong>ಸೂರ್ಯನೂ</strong>, ಸಪ್ತ ಮರುದ್ದೇವತೆಗಳ ಪೈಕಿ ನಾನು <strong>ಮರೀಚಿಯೂ</strong> ಆಗಿರುತ್ತೇನೆ, ಮತ್ತು ನಕ್ಷತ್ರಗಳಲ್ಲಿ ನಾನು <strong>ಚಂದ್ರ</strong> ನೂ ಆಗಿರುತ್ತೇನೆ.</div>
  <div>
    <p>ಇಂದು <strong>ಚಂದ್ರವಾರ, ಶಶಿವಾರ</strong>; ಎಲ್ಲರ ಮನಸ್ಸಿಗೂ ಆನಂದವನ್ನು ಉಂಟುಮಾಡುವ ಪೂರ್ಣಚಂದ್ರನನ್ನು ಪೂಜಿಸುವ ವಾರ. ಚಂದ್ರನಂತೆ ಪ್ರಿಯದರ್ಶನನಾದ ಗೀತಾಚಾರ್ಯನ ಇಂದಿನ ಸುಂದರ ಸಂದೇಶವೇನೆಂಬುದನ್ನು ಮನನ ಮಾಡೋಣ.</p>
    <p>ಚಂದ್ರನೆಂದರೆ ಸಂತೋಷಗೊಳಿಸುವವನು ಎಂದರ್ಥ. ಚಂದ್ರನನ್ನು ಯಾವಾಗ ನೋಡಿದರೂ, ಯಾರೇ ನೋಡಿದರೂ ಅಂಥವರ ಮನಸ್ಸನ್ನು ಚಂದ್ರನು ಅರಳಿಸುತ್ತಾನೆ. ಅದರಲ್ಲೂ <strong>ಪೂರ್ಣಿಮಾಚಂದ್ರ</strong>ನೆಂದರೆ ಸರ್ವ ರಿಗೂ ಆನಂದ. ಭಗವಾನ್ ಬುದ್ಧ , ದತ್ತಾತ್ರೇಯರು, ವೇದವ್ಯಾಸರು— ಮುಂತಾದ ಮಹಾತ್ಮರುಗಳು ಈ ಭೂಮಿಯ ಮೇಲೆ ಅವತರಿಸಿದ್ದು ಪೂರ್ಣಿಮೆಯ ದಿವಸ. ಅಜ್ಞಾನವನ್ನು ದೂರಮಾಡಿ ಮನಸ್ಸಿನ ಶುದ್ಧತೆಯ ಮೂಲಕ ಸರ್ವರಿಗೂ ಜ್ಞಾನವನ್ನು ಉಂಟುಮಾಡುವ ಸಮೀಪತಮ ದೇವತೆಯೆಂದರೆ <strong>ಚಂದ್ರನಾರಾಯಣ</strong>. ಆಕಾಶಕ್ಕೆ ಭೂಷಣವಾಗಿರುವ ಚಂದ್ರನನ್ನು ಭಗವಂತನೆಂದೇ ಇಂದು ಉಪಾಸನೆಮಾಡಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮಂಗಳಾತ್ಮನೇ ವಾಸುದೇವಾಯ ನಮಃ॥</div>
  <div>ಆತ್ಮಜ್ಞಾನಂ ಪರಂ ಜ್ಞಾನಂ ಮಂಗಳಂ <strong>ಭೌಮವಾಸರೇ</strong>।<br/>ಪ್ರಾಪ್ತವ್ಯಂ ಜ್ಞಾನಮೇವಾತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮಜ್ಞಾನವೇ ಶ್ರೇಷ್ಠವಾದ ಹಾಗೂ ಪವಿತ್ರವಾದ ಜ್ಞಾನವು. ಆದ್ದರಿಂದ <strong>ಮಂಗಳವಾರ</strong>ದಂದು <strong>ಮಂಗಳವಾದ</strong> ಆತ್ಮಜ್ಞಾನವನ್ನೇ ಹೊಂದಬೇಕು.</p>
  </div>
  <div>
    <p>ಮಂಗಳವಾರ</p>
  </div>
  <div>
    <p>೩. ಆತ್ಮಜ್ಞಾನವೇ ಮಂಗಳ</p>
  </div>
  <div>ನ ಹಿ ಜ್ಞಾನೇನ ಸದೃಶಂ ಪವಿತ್ರಮಿಹ ವಿದ್ಯತೇ।<br/>ತತ್ ಸ್ವಯಂ ಯೋಗಸಂಸಿದ್ಧಃ ಕಾಲೇನಾತ್ಮನಿ ವಿಂದತಿ॥</div>
  <div>
    <p>ಭಗವದ್ಗೀತಾ ೪-೩೮</p>
  </div>
  <div>
    <p>ಹದಿನಾಲ್ಕು ಲೋಕಗಳಲ್ಲಿ ಪವಿತ್ರವಾದ ಆತ್ಮಜ್ಞಾನಕ್ಕೆ ಸಮವಾದ ಸಂಪತ್ತೆಂಬುದು ಬೇರೊಂದಿಲ್ಲ. ಕರ್ಮಯೋಗದಿಂದ ಚಿತ್ತಶುದ್ಧಿಯನ್ನು ಹೊಂದಿದ ಸಾಧಕನು ಇಂಥ ಆತ್ಮಜ್ಞಾನವನ್ನು ತಾನೇ ತಾನಾಗಿ ಕಾಲಕ್ರಮದಿಂದ ಹೊಂದುತ್ತಾನೆ.</p>
    <p>ಇಂದು <strong>ಮಂಗಳವಾರ</strong>; ಶಿವ, ಭದ್ರ, ಕಲ್ಯಾಣ, ಶುಭ—ಇವೆಲ್ಲವೂ ಪರ್ಯಾಯವಾಚಕ ಶಬ್ದಗಳೇ. ಇಂಥ ಪವಿತ್ರ ದಿನದಂದು ಮಂಗಳಾತ್ಮಕನಾದ ಗೀತಾಚಾರ್ಯನ ಸಂದೇಶವೇನೆಂಬುದನ್ನು ಇದೀಗ ನೋಡೋಣ.</p>
    <p>ಈ ವಿಶಾಲಪ್ರಪಂಚದಲ್ಲಿ ಪವಿತ್ರವಾದ ಮಂಗಳಕರವಾದ ಪದಾರ್ಥಗಳು ಸಾಕಷ್ಟು ಇರುತ್ತವೆ. ವೇದಗಳು ಪವಿತ್ರ, ವೈದಿಕ ಕರ್ಮಗಳೂ ಪವಿತ್ರ, ಜಪತಪಾದಿಗಳೂ ಪವಿತ್ರ, ಸೂರ್ಯಚಂದ್ರ ನಕ್ಷತ್ರ ಸಮುದ್ರ ಗಿರಿ ಮುಂತಾದವೆಲ್ಲವೂ ಪವಿತ್ರವೇ. ಇವೆಲ್ಲಕ್ಕೂ ತಮ್ಮತಮ್ಮದೇ ಆದ ಸ್ಥಾನಮಾನ ಯೋಗ್ಯತೆಗಳು ಇರುತ್ತವೆ.</p>
    <p>ಆದರೆ ಮಂಗಳಗಳಿಗೆಲ್ಲ ಮಂಗಳವಾದ, ಪವಿತ್ರಗಳಿಗೆಲ್ಲ ಪರಮಪವಿತ್ರವಾದ, ಏಕೈಕ ವಸ್ತುವೆಂದರೆ <strong>ಆತ್ಮಜ್ಞಾನ</strong>. “<strong>ನ ಹಿ ಜ್ಞಾನೇನ ಸದೃಶಂ ಪವಿತ್ರಮಿಹ</strong> <strong>ವಿದ್ಯತೇ</strong>”. ಆತ್ಮಜ್ಞಾನಕ್ಕೆ ಸಮಾನವಾದ ಪವಿತ್ರವಾದ ವಸ್ತು ಬೇರೊಂದಿಲ್ಲ. ಇಂಥ ಜ್ಞಾನೋಪದೇಶಕನಾದ ಆಚಾರ್ಯನೆಂದರೆ ಗೀತಾಚಾರ್ಯನೇ ಎಂದು ಭಾವಿಸಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬುಧಪುಂಗವಾಯ ವಾಸುದೇವಾಯ ನಮಃ॥</div>
  <div>ದುಃಖಭೋಗಾದ್ ನಿವೃತ್ತಃ ಸನ್ ವಿವೇಕೀ <strong>ಬುಧವಾಸರೇ</strong>।<br/>ಆತ್ಮಧ್ಯಾನಪರೋ ಭೂಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದುಃಖಹೇತುವಾದ ಭೋಗದಿಂದ ನಿವೃತ್ತನಾಗಿ, ವಿವೇಕಿಯಾದ ಸಾಧಕನು ಇಂದು <strong>ಬುಧವಾರ</strong>ದಂದು ಆತ್ಮಧ್ಯಾನಪರನಾಗಬೇಕು.</p>
  </div>
  <div>
    <p>ಬುಧವಾರ</p>
  </div>
  <div>
    <p>೪. ವಿವೇಕಿಯಾಗಬೇಕು</p>
  </div>
  <div>ಯೇ ಹಿ ಸಂಸ್ಪರ್ಶಜಾ ಭೋಗಾಃ ದುಃಖಯೋನಯ ಏವ ತೇ।<br/>ಆದ್ಯಂತವಂತಃ ಕೌಂತೇಯ ನ ತೇಷು ರಮತೇ ಬುಧಃ॥</div>
  <div>
    <p>ಭಗವದ್ಗೀತಾ ೫-೨೨</p>
  </div>
  <div><p>ಇಂದ್ರಿಯ ವಿಷಯಗಳ ಸಂಬಂಧದಿಂದ ಹುಟ್ಟಿದ ಭೋಗಗಳೆಲ್ಲವೂ ದುಃಖಕ್ಕೇ ಕಾರಣ. ಏಕೆಂದರೆ ಈ ಭೋಗಗಳೆಲ್ಲವೂ ಆದಿಯನ್ನೂ ಅಂತವನ್ನೂ ಉಳ್ಳವುಗಳಾಗಿವೆ. ಆದ್ದರಿಂದ, ಕೌಂತೇಯನೆ, ವಿವೇಕಿಯಾದ <strong>ಬುಧನು</strong> ಆ ಭೋಗಗಳಲ್ಲಿ ರಮಿಸುವುದಿಲ್ಲ.</p>ಬುದ್ಧಿಕಾರಕನಾದ ಜ್ಞಾನಸ್ವರೂಪನಾದ ಬುಧಗ್ರಹವನ್ನು ಭಕ್ತಿಯಿಂದ ಆರಾಧಿಸುವ ಪವಿತ್ರವಾರ <strong>ಬುಧವಾರ</strong>. ಬುಧಪುಂಗವನಾದ ಶ್ರೀಗೀತಾಚಾರ್ಯನ ಇಂದಿನ ಸಂದೇಶವನ್ನು ಇದೀಗ ಚಿಂತಿಸೋಣ.</div>
  <div>ಧೀರನಾದ ಆತ್ಮಜ್ಞಾನಿಯೊಬ್ಬನೇ <strong>ಬುಧನು</strong>. ಬುಧನೆಂದರೆ ವಿವೇಕಿ, ಜಾಣ, ಚತುರ, ಸಮರ್ಥ; ಅನಿತ್ಯವಾದ ದುಃಖದಾಯಕವಾದ ಇಂದ್ರಿಯ ಭೋಗಗಳಿಗೆ ಸಿಕ್ಕಿಕೊಳ್ಳದವನೇ ಬುದ್ಧಿವಂತನಾದ <strong>ಬುಧನು</strong>. ಪಶು ಪಕ್ಷಿಗಳೂ, ನಾಯಿ ನರಿಗಳೂ, ಕ್ರಿಮಿ ಕೀಟಗಳೂ, ದೇವಾಸುರ ಮಾನವರೆಲ್ಲರೂ ಇಂದ್ರಿಯಗಳಿಗೆ ದಾಸರಾಗಿ ಭೋಗಸಾಗರದಲ್ಲಿ ಮಗ್ನರಾಗಿ ದುಃಖಿಗಳಾಗಿರುವಾಗ ಆತ್ಮಜ್ಞಾನಿಯು ಮಾತ್ರ ವಿವೇಕದ ಬಲದಿಂದ <strong>ಬುಧ</strong>ನಾಗಿ, ಧೀರನಾಗಿ ಆತ್ಮಾನಂದಸಾಗರದಲ್ಲಿ ಮುಳುಗಿರುತ್ತಾನೆ.</div>
  <div>
    <p>ಆತ್ಮಜ್ಞಾನಿಯು ಸ್ವರೂಪನಿಷ್ಠನಾಗಿರುವುದರಿಂದ <strong>ಬುಧ</strong>ನೆನಿಸಿರುತ್ತಾನೆ. ಇಂಥ ಬುಧನು ಗೀತಾಚಾರ್ಯನೇ ಎಂದು ಉಪಾಸನೆ ಮಾಡಬೇಕು. ಸಾಧಕರು ವಿವೇಕಿಗಳಾಗಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಗುರುಭಕ್ತಾಯ ವಾಸುದೇವಾಯ ನಮಃ॥</div>
  <div>ಗುರುಸೇವಾತತ್ಪರಶ್ಚ ಜಿಜ್ಞಾಸು<strong>ಗುರ್ರುವಾಸರೇ</strong>।<br/>ಗುರುಪೂಜಾಪರೋ ಭೂಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮತತ್ತ್ವಜಿಜ್ಞಾಸುವು ಈ <strong>ಗುರುವಾರ</strong>ದಂದು ಗುರುಸೇವಾತತ್ಪರನೂ ಗುರುಪೂಜಾಪರನೂ ಆಗಬೇಕು.</p>
  </div>
  <div>
    <p>ಗುರುವಾರ</p>
  </div>
  <div>
    <p>೫. ಗುರುಸೇವಾಫಲವಿದು</p>
  </div>
  <div>ತದ್ವಿದ್ಧಿ ಪ್ರಣಿಪಾತೇನ ಪರಿಪ್ರಶ್ನೇನ ಸೇವಯಾ।<br/>ಉಪದೇಕ್ಷ್ಯಂತಿ ತೇ ಜ್ಞಾನಂ ಜ್ಞಾನಿನಸ್ತತ್ತ್ವದರ್ಶಿನಃ॥</div>
  <div>
    <p>ಭಗವದ್ಗೀತಾ ೪-೩೪</p>
  </div>
  <div><p>ಸದ್ಗುರುಗಳಿಗೆ ನಮಸ್ಕಾರ ಮಾಡುವುದರಿಂದ, ಪರಿಪ್ರಶ್ನೆಯಿಂದ ಹಾಗೂ ಸದ್ಗುರುಗಳ ಸೇವೆಯಿಂದ ಆ ಪರಬ್ರಹ್ಮವನ್ನು ನೀನು ತಿಳಿಯಬೇಕು. ಆತ್ಮಜ್ಞಾನಿಗಳಾದ ಆ ತತ್ತ್ವದರ್ಶಿಗಳು, ಎಲೈ ಅರ್ಜುನನೆ, ನಿನಗೆ ಜ್ಞಾನವನ್ನು ಉಪದೇಶಿಸುತ್ತಾರೆ.</p>ಇಂದು <strong>ಗುರುವಾರ</strong>, ಸದ್ಗುರುಗಳ ಸೇವೆಯನ್ನು ಮಾಡಿ ಅವರ ಅನುಗ್ರಹವನ್ನು ಪಡೆಯುವ ಪವಿತ್ರವಾರ. ಜಗದ್ಗುರು ಗೀತಾಚಾರ್ಯನ ಇಂದಿನ ಸಂದೇಶವನ್ನು ಕೇಳೋಣ.</div>
  <div>
    <p><strong>ಗು</strong>—ಎಂದರೆ ಅಜ್ಞಾನಾಂಧಕಾರವನ್ನು, <strong>ರು</strong>—ಎಂದರೆ ನಾಶಮಾಡುವವನು. ‘ಗುರು’ ಎಂದರೆ ಅಜ್ಞಾನವನ್ನು ದೂರಮಾಡುವವನು ಎಂದರ್ಥ. ಅಧ್ಯಾತ್ಮ ಸಾಧಕರಿಗೆ ಇಂದು <strong>ಶುಭವಾರ</strong>; ಸದ್ಗುರುಗಳೆಂದರೆ ಪರಬ್ರಹ್ಮಸ್ವರೂಪರೇ ಎಂಬ ಸದ್ಭಾವನೆಯಿಂದ ಗುರುಗಳನ್ನು ನಮಸ್ಕರಿಸಬೇಕು. ಸದ್ಗುರುಗಳಿಗೆ <strong>ಪ್ರ ಣಿ ಪಾತ</strong>ವನ್ನು ಮಾಡಬೇಕು, ಭಕ್ತಿಯಿಂದ ನಮಸ್ಕರಿಸಬೇಕು, ಭಕ್ತಿಯಿಂದ ಸದ್ಗುರುಸೇವೆಯನ್ನು ಮಾಡಬೇಕು, ಪರಿಪ್ರಶ್ನೆಯನ್ನು ಮಾಡಬೇಕು. ಬಂಧವೆಂದರೇನು? ಮೋಕ್ಷದ ಸ್ವರೂಪವೇನು? ಅವಿದ್ಯೆಯೆಂದರೇನು? ವಿದ್ಯೆಯೆಂದರೇನು? ಹೀಗೆ ಕೇಳುವದೇ ಪರಿಪ್ರಶ್ನೆ. ಹೀಗೆ ಇಂದು ಸದ್ಗುರುಗಳಿಗೆ ನಮಸ್ಕಾರ, ಸದ್ಗುರು ಸೇವೆಯ ಮೂಲಕ ಪರಿಪ್ರಶ್ನೆಗಳನ್ನು ಮಾಡಿ ಶಿಷ್ಯನು ಉದ್ಧಾರವಾಗಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಹ್ಮವಿದ್ಯಾಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಬ್ರಹ್ಮವಿದ್ಯಾಫಲಪ್ರೇಪ್ಸುಃ ಸಾಧಕಃ <strong>ಶುಕ್ರವಾಸರೇ</strong>।<br/>ಗುರುಭಕ್ತಿಂ ಪ್ರಕುರ್ವೀತ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮವಿದ್ಯಾಫಲವನ್ನು ಹೊಂದಲು ಬಯಸುವ ಸಾಧಕನು ಇಂದು <strong>ಶುಕ್ರವಾರ</strong>ದಂದು ಗುರುಭಕ್ತಿಯನ್ನು ಮಾಡಬೇಕು.</p>
  </div>
  <div>
    <p>ಶುಕ್ರವಾರ</p>
  </div>
  <div>
    <p>೬. ಗುರುಸ್ಮರಣೆ</p>
  </div>
  <div>ವೃಷ್ಣೀನಾಂ ವಾಸುದೇವೋಽಸ್ಮಿ ಪಾಂಡವಾನಾಂ ಧನಂಜಯಃ।<br/>ಮುನೀನಾಮಪ್ಯಹಂ ವ್ಯಾಸಃ ‘ಕವೀನಾಮುಶನಾಕವಿಃ’॥</div>
  <div>
    <p>ಭಗವದ್ಗೀತಾ ೧೦-೩೭</p>
  </div>
  <div>
    <p>ವೃಷ್ಣಿವಂಶದವರಲ್ಲಿ ನಾನು <strong>ವಾಸುದೇವನೂ</strong>, ಪಾಂಡವರಲ್ಲಿ ನಾನು <strong>ಧನಂಜಯನೂ</strong>, ಮುನಿಗಳಲ್ಲಿ <strong>ವೇದವ್ಯಾಸನೂ</strong> ಮತ್ತು ಕವಿಗಳಲ್ಲಿ <strong>ಉಶನಾಕವಿಯೂ</strong> (ಶುಕ್ರಾಚಾರ್ಯನೂ) ಆಗಿರುತ್ತೇನೆ.</p>
    <p>ಇಂದು <strong>ಶುಕ್ರವಾರ</strong>. ಅಸುರರ ಗುರುಗಳಾದ ಶುಕ್ರಾಚಾರ್ಯರನ್ನು ನೆನಪಿಸುವ ವಾರವಿದು. ಮಹಾಲಕ್ಷ್ಮೀ ಮಹಾಗೌರೀ ಮಹಾಸರಸ್ವತೀ ದೇವತೆಗಳನ್ನು ಶ್ರದ್ಧಾಭಕ್ತಿಯಿಂದ ಆರಾಧಿಸುವ <strong>ಶುಭವಾರ</strong>ವಿದು. ಬ್ರಹ್ಮವಿದ್ಯಾ ಸ್ವರೂಪಿಣಿಯಾದ ಶಾರದಾಂಬಾ ದೇವಿಯನ್ನು ಪೂಜಿಸುವ ದಿವ್ಯವಾರವಿದು. ಗೀತಾಚಾರ್ಯನ ಇಂದಿನ ಸಂದೇಶವನ್ನೀಗ ಆಲಿಸೋಣ.</p>
  </div>
  <div>೧.</div>
  <div><strong>ವೃಷ್ಣಿಗಳಲ್ಲಿ ನಾನು ವಾಸುದೇವನು</strong>—ವೃಷ್ಣಿವಂಶಕ್ಕೆ ತಿಲಕಪ್ರಾಯನಾದ ವಸುದೇವನ ಮಗನಾದ <strong>ಶ್ರೀಕೃಷ್ಣನೂ</strong> ನಾನೇ.</div>
  <div>೨.</div>
  <div><strong>ಪಾಂಡವರಲ್ಲಿ ಧನಂಜಯನೂ ನಾನೇ</strong>—ಧರ್ಮಾತ್ಮರಾದ ಪಾಂಡವರಲ್ಲಿ ಕೀರ್ತಿಸಂಪನ್ನನಾದ <strong>ಅರ್ಜುನನೂ</strong> ನಾನೇ.</div>
  <div>೩.</div>
  <div><strong>ಮುನಿಗಳಲ್ಲಿ ನಾನು ವೇದವ್ಯಾಸರು</strong>—ಮಹಾವಿಷ್ಣುವಿನ ಸ್ವರೂಪರಾದ ವೇದವ್ಯಾಸರು ಸಕಲ ಮುನಿಗಳಲ್ಲಿಯೂ ಶ್ರೇಷ್ಠರಾಗಿರುತ್ತಾರೆ.</div>
  <div>೪.</div>
  <div><strong>ಕವಿಗಳಲ್ಲಿ ಉಶನಾಕವಿಯು</strong>—ಅತೀಂದ್ರಿಯ ವಿಷಯಗಳನ್ನು ಬಲ್ಲ ಕವಿಗಳ ಪೈಕಿ ಶುಕ್ರಾಚಾರ್ಯರು ಭಗವಂತನ ವಿಭೂತಿ.ಭಗವಿದ್ವಿಭೂತಿಗಳಾದ ಇವರನ್ನು ಇಂದು ಸ್ಮರಿಸಬೇಕು.</div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಮಶಾಂತಿಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಶ್ರದ್ಧಾವಾನ್ ತತ್ಪರಶ್ಚೈವ ಜಿಜ್ಞಾಸುಃ <strong>ಸ್ಥಿರವಾಸರೇ</strong>।<br/>ಜ್ಞಾನಾನ್ಮುಕ್ತೋ ಭವತ್ಯೇವ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರದ್ಧಾವಂತನೂ ತತ್ಪರನೂ ಆಗಿರುವಂಥ ಜಿಜ್ಞಾಸುವು <strong>ಶನಿವಾರ</strong>ದಂದು ಜ್ಞಾನವನ್ನು ಪಡೆದುಕೊಂಡು ಮುಕ್ತನಾಗಿಬಿಡುತ್ತಾನೆ.</p>
  </div>
  <div>
    <p>ಶನಿವಾರ</p>
  </div>
  <div>
    <p>೭. ಜ್ಞಾನದಿಂದ ಮುಕ್ತಿ</p>
  </div>
  <div>ಶ್ರದ್ಧಾವಾನ್ ಲಭತೇ ಜ್ಞಾನಂ ತತ್ಪರಃ ಸಂಯತೇಂದ್ರಿಯಃ।<br/>ಜ್ಞಾನಂ ಲಬ್ಧ್ವಾ ಪರಾಂ ಶಾಂತಿಮ್ ಅಚಿರೇಣಾಧಿಗಚ್ಛತಿ॥</div>
  <div>
    <p>ಭಗವದ್ಗೀತಾ ೪-೩೯</p>
  </div>
  <div>
    <p>ಶ್ರದ್ಧಾವಂತನೂ ತತ್ಪರನೂ ಸಂಯತೇಂದ್ರಿಯನೂ ಆದ ಜಿಜ್ಞಾಸುವು ಜ್ಞಾನವನ್ನು ಹೊಂದುತ್ತಾನೆ. ಆತ್ಮಜ್ಞಾನವನ್ನು ಹೊಂದಿದ ಕೂಡಲೇ ಅಂಥವನು ಪರಮಶಾಂತಿಯೆಂಬ <strong>ಮೋಕ್ಷ</strong>ವನ್ನು ಹೊಂದುತ್ತಾನೆ.</p>
    <p>ಇಂದು <strong>ಶನಿವಾರ</strong>. ಸಪ್ತಾಹದ ಕೊನೆಯ ವಾರ. ಮುಕ್ತಿದಾಯಕ ನಾದ ಶನಿಮಹಾತ್ಮನನ್ನು ಆರಾಧಿಸಿ, ಆನಂದಸ್ವರೂಪನಾದ ಲಕ್ಷ್ಮೀ ವೆಂಕಟೇಶ್ವರನನ್ನು ಪೂಜಿಸಿ ಮೋಕ್ಷವನ್ನು ಹೊಂದುವ<strong> ಪವಿತ್ರವಾರವಿದು</strong>. ಮುಕ್ತಿದಾಯಕ ಗೀತಾಚಾರ್ಯನ ಆರು ಸಂದೇಶಗಳನ್ನೀಗ ಆಲಿಸೋಣ.</p>
  </div>
  <div>೧.</div>
  <div>ಗುರುಶಾಸ್ತ್ರಗಳ ಮಾತಿನಲ್ಲಿ ಸಾಧಕನಿಗೆ <strong>ಶ್ರದ್ಧೆಯು</strong> ಇರಬೇಕು.</div>
  <div>೨.</div>
  <div><strong>ತತ್ಪರ</strong>ನಾಗಿರಬೇಕು. ಆತ್ಮಜ್ಞಾನವೇ ನನಗೆ ಬೇಕೇ ಬೇಕೆಂಬ ತೀವ್ರತೆಯಿರಬೇಕು. ಶ್ರದ್ಧೆಯ ಜೊತೆಗೆ ತತ್ಪರತೆಯೂ ಇರಬೇಕು.</div>
  <div>೩.</div>
  <div><strong>ಸಂಯತೇಂದ್ರಿಯನೂ</strong> ಆಗಿರಬೇಕು. ತುಂಟ ಇಂದ್ರಿಯಗಳನ್ನು ಅನಾತ್ಮವಿಷಯಗಳಿಂದ ಒಳಗಡೆಗೆ ಸರಿಸಿಕೊಳ್ಳುತ್ತಿರಬೇಕು.</div>
  <div>೪.</div>
  <div>ಇಂಥವನು <strong>ಆತ್ಮಜ್ಞಾನವನ್ನು</strong> ಹೊಂದಿಬಿಡುತ್ತಾನೆ.</div>
  <div>೫.</div>
  <div><strong>ಆತ್ಮಜ್ಞಾನದಿಂದ</strong> ಪರಮಶಾಂತಿಯನ್ನು ಎಂದರೆ <strong>ಮೋಕ್ಷ</strong>ವನ್ನು ಹೊಂದುತ್ತಾನೆ.</div>
  <div>೬.</div>
  <div><strong>ಬ್ರಹ್ಮಾತ್ಮಜ್ಞಾನದಿಂದ ಮುಕ್ತನಾದರೆ ಅವನಿಗೆ ಪುನರ್ಜನ್ಮವಿಲ್ಲ</strong>.<p>ನಾವೆಲ್ಲರೂ ಆತ್ಮಜ್ಞಾನದಿಂದ ಇಂದೇ ಮುಕ್ತರಾಗಿಬಿಡೋಣ.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
</html>
