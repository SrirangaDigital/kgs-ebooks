<?xml version="1.0"?>
<html>
  <div>
    <p>ಪ್ರಕಾಶಕರ ಬಿನ್ನಪ</p>
    <p>ಧಾರ್ಮಿಕ, ವೇದಾಂತ ಗ್ರಂಥಗಳನ್ನು ತಪ್ಪಿಲ್ಲದೇ ಸುಂದರವಾಗಿ ಮುದ್ರಿಸಿ, ಪ್ರಕಾಶಗೊಳಿಸಿ ಓದುಗರಿಗೆ ಸಮರ್ಪಿಸಬೇಕೆಂಬ ಸದುದ್ದೇಶದಿಂದ ಉದಯವಾಗಿರುವ ಸಂಸ್ಥೆ, <strong>ಶ್ರೀ ನಿತ್ಯಾನಂದ ಪ್ರಿಂಟರ್ಸ್</strong> ಮತ್ತು <strong>ಶ್ರೀ ನಿತ್ಯಾನಂದ ಪ್ರಕಾಶನ</strong>. ಶ್ರೀ ಕೆ. ಜಿ. ಸುಬ್ರಾಯಶರ್ಮರಿಂದ ೧೯೮೮ರಲ್ಲಿ ಪ್ರಾರಂಭಿಸಲ್ಪಟ್ಟ “<strong>ಶಂಕರಭಾಸ್ಕರ</strong>” ಪತ್ರಿಕೆಯ ಮುದ್ರಣ ಕಾರನಾಗಿ, ಶ್ರೀ ಶರ್ಮಾಜಿಯವರ <strong>ಶಾಂಕರ ಸಂವತ್ಸರ</strong>, <strong>ವೇದಾಂತ ಸಂವತ್ಸರ</strong>, <strong>ಪ್ರಬೋಧ ಚಿಂತಾಮಣಿ, ಜ್ಞಾನಾಮೃತಬಿಂದು, ಗೀತೋಪದೇಶಾಮೃತ</strong> ಗ್ರಂಥಗಳನ್ನೂ ನಾನು ಮುದ್ರಣಮಾಡಿರುತ್ತೇನೆ. ಸಹಸ್ರಾರು ಅಭಿಮಾನಿಗಳಿಂದ ಪ್ರಶಂಸಾರೂಪವಾದ ಪ್ರತಿಕ್ರಿಯೆಗಳೂ ಬಂದಿರುತ್ತವೆ. ಈಗ್ಗೆ ಸುಮಾರು ೨೮ ವರ್ಷಗಳಿಂದಲೂ ಸುಬ್ರಾಯಶರ್ಮಾಜಿಯವರ ಸ್ನೇಹವು ನನಗಿರುವುದು ನನ್ನ ಸುಕೃತವೆಂದೇ ಭಾವಿಸಿರುತ್ತೇನೆ.ಶ್ರೀರಾಮಕೃಷ್ಣರ ಕೃಪೆಯಿಂದ ನನಗೀಗ ಶ್ರೀಶರ್ಮಾಜಿಯವರ “<strong>ಗೀತಾ ಸಂವತ್ಸರ</strong>” ಗ್ರಂಥರತ್ನವನ್ನು ಮುದ್ರಿಸಿ ಪ್ರಕಟಿಸುವ ಸುವರ್ಣಾವಕಾಶವು ದೊರಕಿರುತ್ತದೆ. ಶ್ರೀ ಶರ್ಮಾಜಿಯವರ ಸಂಪೂರ್ಣ ಸಹಕಾರದ ಫಲವಾಗಿ “<strong>ಗೀತಾ ಸಂವತ್ಸರ</strong>” ಗ್ರಂಥವೂ ಸರ್ವಾಂಗಸುಂದರವಾಗಿ ಬೆಳಕನ್ನು ಕಂಡಿರುತ್ತದೆ. “<strong>ಗೀತಾ ಸಂವತ್ಸರ</strong>”ವನ್ನು ಬರೆಯಬೇಕೆಂದು ಸಂಕಲ್ಪಿಸಿದೊಡನೆಯೇ ಶ್ರೀಶರ್ಮಾಜಿಯವರ ಅಭಿಮಾನಿ ಹಾಗೂ ಗೀತಾಚಾರ್ಯನ ಅಂತರಂಗಭಕ್ತರೊಬ್ಬರು ಈ ಗ್ರಂಥರತ್ನದ ಮುದ್ರಣಕ್ಕೆ ಹಣವನ್ನು ಪ್ರೀತಿಯಿಂದ ಸಮರ್ಪಿಸಿರುತ್ತಾರೆ. ಇದರಿಂದ ಶ್ರೀಶರ್ಮಾಜಿ ಯವರನ್ನು “<strong>ಸತ್ಯಸಂಕಲ್ಪ</strong>”ರೆಂದರೆ ಅತಿಶಯೋಕ್ತಿಯಾಗಲಾರದಲ್ಲವೆ?</p>
    <p>ಗೀತಾಪ್ರೇಮಿಗಳು ಪ್ರತಿದಿನವೂ ಈ ಗ್ರಂಥದ ಪಾರಾಯಣ, ಅಧ್ಯಯನಗಳಿಂದ ಕೃತಾರ್ಥರಾಗುವುದರಲ್ಲಿ ಸಂಶಯವಿಲ್ಲ. ಅಂದವಾಗಿ ಮುದ್ರಿಸಿಕೊಟ್ಟಿರುವ ಗುರುದತ್ ಪ್ರಿಂಟರ್ಸ್ ನ ಶ್ರೀ ಮೋಹನ್ ಕುಮಾರ್, ಶ್ರೀ ಸತ್ಯನಾರಾಯಣ ಹಾಗೂ ಸಹಕರಿಸಿದ ಸರ್ವರಿಗೂ ಕೃತಜ್ಞತೆಗಳು.</p>
  </div>
  <div>ಅಶೋಕನಗರ, ಬೆಂಗಳೂರು-<span class="en">50</span>	<strong>ಬಿ. ಎನ್. ನಟರಾಜ್</strong><br/>ದೂರವಾಣಿ: <span class="en">22426027</span> ಶ್ರೀ ನಿತ್ಯಾನಂದ ಪ್ರಕಾಶನ<br/>ತಾ॥ <span class="en">25-12-2007	</span>ಬೆಂಗಳೂರು-೫೦</div>
  <div>ಮುನ್ನುಡಿ</div>
  <div><p>ಅನುರೂಪ ಗುರುಶಿಷ್ಯಸಂಬಂಧ</p><p><strong>ಕಿಂ ಕಿಂ ನ ಶಕ್ಯತೇ ಕರ್ತುಂ ಪರಿತುಷ್ಟೇ ಚ ಸದ್ಗುರೌ?</strong><br/> ಸದ್ಗುರುವು ಸಂತುಷ್ಟನಾಗಿ ಅನುಗ್ರಹಿಸಿದಾಗ ಶಿಷ್ಯನು ಏನೇನನ್ನು ಸಾಧಿಸಲಾರ? ಅಸಾಧ್ಯವಾದದ್ದು ಯಾವುದೂ ಇರುವುದಿಲ್ಲ ; ಅಪೇಕ್ಷಿತವಾದ್ದನ್ನು ಶಿಷ್ಯನು ಪಡೆಯುತ್ತಾನೆ, ಉದ್ದಿಷ್ಟವಾದ್ದನ್ನು ನೆರವೇರಿಸುತ್ತಾನೆ. ಆದ್ದರಿಂದಲೇ ‘<strong>ಗುರುರ್ಬ್ರಹ್ಮಾ ಗುರುರ್ವಿಷ್ಣುಃ ಗುರುರ್ದೇವೋ ಮಹೇಶ್ವರಃ’</strong> ಎಂಬ ಶ್ಲೋಕವು ಗುರುವನ್ನು ತ್ರಿಮೂರ್ತಿಗಳಿಗೆ ಹೋಲಿಸಿ, ಬ್ರಹ್ಮನಿಷ್ಠನಾದ ಗುರುವೇ ಮುಕ್ತಿದಾತನಾದ್ದರಿಂದ ‘<strong>ಗುರುಃ ಸಾಕ್ಷಾತ್ ಪರಂ ಬ್ರಹ್ಮ</strong>’ ಎಂದೂ ಸಾರಿ ಹೇಳಿದೆ.ಲೋಕದಲ್ಲಿ ಅನುರೂಪವಾದ ದಾಂಪತ್ಯ, ಅನುರೂಪವಾದ ಗುರುಶಿಷ್ಯಸಂಬಂಧ, ಕಾವ್ಯದಲ್ಲಿ ರಸಭಾವಗಳಿಗೆ ಅನುರೂಪವಾದ ಶಬ್ದಾಕ್ಷರಗಳ ಜೋಡಣೆ, ಇವುಗಳು ವಿರಳವಾಗಿ ದೊರೆಯುತ್ತವೆ. ಅನುರೂಪ ದಾಂಪತ್ಯದಿಂದ ಮನೆಯು ಸ್ವರ್ಗವಾಗುತ್ತದೆ; ಉತ್ತಮ ಕಾವ್ಯವು ಸಹೃದಯರನ್ನು ರಂಜಿಸಿ ಲೋಕವಿಖ್ಯಾತವಾಗುತ್ತದೆ; <strong>ಅನುರೂಪವಾದ</strong> <strong>ಗುರುಶಿಷ್ಯ ಸಂಬಂಧದಿಂದ ಅಧ್ಯಾತ್ಮಜ್ಞಾನಕ್ಕೆ ಅಧಿಕವಾದ ಪ್ರಸಾರವು ಲಭಿಸಿ</strong> <strong>ಸಜ್ಜನರು ಕೃತಾರ್ಥರಾಗುತ್ತಾರೆ. ಅಂತಹ ಒಂದು ಶ್ರೇಷ್ಠವಾದ ಅನುರೂಪ ಗುರುಶಿಷ್ಯ</strong> <strong>ಸಂಬಂಧವು ನಮ್ಮ ಕಣ್ಣ ಮುಂದಿದೆ. ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ</strong> <strong>ಮಹಾಸ್ವಾಮಿಗಳ ಮತ್ತು ಅವರ ಸಾಕ್ಷಾತ್ ಪ್ರಿಯಶಿಷ್ಯರಾದ ವಿದ್ವಾನ್ ಕೆ. ಜಿ. ಸುಬ್ರಾಯಶರ್ಮರ</strong> <strong>ಗುರುಶಿಷ್ಯ ಸಂಬಂಧವೇ ಅದು</strong>.</p><p><strong>ಶ್ರೀಶ್ರೀಸಚ್ಚಿದಾನಂದೇಂದ್ರ ಸರಸ್ವತೀ ಮಹಾಸ್ವಾಮಿಗಳು</strong> ತಮ್ಮ ಪೂರ್ವಾಶ್ರಮದಲ್ಲಿ ಉಪಾಧ್ಯಾಯವೃತ್ತಿಯಲ್ಲಿದ್ದವರು. ಜನ್ಮಾಂತರದ ಪುಣ್ಯ ಸಂಸ್ಕಾರದಿಂದ ಅವರಿಗೆ ಶುದ್ಧವೇದಾಂತಿಗಳ ಸಹವಾಸವು ಪ್ರಾಪ್ತವಾಯಿತು. ಹಾಗೆಯೇ ವೇದಾಂತದಲ್ಲಿ ಆಸಕ್ತಿಯೂ ಬೆಳೆದು ಪಕ್ವವಾದ ಮೇಲೆ, ಘನವಿದ್ವಾಂಸರ ಸಂನಿಧಿಯಲ್ಲಿ ಶ್ರೀಶಂಕರಾಚಾರ್ಯರ ಭಾಷ್ಯಾದಿಗ್ರಂಥಗಳನ್ನು ಅಧ್ಯಯನ ಮಾಡಿದರು. ಸಂಸ್ಕೃತ ಭಾಷೆ ಯಲ್ಲಿಯೂ ನಿಷ್ಣಾತರಾದರು. ಅದ್ವೈತವೇದಾಂತದಲ್ಲಿ ಅವರ ಶ್ರದ್ಧೆಯು ಎಷ್ಟು ಬೆಳೆಯಿತೆಂದರೆ ಯಲ್ಲಂಬಳಸೆ ಶ್ರೀ ಸುಬ್ಬರಾಯರು ಸಂನ್ಯಾಸವನ್ನು ಸ್ವೀಕರಿಸಿ ಪರಮಹಂಸರಾಗಿಬಿಟ್ಟರು! ಉಳಿದ ಆಯುಷ್ಯವೆಲ್ಲವೂ ವೇದಾಂತದ ಅಧ್ಯಯನ, ಅಧ್ಯಾಪನ, ಪಾಠಪ್ರವಚನ, ಉಪನ್ಯಾಸ, ಗ್ರಂಥರಚನೆಗಳಲ್ಲಿಯೇ ಮುಳುಗಿಬಿಟ್ಟಿತು.</p><p>ಹೊಳೆನರಸೀಪುರದಲ್ಲೊಂದು ಅಧ್ಯಾತ್ಮ ಪ್ರಕಾಶಕಾರ್ಯಾಲಯ, ಬೆಂಗಳೂರಿನಲ್ಲೊಂದು ಶಾಖಾ ಕಾರ್ಯಾಲಯ—ಇವನ್ನು ಸ್ಥಾಪಿಸಿದರು. “<strong>ಅಧ್ಯಾತ್ಮ ಪ್ರಕಾಶ</strong>” ಎಂಬ ಮಾಸಪತ್ರಿಕೆ ಅವರ ಪೂರ್ವಾಶ್ರಮದಲ್ಲಿಯೇ ಪ್ರಾರಂಭವಾಗಿತ್ತು. ಅನಂತರ ಅವರ ಸಾರಸ್ವತ ಸೇವೆ ನಿರಂತರವಾಗಿ ಸಾಗಿತು. ದೇಹದಲ್ಲಿ ಚೈತನ್ಯವಿರುವವರೆಗೂ ಸದಾ ಅಧ್ಯಾತ್ಮ ಚಿಂತನೆಯನ್ನು ಶ್ರೀಶ್ರೀಗಳವರು ಬಿಡಲಿಲ್ಲ. “<strong>ಆ ಸುಪ್ತೇರಾ ಮೃತೇಃ ಕಾಲಂ ನಯೇದ್ವೇದಾಂತಚಿಂತಯಾ</strong>” ಎಂಬ ಸೂಕ್ತಿಯು ಶ್ರೀಸಚ್ಚಿದಾನಂದೇಂದ್ರ ಸರಸ್ವತೀ ಸ್ವಾಮಿಗಳಲ್ಲಿ ನಿಜವಾಗಿಯೂ ಸಾರ್ಥಕವಾಯಿತು.</p>ಶ್ರೀಶ್ರೀಗಳು ಶ್ರೇಷ್ಠವಾಗ್ಮಿಗಳು, ಕಠಿಣವಾದ ಅದ್ವೈತದರ್ಶನದ ತತ್ತ್ವವನ್ನು ಸರ್ವಗ್ರಾಹ್ಯವಾಗುವಂತೆ ಬಿಡಿಸಿ ಹೇಳುವ ಕಲೆ ಅವರಿಗೆ ಸ್ವಾಧೀನವಾಗಿತ್ತು. ಶ್ರೀಗಳವರು, ಶ್ರೀಶಂಕರಾಚಾರ್ಯರು ರಚಿಸಿದ ಭಾಷ್ಯಾದಿ ಸಕಲಗ್ರಂಥಗಳನ್ನೂ ಕನ್ನಡಕ್ಕೆ ಪರಿವರ್ತಿಸಿದ್ದಾರೆ. ಅದ್ವೈತ ವೇದಾಂತವು ಸುಗಮವಾಗುವಂತೆ ಒಂದೊಂದು ವಿಷಯವನ್ನೂ ವಿವರಿಸಿ ಹೇಳುವ ಹಲವಾರು ಗ್ರಂಥಗಳನ್ನು ರಚಿಸಿದ್ದಾರೆ. “<strong>ವೇದಾಂತಪ್ರಕ್ರಿಯಾ ಪ್ರತ್ಯಭಿಜ್ಞಾ</strong>” ಎಂಬ ಅವರ ಕೃತಿಯು ಪಾಂಡಿತ್ಯದ ಮೇರುವೆನ್ನಬಹುದು. “<strong>ಪರಮಾರ್ಥ ಚಿಂತಾಮಣಿ</strong>”ಯು ಗ್ರಂಥರತ್ನವೇ ಸರಿ; ಶ್ರೀಶ್ರೀಗಳವರ ಚಿಂತನದ ವೈಖರಿಯನ್ನೂ ಗಭೀರತೆಯನ್ನೂ ಬಿಂಬಿಸುವ ಅಸಾಧಾರಣವಾದ ಗ್ರಂಥ. ಕನ್ನಡ, ಸಂಸ್ಕೃತ, ಇಂಗ್ಲಿಷ್ ಭಾಷೆಗಳಲ್ಲಿ ನಿಶಿತವಾದ ಪಾಂಡಿತ್ಯವನ್ನು ಗಳಿಸಿದ್ದ ಮಹಾಸ್ವಾಮಿಗಳು ಈ ಮೂರೂ ಭಾಷೆಗಳಲ್ಲಿ ಶ್ರೇಷ್ಠವಾದ ಗ್ರಂಥಗಳನ್ನು ರಚಿಸಿದ್ದಾರೆ. ಇವರು ರಚಿಸಿದ ಗ್ರಂಥಗಳ ಸಂಖ್ಯೆ ಸುಮಾರು ಇನ್ನೂರು ಆಗಬಹುದು. <strong>ಇಂತಹ ಮಹಾಪುರುಷರಿಗೆ ಜನ್ಮವಿತ್ತ ಕನ್ನಡ ನಾಡು ಹೆಮ್ಮೆಯಿಂದ ಬೀಗಬಹುದು.</strong>ನಿಯಮ, ಸಂಯಮ, ನಾನಾಶಾಸ್ತ್ರಜ್ಞಾನಗಳ ಮೂರ್ತಿಯೇ ಆಗಿದ್ದ ಈ ಗುರುಗಳಿಗೆ <strong>ಅನುರೂಪನಾದ</strong> ಒಬ್ಬ ಶಿಷ್ಯನು ಪ್ರಾಪ್ತನಾದ. ಆತನೇ ಈಗಿನ ವೇದಾಂತ ಚಕ್ರವರ್ತೀ, ರಾಷ್ಟ್ರರತ್ನ, ವಿದ್ವಾನ್ ಕೆ. ಜಿ. ಸುಬ್ರಾಯಶರ್ಮರು. ಗುರುಶಿಷ್ಯರಿಬ್ಬರಿಗೂ ಇದ್ದ <strong>ಸುಬ್ರಾಯಶರ್ಮಾ</strong> ಎಂಬ ನಾಮಸಾದೃಶ್ಯದ ಯೋಗವು ಗುಣಕ್ರಿಯೆಗಳಿಂದಲೂ ಸಾದೃಶ್ಯವನ್ನು ಪಡೆಯಿತು. ಈ ಅನ್ವರ್ಥ ಶಿಷ್ಯನಿಂದ ಸುಮಾರು <strong>ಹದಿನಾರು ಸತತ</strong> <strong>ವರ್ಷಗಳಷ್ಟು ದೀರ್ಘಕಾಲ ಸಾಕ್ಷಾತ್ ಗುರುಸೇವೆ ನಡೆಯಿತು</strong>. ಸ್ವಲ್ಪ ಎಡವಿದರೂ ಗುರುಗಳಿಂದ ಶಿಷ್ಯನಿಗೆ ದಂಡನೆ ತಪ್ಪುತ್ತಿರಲಿಲ್ಲ. ಆದರೆ “<strong>ಸಾಮೃತೈಃ ಪಾಣಿಭಿರ್ಘ್ನಂತಿ ಗುರವೋ ನ ವಿಷೋಕ್ಷಿತೈಃ</strong>” ಎಂಬ ಸೂಕ್ತಿ ಸತ್ಯವಾದುದು. “ಗುರುಗಳು ಕೈಗೆ ಅಮೃತವನ್ನು ಹಚ್ಚಿಕೊಂಡು ಶಿಷ್ಯನನ್ನು ದಂಡಿಸುತ್ತಾರೆ, ವಿಷವನ್ನು ಹಚ್ಚಿಕೊಂಡು ದಂಡಿಸುವುದಿಲ್ಲ” ಎಂದು ಆ ಸೂಕ್ತಿಯ ಅರ್ಥ. ಅದು ಸತ್ಯವೇ ಆಯಿತು. ಶ್ರೀ ಕೆ. ಜಿ. ಸುಬ್ರಾಯಶರ್ಮರು ಕನ್ನಡ, ಸಂಸ್ಕೃತ, ಇಂಗ್ಲಿಷ್ ಭಾಷೆಗಳಲ್ಲಿ ಪರಿಣತರಾದರು. <strong>ಅದ್ವಿತೀಯ ಬ್ರಹ್ಮವಿದ್ಯೆಯ ಸೇವೆಯಲ್ಲಿ ಅದ್ವಿತೀಯರಾದರು.</strong> ಶ್ರೀ ಸಚ್ಚಿದಾನಂದೇಂದ್ರಸರಸ್ವತೀ ಮಹಾಸ್ವಾಮಿಗಳು ವಾರ್ಧಕ್ಯದಲ್ಲಿ ನಡೆಯಲು ಅಶಕ್ತರಾಗಿದ್ದರೂ ಬೆಂಗಳೂರಿನ ಅಧ್ಯಾತ್ಮಪ್ರಕಾಶಕಾರ್ಯಾಲಯದಲ್ಲಿ ಉಪನ್ಯಾಸಗಳನ್ನು ನೀಡುತ್ತಲೇ ಇದ್ದರು. <strong>ಆಗ ಶಿಷ್ಯ ಶ್ರೀ ಸುಬ್ರಾಯಶರ್ಮರು</strong> <strong>ಗುರುಗಳ ಕೈಹಿಡಿದು ಅವರನ್ನು ಸಭಾಮಂಟಪಕ್ಕೆ ಕರೆತರುತ್ತಿದ್ದರು.</strong> <strong>ಗುರುಗಳು ಶಿಷ್ಯನನ್ನು ಅಧ್ಯಾತ್ಮ ಮಾರ್ಗದಲ್ಲಿ ನಡೆಸಿ ಯಶಸ್ವಿಯಾದರು!</strong> <strong>ಶಿಷ್ಯನು ಗುರುಗಳನ್ನು ಅಧ್ಯಾತ್ಮ ಪ್ರಕಾಶ ಕಾರ್ಯಾಲಯದಲ್ಲಿ ನಡೆಸಿ</strong> ಯಶಸ್ವಿಯಾದನು!</div>
  <div/>
  <div>
    <p>ಹೀಗೆ ವಾಕ್ಕಾಯ ಮನಸ್ಸುಗಳಿಂದ ತ್ರಿಕರಣಪೂರ್ವಕವಾಗಿ ಭಕ್ತಿಯಿಂದ ಮಾಡಿರುವ ಪರಮಾತ್ಮಸ್ವರೂಪಸದ್ಗುರುಸೇವೆಯು ಫಲವನ್ನು ನೀಡದೇ ಇದ್ದೀತೆ?<strong> ಕಲ್ಪವೃಕ್ಷವಾಗಿ ಫಲವನ್ನು ನೀಡುತ್ತದೆ! ನೀಡುತ್ತಲೇ ಇದೆ! </strong>ಅಧ್ಯಾತ್ಮಪ್ರಕಾಶಶಾಖಾಕಾರ್ಯಾಲಯದ ಕಾರ್ಯಕ್ರಮಗಳನ್ನು ನಡೆಸುವುದೇನೂ ಸುಲಭದ ಕಾರ್ಯವಲ್ಲ. ಅದೊಂದು ದೊಡ್ಡ ಸಂಸಾರವನ್ನು ಕಟ್ಟಿಕೊಂಡಂತೆ. <strong>ಬೆಂಗಳೂರಿನ ಅಧ್ಯಾತ್ಮಪ್ರಕಾಶಶಾಖಾಕಾರ್ಯಾಲಯದಲ್ಲಿ ೧೯೭೦ ರಿಂದ ೨೦೦೬ರವರೆಗೂ ಶ್ರೀ ಕೆ. ಜಿ. ಸುಬ್ರಾಯಶರ್ಮರು ಅಸಂಖ್ಯಾತ ವೇದಾಂತ ಕಾರ್ಯಕ್ರಮಗಳನ್ನು ನಡೆಸಿದರು. ನಿತ್ಯಪಾಠಗಳು, ನಿತ್ಯೋತ್ಸವ, ನಿತ್ಯಪಾರಾಯಣ, ನಿತ್ಯಪೂಜೆ, ನಿತ್ಯಭಜನೆ, ನಿತ್ಯಪ್ರಸಾದವಿತರಣೆ, ನಿತ್ಯವೂ ಭಕ್ತಜನಸಮೂಹ!</strong> ಇವೆಲ್ಲ ಸಂಭ್ರಮಗಳ ನಡುವೆ ಅಜ್ಞಾನತಮೋಹರನಾದ “<strong>ಶಂಕರಭಾಸ್ಕರ</strong>” ಎಂಬ <strong>ಪತ್ರಿಕೆಯ ಉದಯವೂ ಶ್ರೀ ಕೆ. ಜಿ. ಸುಬ್ರಾಯಶರ್ಮರಿಂದಲೇ ಆಯಿತು.</strong>ಶ್ರೀಯುತ ಕೆ. ಜಿ. ಸುಬ್ರಾಯಶರ್ಮರು ಈಗ ಅಧ್ಯಾತ್ಮಪ್ರಕಾಶಶಾಖಾಕಾರ್ಯಾಲಯದಲ್ಲಿಲ್ಲದಿದ್ದರೂ ಅವರ ನಿತ್ಯವೇದಾಂತಪ್ರವಚನ ಉಪನ್ಯಾಸ, ಪಾಠಕಾರ್ಯಕ್ರಮಗಳಿಗೆ ಯಾವ ಭಂಗವೂ ಆಗುತ್ತಿಲ್ಲ. ವೇದಾಂತದ ರುಚಿಯನ್ನೂ ಇವರ ಉಪನ್ಯಾಸಗಳ ಸೊಗಸನ್ನೂ ಬಲ್ಲ ಅಭಿಮಾನಿಗಳ ಸಂಖ್ಯೆ ಅಪರಿಮಿತವಾಗಿದೆ, ದಿನದಿನಕ್ಕೂ ಬೆಳೆಯುತ್ತಲೇ ಇದೆ. ಹಿಂದಿನಂತೆಯೇ ನಿತ್ಯಕರ್ಮಾನುಷ್ಠಾನ, ಗುರುಸ್ಮರಣೆ, ಗುರುಪೂಜೆ, ಒಂದಾದಮೇಲೊಂದರಂತೆ ವೇದಾಂತ ಪಾಠಗಳು, ಪ್ರವಚನೋಪನ್ಯಾಸಾದಿಗಳ ಸರಮಾಲೆ, ವೇದಾಂತಗ್ರಂಥರಚನೆ—ಮುಂತಾದ ಕಾರ್ಯಗಳು ಎಡೆಬಿಡದೆ ಜೋರಾಗಿಯೇ ಇಂದಿಗೂ ನಡೆಯುತ್ತಲೇ ಇವೆ.</p>
    <p>ಕೆಲವೇ ವರ್ಷಗಳಲ್ಲಿ ಬ್ರ॥ ಶ್ರೀ॥ ಕೆ. ಜಿ. ಸುಬ್ರಾಯಶರ್ಮರು ಗಳಿಸಿದ್ದು ಅಪಾರ. ಅಪಾರವಾದದ್ದು ಸರ್ವಥಾ ಹಣವಲ್ಲ ; ಅಪಾರವಾದದ್ದು ಹೆಸರು, ಸತ್ ಕೀರ್ತಿ, ಪ್ರಶಂಸೆ, ಗೌರವಪ್ರಶಸ್ತಿಗಳು. ವೇದಾಂತಕೇಸರಿ, ಅಧ್ಯಾತ್ಮವಿದ್ಯಾಪ್ರವೀಣ, ರಾಷ್ಟ್ರರತ್ನ—ಮುಂತಾದ ಅಸಂಖ್ಯಾತ ಸುಪ್ರಶಸ್ತಿಗಳಿಂದ ಗ್ರಥಿತವಾದ ಸುಮನೋಮಾಲೆಗಳು ಈ ವಿದ್ವಾಂಸರ ಶ್ರೀಕಂಠವನ್ನು ಅಲಂಕರಿಸಿವೆ. ಈ ಪುಷ್ಪಗಳು ಎಂದಿಗೂ ಹಣಕ್ಕೆ ದೊರೆಯತಕ್ಕವಲ್ಲ. ವಿದ್ಯಾ, ವಿನಯ ವಾಗ್ಮಿತಾ ಸಂಪತ್ತುಗಳಿಗೆ ಮಾತ್ರ ದೊರೆಯತಕ್ಕವು. ಇಷ್ಟು ಪ್ರಶಸ್ತಿಗಳನ್ನು ಗಳಿಸಿಕೊಂಡ ಇನ್ನೊಬ್ಬ ವಿದ್ವಾಂಸನನ್ನು ನಾನೆಲ್ಲಿಯೂ ನೋಡಿಲ್ಲ, ಕೇಳಿಯೂ ಇಲ್ಲ. ಶ್ರೀಯುತರಿಗೆ ಶುಭವಾಗಲಿ.</p>
    <p>ವಿದ್ವಾನ್ ಕೆ. ಜಿ. ಸುಬ್ರಾಯಶರ್ಮಾ ಅವರು, ಅನವರತ ಪರಿಶ್ರಮದಿಂದ ಹಲವಾರು ವೇದಾಂತ ಗ್ರಂಥಗಳನ್ನು ಜಿಜ್ಞಾಸುಗಳ ಉಪಕಾರಕ್ಕಾಗಿ ರಚಿಸಿದ್ದಾರೆ. ಅವುಗಳಲ್ಲಿ ಗ್ರಂಥರತ್ನಗಳೆಂದೇ ಸ್ತುತಿಪೂರ್ವಕವಾಗಿ ಹೇಳಬೇಕಾದವು ಮೂರು: <strong>ಶಾಂಕರ ಸಂವತ್ಸರ, ವೇದಾಂತ ಸಂವತ್ಸರ</strong> ಮತ್ತು ಈಗ ಪ್ರಕಾಶಿತವಾಗಿರುವ <strong>ಗೀತಾ ಸಂವತ್ಸರ</strong>. ಕನ್ನಡ ಭಾಷೆಯಲ್ಲಿರುವ ಇವುಗಳಲ್ಲಿ <strong>ವೇದಾಂತ ಸಂವತ್ಸರ</strong> ವೆಂಬ ಗ್ರಂಥರತ್ನವನ್ನು ಶ್ರೀ ಸುಬ್ರಾಯಶರ್ಮರೇ ಸ್ವತಃ ಸಂಸ್ಕೃತಭಾಷೆಗೆ ಪರಿವರ್ತಿಸಿ ಪ್ರಕಾಶಿಸಿದ್ದಾರೆ. <strong>ನಾನಂತೂ ಶ್ರೀಶರ್ಮರ ಗುರುನಿಷ್ಠೆ ಯನ್ನೂ, ಗುರುಭಕ್ತಿಯನ್ನೂ, ವೇದಾಂತಪ್ರಿಯತೆಯನ್ನೂ ಅಪೂರ್ವ ಕಾರ್ಯವೈಖರಿಯನ್ನೂ ಕಂಡು ವಿಸ್ಮಿತನಾಗಿದ್ದೇನೆ.</strong> <strong>ಈ ಮೂರು ಗ್ರಂಥಗಳೂ</strong> <strong>ಅಸಾಧಾರಣವಾದ ಪೂರ್ವಚಿಂತನೆಯಿಂದ ರೂಪಿತವಾದವುಗಳು</strong>. ಜೀವನಮಾರ್ಗದಲ್ಲಿ ತೊಡಗಿರುವ ಸಂಸಾರಿಗಳಿಗೆ ವೇದಾಂತ ಶ್ರವಣಕ್ಕಾಗಲಿ, ವೇದಾಂತಗ್ರಂಥಗಳ ಅಧ್ಯಯನಕ್ಕಾಗಲಿ ಹೆಚ್ಚು ಸಮಯವಿರುವುದಿಲ್ಲ. ದಿನದಲ್ಲಿ ಕೆಲವು ನಿಮಿಷಗಳ ವರೆಗಾದರೂ ವೇದಾಂತಶ್ರವಣ ಮನನಗಳಾಗುತ್ತಿರಲಿ—ಎಂಬ ಸದುದ್ದೇಶದಿಂದ ಇವು ರಚಿತವಾಗಿವೆ. <strong>ಶಾಂಕರ ಸಂವತ್ಸರ</strong>ದಲ್ಲಿ ಶ್ರೀಶಂಕರಾಚಾರ್ಯರ ದಿವ್ಯವಾಣಿಗಳನ್ನೇ ಆರಿಸಿ ವಿವರಿಸಲಾಗಿದೆ. <strong>ವೇದಾಂತ ಸಂವತ್ಸರ</strong>ದಲ್ಲಿ ಹದಿನಾಲ್ಕು ಉಪನಿಷತ್ತುಗಳಿಂದ ವಾಕ್ಯಗಳನ್ನು ಆರಿಸಿ ಸಂಗ್ರಹಿಸಲಾಗಿದೆ. ಪ್ರಕೃತವಾದ ಈ <strong>ಗೀತಾ ಸಂವತ್ಸರ</strong>ದಲ್ಲಿ ಭಗವದ್ಗೀತೆಯಿಂದ ೩೮೫ ಮನನೀಯವಾದ ಶ್ಲೋಕಗಳನ್ನು ಆರಿಸಿಕೊಂಡು ಬರೆದು ವಿವರಿಸಲಾಗಿದೆ. ಇವನ್ನು ನಿರೂಪಿಸುವುದರಲ್ಲಿಯೂ ಒಂದು ವೈಶಿಷ್ಟ್ಯವುಂಟು.</p>
    <p>ದಿನಕ್ಕೆ ಒಂದು ಪುಟವನ್ನು ಓದಿ ಮನನಮಾಡಿ ಹೃದ್ಗತಮಾಡಿಕೊಳ್ಳಬೇಕು. ಅವಕಾಶವಿದ್ದರೆ ೪-೫ ಸಲವಾದರೂ ಈ ಪುಟವನ್ನೇ ಮತ್ತೆ ಮತ್ತೆ ಓದಬೇಕು. ಹೀಗೆ ಈ “<strong>ಗೀತಾ ಸಂವತ್ಸರ</strong>” ಕೃತಿರತ್ನದಲ್ಲಿ ಒಂದು ವರ್ಷಕ್ಕೆ ಬೇಕಾಗುವಷ್ಟು ಭಗವದ್ಗೀತೆಯಿಂದ ಆರಿಸಿದ ಮನನೀಯ ಶ್ಲೋಕಗಳಿವೆ.</p>
    <p>ಶ್ರೇಯಸ್ಸನ್ನು ಬಯಸತಕ್ಕವರಿಗೆ ಇನ್ನು ಯಾವ ರೀತಿಯಲ್ಲಿ ಉಪಕಾರವನ್ನು ಮಾಡಲಾದೀತು! ಮಗುವಿಗೆ ತಾಯಿಯು ಹಾಲು ಕುಡಿಸಿದಂತೆ, ಶ್ರೀ ಕೆ. ಜಿ. ಸುಬ್ರಾಯಶರ್ಮರು ಮೋಕ್ಷಾಪೇಕ್ಷಿಗಳಿಗೆ, ಶ್ರೀಕೃಷ್ಣನು ಉಪನಿಷತ್ತುಗಳೆಂಬ ಗೋವುಗಳನ್ನು ಕರೆದು ಕೊಟ್ಟಿರುವ ಅಮೃತವನ್ನು ಈ “<strong>ಗೀತಾ ಸಂವತ್ಸರ</strong>” ಕೃತಿರತ್ನದಲ್ಲಿ ಕುಡಿಸಿದ್ದಾರೆ.</p>
    <p><strong>ಕಿಂ ಕಿಂ ನ ಶಕ್ಯತೇ ಕರ್ತುಂ ಯೋಗಕ್ಷೇಮವಹೇ ಗುರೌ?</strong>ಶಿಷ್ಯನ ಯೋಗಕ್ಷೇಮಗಳ ಭಾರವನ್ನು ಹೊತ್ತಿರುವ ಸದ್ಗುರುವಿನ ಸಂಪೂರ್ಣ ಅನುಗ್ರಹವು ಇರುವಾಗ ಶಿಷ್ಯನು ಏನೇನನ್ನು ತಾನೆ ಮಾಡಲಾರ? ಈ ಸೂಕ್ತಿಗೆ ಶ್ರೀ ಸುಬ್ರಾಯಶರ್ಮರ ಜೀವನ ಸಾಧನೆಗಳೇ ನಿದರ್ಶನವಾಗಿವೆ! ಗ್ರಂಥಕರ್ತರಿಗೆ ನನ್ನ ಹಾರ್ದಿಕ ಅಭಿನಂದನೆಗಳು.</p>
  </div>
  <div>ಬೆಂಗಳೂರು-<span class="en">85</span>	   <strong>ವಿದ್ವಾನ್ ಎನ್. ರಂಗನಾಥಶರ್ಮಾ</strong><br/>ತಾ॥ <span class="en">24-11-2007</span> ಮಹಾಮಹೋಪಾಧ್ಯಾಯ</div>
  <div>
    <strong>ಪ್ರಸ್ತಾವನೆ</strong>
  </div>
  <div>
    <p><strong>ಶ್ರೀಮದ್ಭಗವದ್ಗೀತೆಯು </strong>ಭಾರತೀಯ ಸಂಸ್ಕೃತಿಯ ಹೆಗ್ಗುರುತುಗಳಲ್ಲೊಂದು. ಅಷ್ಟೇಕೆ, ಅದನ್ನು ಜಗತ್ತಿನ ಮಹೋನ್ನತದರ್ಶನಶಾಸ್ತ್ರಗ್ರಂಥಗಳಲ್ಲಿ ಮಿಗಿಲೆಂದೂ ಹೇಳಬಹುದು. ಆಚಾರ್ಯ ಎಂ. ಹಿರಿಯಣ್ಣನವರೆನ್ನುವಂತೆ <span class="en">It can become the Bible of any creed. </span>ಧರ್ಮಕರ್ಮಸಂಮೂಢತ್ವ ದಿಂದ ಪ್ರಾಕೃತಶೋಕಕ್ಕೆ ತುತ್ತಾಗಿ ಅವಿದ್ಯಾಕಾಮಕರ್ಮಗಳ ಸುಳಿಯಲ್ಲಿ ಭ್ರಮಿಸುತ್ತಿದ್ದ ಅರ್ಜುನನನ್ನು ನೆಪವಾಗಿರಿಸಿಕೊಂಡು ಯೋಗೇಶ್ವರನಾದ ಶ್ರೀಕೃಷ್ಣನು ಮಾಡಿದ ಜೀವನಧರ್ಮೋಪದೇಶವೇ ಭಗವದ್ಗೀತೆ. ಇದರ ಶ್ರವಣಮನನನಿದಿಧ್ಯಾಸನಗಳಿಂದ ಸಾಧನಚತುಷ್ಟಯಸಂಪನ್ನರಾದ ಜಿಜ್ಞಾಸುಗಳ ಭಯ-ಶೋಕ-ಮೋಹಗಳು ಅಳಿಯುವುದರಲ್ಲಿ ಸಂದೇಹವಿಲ್ಲ.</p>
  </div>
  <div>
    <p>ಇಂಥ ಬ್ರಹ್ಮವಿದ್ಯೆಯೂ ಯೋಗಶಾಸ್ತ್ರವೂ ಉಪನಿಷತ್ತೂ ಆದ ಭಗವದ್ಗೀತೆಯನ್ನು ಸುಕುಮಾರಮತಿಗಳಿಗಾಗಿ ದಿನಕ್ಕೊಂದು ಶ್ಲೋಕದಂತೆ, ಜಾವಕ್ಕೊಂದು ಪಾದದಂತೆ, ಗಂಟೆಗೊಂದು ಅಕ್ಷರದಂತೆ ಅನುಕೂಲಕರವಾಗಿ ಹವಣಿಸಿಕೊಡುವ ಸದ್ಯದ ‘<strong>ಗೀತಾ ಸಂವತ್ಸರ</strong>’ ಗ್ರಂಥವು ನಿಜಕ್ಕೂ ಆಸಕ್ತರಿಗೆ ಉಪಾದೇಯವಾಗಿದೆ. ಈ ಪುಸ್ತಕದ ಹಿರಿಯಣ್ಣಂದಿರಂತೆ ಈಗಾಗಲೇ <strong>ಶಾಂಕರ ಸಂವತ್ಸರ</strong>, <strong>ವೇದಾಂತ ಸಂವತ್ಸರ</strong>ಗಳೂ ಬೆಳಕುಕಂಡಿದ್ದು ಜನಪ್ರಿಯವಾಗಿವೆ. ಈ ಜಾಡಿನಲ್ಲಿ ಸದ್ಯದ ಕೃತಿ ಸ್ವಾಗತಾರ್ಹ. ಮುಂದೆ ಬ್ರಹ್ಮ ಸೂತ್ರ ಸಂವತ್ಸರ, ಸುರೇಶ್ವರ ಸಂವತ್ಸರ, ಸಚ್ಚಿದಾನಂದ ಸಂವತ್ಸರಗಳೂ ಹೀಗೆಯೇ ಪುಸ್ತಕರೂಪದಲ್ಲಿ ಬರುವಂತಾಗಲೆಂದೂ ಸೂಚಿಸಬಯಸುತ್ತೇನೆ.</p>
  </div>
  <div>
    <p>ಈ ತೆರನಾದ ಪುಸ್ತಕಗಳನ್ನು ಬರೆಯಬಲ್ಲವರೂ ಜನತೆಗೆ ಮುಟ್ಟಿಸಬಲ್ಲವರೂ ಹಿನ್ನೆಲೆಯ ಸಕಲ ಸಂಘಟನೆಯನ್ನು ನಿರ್ವಹಿಸಿ ಗೆಲ್ಲಬಲ್ಲವರೂ <strong>ವೇ॥ ಬ್ರ॥ ಕೆ. ಜಿ. ಶ್ರೀ ಸುಬ್ರಾಯಶರ್ಮ</strong>ರೊಬ್ಬರೇ. ಅವರಿಗೆ ಅದ್ವೈತ ವೇದಾಂತದ ಆಚಾರ್ಯತ್ರಯರಾದ ಗೌಡಪಾದ-ಶಂಕರ-ಸುರೇಶ್ವರರ ಗ್ರಂಥಗಳೂ ಅಭಿನವಶಂಕರರಾದ ಶ್ರೀಶ್ರೀಗಳವರ ಕೃತಿಗಳೂ <strong>ಸಂಧ್ಯಾವಂದನಮಂತ್ರಪ್ರಾಯ, ಮಗ್ಗಿಯ ಪುಸ್ತಕಪಾಠದಂತೆ ಲೀಲಾಜಾಲ. ಶ್ರೀಶರ್ಮರು ತಮ್ಮ ನಿರಂತರ ಪ್ರವಚನಗಳಿಂದ ಶಾಂಕರಸಿದ್ಧಾಂತಕ್ಕೆ ಸಲ್ಲಿಸುತ್ತಿರುವ ಸೇವೆ ಅಸಾಧಾರಣ</strong>. ಇಂಥವರ ಪ್ರಕೃತೋದ್ಯಮಕ್ಕೆ ಶ್ರದ್ಧಾಳುಗಳ ಬೆಂಬಲ ಮತ್ತು ಹಂಬಲ ಸಂದಿರುವುದರಲ್ಲಿ ಅಚ್ಚರಿಯೇನಿಲ್ಲ. ಆದುದರಿಂದ ಈ ಕೈಂಕರ್ಯವು ಗೀತಾಚಾರ್ಯನಿಗೆ ಪ್ರೀತಿಪಾತ್ರವಾಗಲೆಂದು ಹಾರೈಸುತ್ತೇನೆ.</p>
  </div>
  <div> ಗೀತಾಸಂವತ್ಸರಕೃತಿರಥಸಂಸ್ಥಾ ಶಾಂಕರಾದ್ವಯಶ್ರೀರ್ಜೀಯಾತ್।<br/> ಸುಬ್ರಹ್ಮಣ್ಯನಿಯಂತೃಪ್ರಣೀತಗತಿರಥ ಮುಮುಕ್ಷುಲಕ್ಷ್ಯಾ ಶಶ್ವತ್ಖ್</div>
  <div>ದಿನಾಂಕ: ೨೦-೧೧-೨೦೦೭ ಶತಾವಧಾನೀ ಡಾ॥ ರಾ. ಗಣೇಶ್</div>
  <div>ಶ್ರೀಶರ್ಮರ ಮಹತ್ ಸಾಧನೆ<p>ಸದ್ಗುರುಭಕ್ತರೂ, ರಾಷ್ಟ್ರರತ್ನೇತ್ಯಾದಿ ಅಗಣಿತ ಬಿರುದಾಂಕಿತರೂ, ಅಶೇಷ ಪ್ರಶಸ್ತಿ ಪುರಸ್ಕೃತರೂ, ಪ್ರವಚನ ಪಟುಗಳೂ, <strong>ವೇದಾಂತ ಭಾಸ್ಕರರೂ ಆದ ವಿದ್ವಾನ್ ಕೆ. ಜಿ. ಸುಬ್ರಾಯಶರ್ಮರ </strong>ಹೆಸರನ್ನು ಕೇಳದ ವಿದ್ವಾಂಸರಿಲ್ಲ. ತ್ರಿಪುಂಡ್ರವನ್ನು ಧರಿಸಿರುವ ವಿಶಾಲವಾದ ಫಾಲದಿಂದ ಭೂಷಿಸುತ್ತಿರುವ ಇವರು ಪ್ರತಿನಿತ್ಯವೂ ವೃತ್ತಾಂತಪತ್ರಿಕೆಗಳಲ್ಲಿ ಕಾಣಿಸಿಕೊಳ್ಳುತ್ತಿರುತ್ತಾರೆ. <strong>ಇವರ ಮಹತ್ಸಾಧನೆಯೆಂದರೆ ೪೩ ವರ್ಷಗಳಲ್ಲಿ ೭೩ ಸಾವಿರ ವೇದಾಂತ ಪ್ರವಚನಗಳನ್ನು ನೀಡಿರುವುದು.</strong> ಶ್ರೀಶರ್ಮರು ದಾಖಲಾತಿಯನ್ನು ಮೀರಿಸಿರುತ್ತಾರೆ. ಹಿಂದೆ ಯಾರೂ ಹೀಗೆ ಮಾಡಿರಲಾರರು ಮತ್ತು ಮುಂದೆಯೂ ಹೀಗೆ ಮಾಡಲಾರರು ಎಂದು ನನಗೆ ಅನ್ನಿಸುತ್ತದೆ.</p>ಶ್ರೀಶರ್ಮರಿಗೆ ಇಂಥ ಸಾಮರ್ಥ್ಯ ಬರಲು ಶ್ರೀಗುರುಗಳ ಅನುಗ್ರಹವೇ ಆಗಿದೆ. ಇವರು ಬಾಲ್ಯದಲ್ಲಿ ೧೬ ವರ್ಷಗಳ ಕಾಲ ಗುರುಗಳ ಕೌಪೀನವಸ್ತ್ರವನ್ನು ಶ್ರದ್ಧಾಭಕ್ತಿಗಳಿಂದ ಸ್ವಚ್ಛಗೊಳಿಸಿ ಸಂಪೂರ್ಣ ಸದ್ಗುರುಸೇವೆಯನ್ನು ಮಾಡಿರುತ್ತಾರೆ. <strong>“ಕೌಪೀನವಂತಃ ಖಲು ಭಾಗ್ಯವಂತಃ”</strong> ಎಂದು ಆಚಾರ್ಯರು ಹೇಳಿರುವುದು ಇವರ ಪಾಲಿಗೆ ಸತ್ಯ ವಾಗಿದೆ. ಇವರು ಭಾಷಣ, ಲೇಖನ ಎರಡರಲ್ಲೂ ನಿಷ್ಣಾತರು. ಅನೇಕ ಗ್ರಂಥಗಳನ್ನು ರಚಿಸಿರುತ್ತಾರೆ. ದಿನಕ್ಕೊಂದು ವೇದಾಂತವಿಷಯವನ್ನು ಪಠಿಸಬಹುದಾದಂತಹ <strong>ವೇದಾಂತ ಸಂವತ್ಸರ</strong> ಗ್ರಂಥರತ್ನವನ್ನು ಬರೆದ ಮೇಲೆ, ಈಗ “<strong>ಗೀತಾ ಸಂವತ್ಸರ</strong>” ಗ್ರಂಥರತ್ನವನ್ನು “ರಾಷ್ಟ್ರರತ್ನ” ಪ್ರಶಸ್ತಿ ಪುರಸ್ಕೃತರಾದ ಶ್ರೀ ಸುಬ್ರಾಯಶರ್ಮರು ರಚಿಸಿ ಪ್ರಕಾಶಿಸಿರುತ್ತಾರೆ. ಈ ಮಹತ್ಕಾರ್ಯದಿಂದ ಪುರುಷೋತ್ತಮನಾದ ಗೀತಾಚಾರ್ಯನು ಸುಪ್ರೀತನಾಗಲಿ ಎಂದು ಪ್ರಾರ್ಥಿಸುತ್ತಾ ಈ ಲೇಖನಿಗೆ ಬಿಡುವನ್ನು ಕೊಡುತ್ತೇನೆ.</div>
  <div/>
  <div>
    <p>ತಾ॥ <span class="en">27-11-2007</span> ಇತಿ ಸಜ್ಜನ ವಿಧೇಯ<br/>ರಾಮಮೂರ್ತಿ ನಗರ, <strong>ಎನ್. ವಿ. ಅನಂತರಾಮಯ್ಯ<br/></strong>ಪೋಸ್ಟ್ ಆಫೀಸಿನ ಹಿಂದೆ ಭಾಷಾತ್ರಯ ವಿದ್ವಾನ್<br/>ಬೆಂಗಳೂರು-<span class="en">16</span> ರಾಜ್ಯಪ್ರಶಸ್ತಿಪುರಸ್ಕೃತ ಮತ್ತು<br/>ದೂರವಾಣಿ: <span class="en">25651398</span> ಭಾರತೀಯ ಭಾಷಾಭೂಷಣ</p>
  </div>
  <div>
    <p>ಲೇಖಕನ ವಿನಮ್ರ ನಿವೇದನೆ</p>
  </div>
  <div>ಸಚ್ಚಿದಾನಂದಯೋಗೀಂದ್ರಂ ಸಚ್ಚಿದಾನಂದಸದ್ಗುರುಮ್।<br/>ಸಚ್ಚಿದಾನಂದನಾಮಾನಂ ಸಚ್ಚಿದಾನಂದಮಾಶ್ರಯೇ॥</div>
  <div><p>ನಮೋ ನಮಃ ಸದ್ಗುರುಪಾದುಕಾಭ್ಯಾಮ್</p>್ಜ್ಝ್ಬ್ಖ್ಥ್ಫ = <p>ನನಗೆ ಸಕಾಲದಲ್ಲಿ ಉಪನಯನ ಸಂಸ್ಕಾರವನ್ನು ಮಾಡಿ ಎಳೆಯ ವಯಸ್ಸಿನಲ್ಲಿಯೇ ನನ್ನನ್ನು ಸದ್ಗುರುಸೇವೆಗಾಗಿ ಹಾಗೂ ಅಧ್ಯಾತ್ಮವಿದ್ಯೆಯ ಸಂಪಾದನೆಗಾಗಿ ಶ್ರೋತ್ರಿಯ ಬ್ರಹ್ಮನಿಷ್ಠಸದ್ಗುರುಗಳ ದಿವ್ಯ ಪವಿತ್ರ ಶ್ರೇಷ್ಠಸಂನಿಧಾನಕ್ಕೆ, ಸದ್ಗುರುಗಳ ಪಾದಾರವಿಂದಂಗಳಿಗೆ ಸಮರ್ಪಿಸಿ ನನ್ನನ್ನು ಧನ್ಯನನ್ನಾಗಿ ಮಾಡಿ ತಾವುಗಳೂ ಧನ್ಯತೆಯನ್ನು ಪಡೆದು, ಸದ್ಗುರು ಕೃಪಾಪಾತ್ರರಾಗಿರುವ, ನನ್ನ ಪೂಜ್ಯ ಮಾತಾಪಿತೃಗಳಿಗೆ ನನ್ನ ಭಕ್ತಿಪೂರ್ವಕವಾದ, ಕೃತಜ್ಞತಾಪೂರ್ವಕವಾದ ಸಾಷ್ಟಾಂಗ ಪ್ರಣಾಮಗಳನ್ನು ಮೊಟ್ಟಮೊದಲಿಗೆ ಈ ಮೂಲಕ ಸಮರ್ಪಿಸುತ್ತೇನೆ. ೧೯೫೯ ರಿಂದ ೧೯೭೫ರವರೆಗೂ ಸದ್ಗುರುಗಳ ಸೇವಾಭಾಗ್ಯವು ನನಗೆ ದೊರೆತದ್ದು ನನ್ನ ಹಿಂದಿನ ಅನೇಕ ಜನ್ಮಗಳ ಸುಕೃತಗಳ ಫಲವೆಂದೇ ನಾನು ಭಾವಿಸಿರುತ್ತೇನೆ.</p>್ಜ್ಝ್ಬ್ಖ್ಥ್ಫ = <p>೧೯೫೯ ರಿಂದ ೧೯೭೫ರವರೆಗೂ (ಸುಮಾರು ಹದಿನಾರು ವರ್ಷಗಳ ಕಾಲ) ನನ್ನನ್ನು ವಾತ್ಸಲ್ಯದಿಂದ ಸಾಕಿ, ಸಲಹಿ, ಅನ್ನ ವಸ್ತ್ರ ನೀರು ಆಶ್ರಯಗಳನ್ನು ನನಗೆ ಪ್ರೀತಿಯಿಂದ ಕರುಣಿಸಿ, ನನಗೆ ಪ್ರೀತಿಯಿಂದ ಶಾಂಕರಪ್ರಸ್ಥಾನತ್ರಯಭಾಷ್ಯಗಳನ್ನು ಸ್ವತಃ ಪಾಠಮಾಡಿ, ನನ್ನನ್ನು ತಮ್ಮ ಪಕ್ಕದಲ್ಲಿಯೇ ಸದಾ ಇಟ್ಟುಕೊಂಡು ನನ್ನನ್ನು ಸಂಪೂರ್ಣವಾಗಿ ಕಾಪಾಡಿ, ಅನುಗ್ರಹಿಸಿ, ಈ ಸ್ಥಿತಿಗೆ ನಾನು ಬರುವಂತೆ ನನ್ನನ್ನು ಸರ್ವಥಾ ತಮ್ಮ ಅಮೃತಾಯಮಾನವಾದ ಕೃಪಾಕಟಾಕ್ಷದಿಂದ ವೀಕ್ಷಿಸಿ ಆಶೀರ್ವದಿಸಿರುವ <strong>ಪರಮಪೂಜ್ಯ ಸದ್ಗುರುಪುಂಗವರಾದ</strong> <strong>ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ ಯತೀಂದ್ರರಿಗೆ ನಾನು ಸರ್ವದಾ</strong> <strong>ತ್ರಿಕರಣಪೂರ್ವಕವಾಗಿ ಭಕ್ತಿಯಿಂದ ವಂದನೆಗಳನ್ನು ಮತ್ತೆ ಮತ್ತೆ ಸಮರ್ಪಿಸುತ್ತೇನೆ.</strong> ಇಂದು ನನ್ನಲ್ಲೇನಾದರೂ ಯೋಗ್ಯತೆ, ಶೀಲ, ಸದ್ಗುಣಗಳು, ವಿದ್ಯಾ, ಜನಪ್ರಿಯತೆ ಇತ್ಯಾದಿಗಳು ಇದ್ದರೆ, ಇದೆಲ್ಲವೂ ಸದ್ಗುರುಗಳ ಪಾದಸೇವಾಫಲ, ಸದ್ಗುರುಗಳ ಕೃಪಾಶೀರ್ವಾದದ ಫಲವೆಂದೇ ನಾನು ಸಂಪೂರ್ಣವಾಗಿ ನಂಬಿರುತ್ತೇನೆ. ನನ್ನಲ್ಲಿ ಯಾವ ಯೋಗ್ಯತೆಯೂ ಇಲ್ಲ, ಎಲ್ಲವೂ ಸದ್ಗುರು ಕೃಪಾನುಗ್ರಹದ ಫಲ. ಇದು ಉತ್ಪ್ರೇಕ್ಷೆಯೂ ಅಲ್ಲ, ಅತಿಶಯೋಕ್ತಿಯೂ ಅಲ್ಲ. ನನ್ನ ಹೃದಯಾಂತರಾಳದ ನಿಷ್ಕಲ್ಮಷವಾದ ಮನಸ್ಸಿನ ಭಾವನೆ.</p>್ಜ್ಝ್ಬ್ಖ್ಥ್ಫ = <p>ನಾನು ೧೯೫೯ ರಿಂದ ೧೯೭೫ರವರೆಗೂ ಸದ್ಗುರು ಸೇವೆ ಮಾಡುತ್ತಾ ಸದ್ಗುರುಗಳಿಂದ ಕಲಿತ ವೇದಾಂತವಿದ್ಯೆಯ ಸವಿಯನ್ನು ಆಸಕ್ತರಾದ ತತ್ತ್ವಜ್ಞಾನಪಿಪಾಸುಜನಗಳಿಗೆ ಹಂಚುವ ಸದುದ್ದೇಶದಿಂದ ಇಂದಿನ ವರೆಗೂ (೧೯೫೯ ರಿಂದ ೨೦೦೭) ಯಥಾಶಕ್ತಿ ವೇದಾಂತನಾರಾಯಣನ ಸೇವೆಯನ್ನು ಮಾಡುತ್ತಾ ಬಂದಿರುತ್ತೇನೆ. ಸದ್ಗುರುಗಳ ಆಜ್ಞೆ ಹಾಗೂ ಮಾರ್ಗದರ್ಶನದಂತೆ ೧೯೭೦ ರಿಂದ ೨೦೦೬ರವರೆಗೂ ಬೆಂಗಳೂರಿನ ಅಧ್ಯಾತ್ಮಪ್ರಕಾಶ ಶಾಖಾ ಕಾರ್ಯಾಲಯದಲ್ಲಿ ವಾಸವಾಗಿದ್ದು ಆ ಶಾಖೆಯ ಸಂಪೂರ್ಣ ಜವಾಬ್ದಾರಿಯನ್ನು ಹೊತ್ತು ಭಕ್ತಿಯಿಂದ ಸದ್ಗುರುಸೇವೆಯನ್ನು ಮಾಡಿರುತ್ತೇನೆ. ಆಶ್ರಮದಲ್ಲಿ ಪಾಠಪ್ರವಚನಗಳು, ಉಪನ್ಯಾಸಗಳು, ವೇದಾಂತ ವಿಚಾರಗೋಷ್ಠಿಗಳು, ಭಜನೆ, ಜಪ, ಪಾರಾಯಣಗಳು, ಪಾದಪೂಜಾ, ಪ್ರಸಾದವಿನಿಯೋಗಾದಿಗಳು—ಎಲ್ಲವೂ ಸದ್ಗುರುಗಳ ಕೃಪಾನುಗ್ರಹದಿಂದ ತುಂಬಾ ಚೆನ್ನಾಗಿ ನಡೆಯುತ್ತಿದ್ದವು. ನೂರಾರು ಪಂಡಿತರು, ಉಪನ್ಯಾಸಕರು, ಸಾಧುಸಂತರು, ಸಂನ್ಯಾಸಿಗಳು ಹಾಗೂ ಮಹಾತ್ಮರು ಈ ಕಾರ್ಯಕ್ರಮಗಳಲ್ಲಿ ಭಕ್ತಿಯಿಂದ ಭಾಗವಹಿಸುತ್ತಿದ್ದರು.</p>್ಜ್ಝ್ಬ್ಖ್ಥ್ಫ = <p>ಸದ್ಗುರು ಸಂಕಲ್ಪದಂತೆ ೧೯೮೮ರಲ್ಲಿ ಪ್ರಾರಂಭಗೊಂಡ “<strong>ಶಂಕರಭಾಸ್ಕರ</strong>” ಆಧ್ಯಾತ್ಮಿಕ ತ್ರೈಮಾಸಿಕ ಪತ್ರಿಕೆಯು ಕೇವಲ ೧೫ ವರ್ಷಗಳಲ್ಲಿ ೧೫ ಸಹಸ್ರಕ್ಕೂ ಮೀರಿದ <strong>ಆಜೀವ ಸದಸ್ಯರನ್ನು</strong> ಹೊಂದಿ ದೇಶ ವಿದೇಶಗಳಲ್ಲಿ ಜನಪ್ರಿಯವಾಗಿ ಪ್ರಚಾರಗೊಂಡಿತು. ಎಲ್ಲವೂ ಸದ್ಗುರುಗಳ ಕೃಪಾಆಶೀರ್ವಾದದ ಫಲ. ೨೦೦೧ರಲ್ಲಿ ರಚಿತವಾದ “<strong>ಶಾಂಕರ ಸಂವತ್ಸರ</strong>”, ೨೦೦೪ರಲ್ಲಿ ಪ್ರಕಟಗೊಂಡ “<strong>ವೇದಾಂತ ಸಂವತ್ಸರ</strong>” ಗ್ರಂಥಗಳಿಗೆ ಜಿಜ್ಞಾಸು ಜನಗಳಿಂದ ಅದ್ಭುತವಾದ ಹಾಗೂ ಅಭೂತಪೂರ್ವವಾದ ಪ್ರೋತ್ಸಾಹ ಸಹಕಾರಗಳು ದೊರೆತಿವೆ. ಅನಂತರ ಬೆಳಕನ್ನು ಕಂಡ <strong>ಪ್ರಬೋಧ</strong> <strong>ಚಿಂತಾಮಣಿ, ಜ್ಞಾನಾಮೃತಬಿಂದು, ಗೀತೋಪದೇಶಾಮೃತ</strong> ಕೃತಿಗಳಿಗೂ ವಾಚಕರಿಂದ ಅದ್ಭುತಸ್ವಾಗತವು ಲಭಿಸಿರುತ್ತದೆ.</p><p>೨೦೦೬ ರಿಂದ ಅಧ್ಯಾತ್ಮಪ್ರಕಾಶ ಕಾರ್ಯಾಲಯದ ವ್ಯಾವಹಾರಿಕ ಸಂಬಂಧವನ್ನು ನಾನು ಸಂಪೂರ್ಣವಾಗಿ ಬಿಟ್ಟ ಮೇಲೂ ನನ್ನ ಪಾಲಿಗೆ ಮಾತ್ರ ಸದ್ಗುರು ಕೃಪೆಯಿಂದ ವೇದಾಂತ ಪಾಠಪ್ರವಚನೋಪನ್ಯಾಸಾದಿ ಕಾರ್ಯಕ್ರಮಗಳು ಹಿಂದಿಗಿಂತಲೂ ದಿನೇ ದಿನೇ ಇನ್ನೂ ಜೋರಾಗಿಯೇ ನಡೆಯುತ್ತಿವೆ. ಸದ್ಗುರು ಸ್ಮರಣೆ, ಸದ್ಗುರು ಪೂಜಾ, ಸದ್ಗುರು ಆರಾಧನಾದಿ ಕಾರ್ಯಕ್ರಮಗಳಂತೂ ನಿತ್ಯೋತ್ಸವದಂತೆ ಇಂದಿಗೂ ನಡೆಯುತ್ತಲೇ ಇವೆ. ಇದೇ ಸರ್ವಜಿತ್ಸಂವತ್ಸರದ<strong> ಶ್ರೀಗಳವರ </strong>ಮೂವತ್ತಮೂರನೆಯ <strong>ಸದ್ಗುರು ಪುಣ್ಯಾರಾಧನ ಮಾಸಮಹೋತ್ಸವವು</strong> ೮-೮-೨೦೦೭ ರಿಂದ ೧೦-೯-೨೦೦೭ರವರೆಗೆ<strong> ಮೂವತ್ತ ಮೂರು ದಿನಗಳ ವರೆಗೆ</strong> ಚೆನ್ನಾಗಿ ನಡೆಯಿತು. ಈ ಸಂದರ್ಭದಲ್ಲಿ ಶ್ರೀಶ್ರೀಗಳವರ ೬೬ ಕನ್ನಡ, ಸಂಸ್ಕೃತ, ಇಂಗ್ಲಿಷು ವೇದಾಂತಕೃತಿರತ್ನಗಳನ್ನು ಕುರಿತು ಪ್ರವಚನಮಾಡುವ ಸೌಭಾಗ್ಯವು ನನ್ನದಾಗಿತ್ತು. ಶ್ರೋತೃಗಳ ಮನಸ್ಸಿನಲ್ಲಿ ಸದ್ಗುರುಭಕ್ತಿಯ ಪ್ರವಾಹವೇ ಹರಿಯುತ್ತಿತ್ತು. ಇದೆಲ್ಲವನ್ನೂ ಸದ್ಗುರುಸೇವಾ ಫಲವೆಂದೇ, ಸದ್ಗುರು ಕೃಪೆಯೆಂದೇ ನಾನು ಸಂಪೂರ್ಣವಾಗಿ ಭಾವಿಸಿರುತ್ತೇನೆ. <strong>ಗುರುಪ್ರಸಾದಃ ಸಕಲಂ ದದಾತಿ</strong>—ಎಂಬಿದೇ ನನ್ನ ಬೀಜಮಂತ್ರ.</p></div>
  <div><p>“<strong>ಶಾಂಕರ ಸಂವತ್ಸರ</strong>”–ದಿನಕ್ಕೊಂದು ಶಂಕರರ ಉಪದೇಶಾಮೃತ, ೩೮೫ ಶ್ರೀಶಂಕರರ ಸಂದೇಶರತ್ನಗಳ ಸಾಗರ; ಮತ್ತು “<strong>ವೇದಾಂತ ಸಂವತ್ಸರ</strong>”—ದಿನಕ್ಕೊಂದು ಉಪನಿಷತ್ತಿನ ಸಂದೇಶ, ೧೪ ಉಪನಿಷತ್ತುಗಳಿಂದ ಆರಿಸಿರುವ ೩೮೫ ಸಂದೇಶರತ್ನಗಳ ಸಾಗರ; ಈ ಎರಡೂ ಗ್ರಂಥಗಳನ್ನು ರಚಿಸಿದ ಮೇಲೆ “<strong>ಗೀತಾ ಸಂವತ್ಸರ</strong>”—(ದಿನಕ್ಕೊಂದು ಭಗವದ್ಗೀತೆಯ ದಿವ್ಯ ಸಂದೇಶ, ೩೮೫ ಗೀತಾಚಾರ್ಯನ ಪವಿತ್ರ ಸಂದೇಶಗಳ ಆಕರ) ಎಂಬ ಗ್ರಂಥವನ್ನು ರಚಿಸಬೇಕೆಂಬ ಹಂಬಲ ಮನಸ್ಸಿನಲ್ಲಿ ಇತ್ತು. ನನ್ನ ಸಂಕಲ್ಪಕ್ಕಿಂತಲೂ ಸದ್ಗುರುಸಂಕಲ್ಪ ಸಮರ್ಥವಾದದ್ದು—ಎಂದು ಭಾವಿಸಿ ಸದ್ಗುರುಸಂಕಲ್ಪಕ್ಕಾಗಿ ಆ ಸುವರ್ಣ ಸಮಯವನ್ನು ಕಾಯುತ್ತಿದ್ದೆನು. ಒಂದು ಸುದಿವಸ, ಗುರುವಾರ! ಎಂದಿನಂತೆ ಬೆಳಗಿನ ನಿತ್ಯಾಹ್ನಿಕ, ಪೂಜೆಯನ್ನು ಮುಗಿಸಿದ ಮೇಲೆ ಒಬ್ಬ ಸದ್ಗುರು ಭಕ್ತರಾದ ವೇದಾಂತಾಸಕ್ತರಾದ ಅಭಿಮಾನಿಗಳಿಂದ ಒಂದು ದೂರವಾಣಿ ಕರೆ ಬಂದಿತು. ಅವರೊಂದಿಗೆ ಮಾತನಾಡುತ್ತಾ, “<strong>ಗೀತಾ ಸಂವತ್ಸರ</strong>” ಗ್ರಂಥ ರಚನೆಯ ವಿಚಾರವನ್ನು ನಾನು ಅವರಿಗೆ ತಿಳಿಸಿದ ಕೂಡಲೇ ಆ ಸದ್ಗುರುಭಕ್ತರು ಕೂಡಲೇ “ಸ್ವಾಮೀಜಿ, ತಾವು ‘ಗೀತಾ ಸಂವತ್ಸರ’ವನ್ನು ಬರೆಯಲು ಇಂದಿನಿಂದಲೇ ಪ್ರಾರಂಭಿಸಿರಿ, ಅದರ ಮುದ್ರಣದ ಹಣವನ್ನು ನಾನು ಸಂತೋಷವಾಗಿ ಕೊಡುತ್ತೇನೆ, ತಾವು ಚಿಂತಿಸುವುದು ಬೇಡ; ಇದು ಗೀತಾಚಾರ್ಯನಿಗೆ ನನ್ನ ಸೇವೆ. ನಿಮ್ಮ ಮೂಲಕ ಗೀತಾಚಾರ್ಯನ ಸಂದೇಶಗಳು ಪ್ರಸಾರಗೊಳ್ಳಲಿ, ನನಗೆ ತುಂಬಾ ಸಂತೋಷ; ನಿಮ್ಮ ಸಂಕಲ್ಪವೇ ಗೀತಾಚಾರ್ಯನ ಸಂಕಲ್ಪ”—ಎಂದು ಹೇಳಿಬಿಟ್ಟರು! ಈಗ ಸದ್ಗುರುಸಂಕಲ್ಪವು ಫಲಿಸಿತೆಂದು ಭಾವಿಸಿ ಅಂದೇ “<strong>ಗೀತಾಚಾರ್ಯಮಹಂ ಭಜೇ</strong>” ಎಂದು ಜಗದ್ಗುರು ಗೀತಾಚಾರ್ಯನಿಗೆ ವಂದಿಸಿ “<strong>ಗೀತಾ ಸಂವತ್ಸರ</strong>”ವನ್ನು ಬರೆಯಲು ಪ್ರಾರಂಭಿಸಿದೆನು. “<strong>ಗುರುಪ್ರಸಾದಃ ಸಕಲಂ ದದಾತಿ</strong>” ಎನ್ನುವ ಬೀಜಮಂತ್ರವು ನನ್ನ ಜೀವನದಲ್ಲಿ ಸಾರ್ಥಕವಾಗಿರುತ್ತದೆ. ಗ್ರಂಥ ಮುದ್ರಣಕ್ಕೆ ಧನಸಹಾಯವನ್ನು ಮಾಡಿರುವ ಈ ಸದ್ಗುರುಭಕ್ತರಿಗೆ ಗೀತಾಚಾರ್ಯನ ಹಾಗೂ ಸದ್ಗುರುಗಳ ಪರಿಪೂರ್ಣ ಅನುಗ್ರಹವು ಉಂಟಾಗಲೆಂದು ಭಕ್ತಿಯಿಂದ ಪ್ರಾರ್ಥಿಸುತ್ತೇನೆ.</p><p>ಇನ್ನು, <strong>ಗೀತೆ! ಶ್ರೀಮದ್ಭಗವದ್ಗೀತೆ!</strong> ಈ ಹೆಸರೇ ಪರಮಮಂಗಳ, ಪರಮಪಾವನ, ಪರಮಶ್ರೇಷ್ಠ! ಭಾರತೀಯ ತತ್ತ್ವದರ್ಶನಕ್ಕೆ ಗೀತೆಯು ಕೈಗನ್ನಡಿ. ಭಾರತದೇಶ ಎಂದಕೂಡಲೇ ನಮ್ಮೆಲ್ಲರ ಕಣ್ಮನಗಳಲ್ಲಿ ಪ್ರತ್ಯಕ್ಷವಾಗುವ ಪವಿತ್ರಗ್ರಂಥ, ಗೀತೆ. “ಗೀತೆಯಲ್ಲಿ ಏನಿದೆ”? ಎನ್ನುವ ಪ್ರಶ್ನೆಗೆ ಉತ್ತರ, “ಏನಿಲ್ಲ?” ಎಂದು. ಜಗದ್ಗುರು ಗೀತಾಚಾರ್ಯ ಶ್ರೀಕೃಷ್ಣನ ನಿಜಸ್ವರೂಪವನ್ನು ನೇರಾಗಿ ತಿಳಿಸುವ ಕೃತಿರತ್ನವೆಂದರೆ <strong>ಗೀತೆಯೇ</strong>.</p><p>ಅಂದಿಗಿಂತಲೂ ಇಂದು ಗೀತೆಯ ಪ್ರಸ್ತುತತೆ, ಆವಶ್ಯಕತೆ, ಪ್ರಾಮುಖ್ಯತೆ ಜಾಸ್ತಿಯಾಗಿದೆ. <strong>ಪಂಚಮವೇದ</strong>ವೆಂದೇ ಪ್ರಸಿದ್ಧವಾಗಿರುವ ಶ್ರೀಮನ್ಮಹಾಭಾರತದ ಭೀಷ್ಮಪರ್ವದಲ್ಲಿ ಬರುವ ಭಗವದ್ಗೀತೆಯು ಸಕಲ ವೇದ ಶಾಸ್ತ್ರ ಪುರಾಣೇತಿಹಾಸಗಳ ಸಾರವೇ ಆಗಿರುತ್ತದೆ. <strong>ತದಿದಂ ಗೀತಾ ಶಾಸ್ತ್ರಂ</strong> <strong>ಸಮಸ್ತವೇದಾರ್ಥಸಾರಸಂಗ್ರಹಭೂತಂ ದುರ್ವಿಜ್ಞೇಯಾರ್ಥಮ್</strong> —ಎಂದು ಶ್ರೀಶಂಕರರು, ತಮ್ಮ ಗೀತಾಭಾಷ್ಯದ ಪೀಠಿಕೆಯಲ್ಲಿ ಬರೆದಿದ್ದಾರೆ. ಈ ಮಾತು ಅತಿಶಯೋಕ್ತಿಯಲ್ಲ. ಗೀತೆಯ ಬಗೆಗೆ ಎಷ್ಟುಹೇಳಿದರೂ ಕಮ್ಮಿಯೇ. ಗೀತೆಯು ಸರ್ವಧರ್ಮ ಸರ್ವಮತ ಸರ್ವಶಾಸ್ತ್ರ ಸಮನ್ವಯಗ್ರಂಥವಾಗಿದೆ. ಗೀತೆಯು ಸರ್ವಜ್ಞಕಲ್ಪವಾಗಿದೆ!</p><p>ಗೀತೆಗಳು—ರಾಮಗೀತೆ, ಪಾಂಡವಗೀತೆ, ಅವಧೂತಗೀತೆ, ಉದ್ಧವಗೀತೆ, ಅಷ್ಟಾವಕ್ರಗೀತೆ, ಗುರುಗೀತೆ—ಮುಂತಾಗಿ ಅನೇಕವಾಗಿದ್ದರೂ, <strong>ಗೀತೆ</strong> ಎಂದರೆ <strong>ಭಗವದ್ಗೀತೆ</strong> ಎಂದೇ ಪ್ರಸಿದ್ಧವಾಗಿರುತ್ತದೆ. ಈ ಗೀತೆಯ ಆಳ, ವಿಸ್ತಾರಗಳು ಸಾಮಾನ್ಯ ಪಂಡಿತರಿಗೆ ಅರ್ಥವಾಗುವುದಿಲ್ಲ. ಗಣೇಶ, ವೇದವ್ಯಾಸರಿಗೆ ಮಾತ್ರ ಗೀತೆಯ ಹೃದಯವು ಪೂರ್ಣ ವಾಗಿ ಅರ್ಥವಾಗಿದೆಯೇ ಹೊರತು ಇತರರಿಗೆ ಆಗಿರಲಾರದು. ಗೀತೆಯ ಮಹತ್ತ್ವವನ್ನು ತಿಳಿಸಲು ಇದೇ ಗ್ರಂಥದಲ್ಲಿ “<strong>ಗೀತಾ ಮಹಿಮೆ</strong>” ಎಂಬ ಲೇಖನವೊಂದನ್ನು ಮುದ್ರಿಸಲಾಗಿದೆ. ಅದನ್ನು ವಾಚಕರು ನೋಡಬೇಕಾಗಿ ಪ್ರಾರ್ಥನೆ. ಗೀತೆಗೆ ಅಂದಿನಿಂದ ಇಂದಿನವರೆಗೂ ನೂರಾರು, ಸಹಸ್ರಾರು ಪಂಡಿತರುಗಳು ವ್ಯಾಖ್ಯಾನಗಳನ್ನು ಬರೆದಿರುತ್ತಾರೆ, ಬರೆಯುತ್ತಲೂ ಇದ್ದಾರೆ. ಎಷ್ಟು ಬರೆದರೂ ಕೊನೆಯಿಲ್ಲದಷ್ಟು ಸತ್ತ್ವವನ್ನೂ ಅರ್ಥವನ್ನೂ ತಾತ್ಪರ್ಯವನ್ನೂ ಉಳ್ಳದ್ದಾಗಿದೆ, ಈ ಭಗವದ್ಗೀತೆ!</p>ನನ್ನ ಆರಾಧ್ಯದೇವತೆಯೂ, ನನಗೆ ಪರಮಪೂಜ್ಯಸದ್ಗುರುಗಳೂ, ನನಗೆ ಬ್ರಹ್ಮವಿದ್ಯಾಚಾರ್ಯರೂ, ನನಗೆ ಸರ್ವಸ್ವವೂ ಆಗಿರುವ <strong>ಪೂಜ್ಯ ಸದ್ಗುರು ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ ಸ್ವಾಮಿಗಳವರಿಗಂತೂ</strong> <strong>ಭಗವದ್ಗೀತೆ</strong>ಯ ಮೇಲೆ ವಿಶೇಷ ಪ್ರೀತಿ, ಅದ್ಭುತ ಗೌರವಗಳಿದ್ದವು. ಶ್ರೀಗಳವರು ನನಗೆ ಗೀತಾಶಾಂಕರಭಾಷ್ಯವನ್ನು ಸುಮಾರು ಮೂವತ್ತು ತಿಂಗಳಕಾಲ ಕ್ರಮವಾಗಿ, ನಿಧಾನವಾಗಿ, ವಿಶೇಷ ಪ್ರೀತಿಯಿಂದ ಒಮ್ಮೆ ಪಾಠಮಾಡಿ, ಆಮೇಲೆ ಆರೇಳು ವರ್ಷಗಳ ಅನಂತರ ಪುನಃ ಮತ್ತೊಮ್ಮೆ ಪಾಠಮಾಡಿರುತ್ತಾರೆ. ಮತ್ತು ೧೯೫೯ ರಿಂದ ೧೯೭೫ರವರೆಗಿನ ಹದಿನಾರು ವರ್ಷಗಳ ವರೆಗಿನ ಸದ್ಗುರುಗಳ ಅಂತೇವಾಸಿತ್ವದಲ್ಲಿ ಪ್ರತಿದಿನವೂ ಭಗವದ್ಗೀತೆಯ ಒಂದೊಂದು ಸಂದೇಶವನ್ನು ನನಗೆ ಶ್ರೀಶ್ರೀಗಳವರು ಹೇಳುತ್ತಲೇ ಇದ್ದರು. ಗೀತೆಯ ೭೦೦ ಶ್ಲೋಕಗಳ ಜೊತೆಗೆ ಶಾಂಕರಭಾಷ್ಯದ ನೂರಾರು ಸಾಲುಗಳನ್ನೂ ಗಟ್ಟುಮಾಡಿಸಿ ಆಗಿಂದಾಗ್ಗೆ ಶ್ರೀಶ್ರೀಗಳವರು ನನ್ನಿಂದ ಅವುಗಳನ್ನು ಕೇಳಿಸಿಕೊಳ್ಳುತ್ತಾ, ತಿದ್ದುತ್ತಾ, ಅರ್ಥ ವಿವರಿಸುತ್ತಾ , ತಲೆದೂಗುತ್ತಾ, ಸಂತೋಷಪಡುತ್ತಿದ್ದ ಆ ಸುವರ್ಣಘಳಿಗೆಗಳು ಈಗಲೂ ನನ್ನನ್ನು ಆನಂದದಿಂದ ಪುಲಕಿತನನ್ನಾಗಿ ಮಾಡುತ್ತವೆ!</div>
  <div/>
  <div>
    <span class="en">I.T., B.T.</span>
  </div>
  <div>
    <p> ಯ ಈ ಕಾಲದಲ್ಲಿ ಯಾರಿಗೂ ವೇದಾಂತವನ್ನು ಓದಲು, ಗೀತೆಯನ್ನು ಅಧ್ಯಯನಮಾಡಲು ಗಂಟೆಗಳವರೆಗೆ ಸಮಯವೇ ಇರುವುದಿಲ್ಲ. ಇದು <strong>ನಿಮಿಷಗಳ</strong> <strong>ಯುಗ</strong>. ಹಣ, ಕೀರ್ತಿ, ಅಧಿಕಾರ, ಸಂಪತ್ತುಗಳನ್ನು ಸಂಪಾದಿಸುವ ಈ ಅತಿವೇಗದ ಯುಗದಲ್ಲಿ ಗೀತೆಯನ್ನು ಪಾರಾಯಣಮಾಡುವುದಕ್ಕೂ, ಅದರ ಸಂದೇಶಗಳನ್ನು ಅರಿತು ಅನುಸಂಧಾನಮಾಡುವುದಕ್ಕೂ, ಅದರಂತೆ ತಮ್ಮ ಜೀವನವನ್ನು ಮಾರ್ಪಡಿಸಿಕೊಳ್ಳುವುದಕ್ಕೂ ಯಾರಿಗೂ ಪುರಸೊತ್ತೆಂಬುದೇ ಇರುವುದಿಲ್ಲ. ಅದರಲ್ಲೂ ೨೩ ರಿಂದ ೫೦ರವರೆಗಿನ ಯುವಕರಿಗಂತೂ ಊಟತಿಂಡಿಗೂ ಸಮಯವು ಇರುವುದಿಲ್ಲ. ಎಲ್ಲರೂ ಇಂಗ್ಲೀಷಿನ<span class="en"> Busy, </span>ಹಾಗೂ ಕನ್ನಡದ ಬಿಸಿ ಜೀವನವನ್ನೇ ನಡೆಸುತ್ತಿದ್ದಾರೆ. ಹಾಗಾದರೆ ಇಂಥ</p>
  </div>
  <div>
    <span class="en">Busy,</span>
  </div>
  <div>
    <p>ಬಿಸಿಯಾದ ಜನಗಳಿಗೆ ವೇದಾಂತಗಳ, ಶ್ರೀಶಂಕರರ, ಭಗವದ್ ಗೀತೆಯ ಸಂದೇಶಗಳು ಬೇಡವೆ? ಖಂಡಿತಾ ಬೇಕು. ಸರಿ, ಅವರಿಗೆ ಸಮಯವೇ ಇಲ್ಲವಲ್ಲ? ಬೆಳಗ್ಗೆ ೫ ರಿಂದ ರಾತ್ರಿ ೧೦ರವರೆಗೂ ಅವರು</p>
  </div>
  <div>
    <span class="en">Busy, Busy,</span>
  </div>
  <div>
    <p>ಬಿಸಿ ಬಿಸಿಯಾಗಿಯೇ ಇರುತ್ತಾರಲ್ಲಾ? ಎಂದರೆ, ಅಂಥವರಿಗಾಗಿಯೇ ಇದೋ ಈ <strong>ಶಾಂಕರ ಸಂವತ್ಸರ,</strong> <strong>ವೇದಾಂತ ಸಂವತ್ಸರ </strong>ಗ್ರಂಥಗಳು ಉದಯಿಸಿರುತ್ತವೆ. ಇಂದಿನ ಯುವಪೀಳಿಗೆಯವರಿಗೆ ಈ ಗ್ರಂಥಗಳು ವರಪ್ರಸಾದವಾಗಿರುತ್ತವೆ. ಈ ಗ್ರಂಥಗಳ ವಾಚಕರಿಂದ ದೂರವಾಣೀ ಮೂಲಕ, ಪತ್ರಗಳ ಮೂಲಕ ನನಗೆ ಸಹಸ್ರಾರು ಸತ್ ಪ್ರತಿಕ್ರಿಯೆಗಳು ಬಂದಿರುತ್ತವೆ, ಇನ್ನೂ ಬರುತ್ತಲೇ ಇವೆ.</p>
    <p>ವಾಚಕ ಅಭಿಮಾನಿಗಳಿಂದ ಬರುತ್ತಿರುವ ಸಂತೋಷದ ಪ್ರತಿಕ್ರಿಯೆ, ಪ್ರೋತ್ಸಾಹ, ಸಹಕಾರ, ಸಹಾನುಭೂತಿಗಳ ಫಲವೇ ಈ “<strong>ಗೀತಾ ಸಂವತ್ಸರ</strong>”. ಜನವರಿ ೧ನೇ ತಾರೀಖಿನಿಂದ ಡಿಸೆಂಬರ್ ೩೧ರವರೆಗೂ ಪ್ರತಿದಿನಕ್ಕೆ ಒಂದೊಂದರಂತೆ ೩೬೬ ದಿನಗಳಿಗೂ ಗೀತೆಯ ಶ್ಲೋಕಗಳಿಂದ ಆರಿಸಿ ಒಂದೊಂದು ಮಂಗಳಸಂದೇಶವನ್ನು ಈ <strong>ಗೀತಾ ಸಂವತ್ಸರ</strong>ದಲ್ಲಿ ಕೊಡಲಾಗಿದೆ. ಪ್ರತಿಸಂದೇಶಕ್ಕೂ ಆಕರ್ಷಕವಾದ ಒಂದೊಂದು ತಲೆಬರಹವನ್ನೂ ಕೊಡಲಾಗಿದೆ. ಪ್ರತಿ ಪುಟದ ಪ್ರಾರಂಭದಲ್ಲಿಯೂ<strong> ಓಂ</strong> <strong>ವಾಸುದೇವಾಯ ನಮಃ</strong> ಎಂಬ ಒಂದು ಸಾಲೂ, <strong>ಗೀತಾಚಾರ್ಯಮಹಂ ಭಜೇ</strong> ಎಂಬ ಚರಣವುಳ್ಳ ಒಂದು ಶ್ಲೋಕವೂ ಇದೆ. ಅಂತೂ ಒಂದು ದಿನದಲ್ಲಿ ಕೇವಲ ೮-೧೦ ನಿಮಿಷಗಳಲ್ಲಿ ಓದಿ ಮನನಮಾಡಬಹುದಾದ ಒಂದು ಗೀತಾ ಸಂದೇಶವನ್ನು ಇಲ್ಲಿ ಕೊಡಲಾಗಿದೆ. ‘ಪುರುಸೊತ್ತಿಲ್ಲ’ ಎಂಬ ಕುಂಟುನೆಪಕ್ಕೆ ಇಲ್ಲಿ ಅವಕಾಶವಿಲ್ಲ. ಪ್ರತಿದಿನವೂ ಈ <strong>ಗೀತಾ ಸಂವತ್ಸರ</strong> ವನ್ನು ತಪ್ಪದೇ ಶ್ರದ್ಧಾಭಕ್ತಿಯಿಂದ ಓದುವವರಿಗೆ ಗೀತಾಚಾರ್ಯನ ಸಂಪೂರ್ಣ ಸಂದೇಶಗಳು ಲಭಿಸಿ, ಜಗದ್ಗುರು ಶ್ರೀಕೃಷ್ಣನ ಕೃಪಾನುಗ್ರಹ ವುಂಟಾಗಿ ಅವರು ಕೃತಾರ್ಥರಾಗುವುದರಲ್ಲಿ ಸಂಶಯವಿಲ್ಲ.</p>
    <p>ಈ “<strong>ಗೀತಾ ಸಂವತ್ಸರ</strong>” ಕೃತಿಯನ್ನು ಬರೆಯಲು ಪ್ರಾರಂಭಿಸಿದ ಶುಭಮುಹೂರ್ತದಿಂದ ಇಂದಿನವರೆಗೂ ನನಗೆ ಎಲ್ಲ ರೀತಿಯಿಂದಲೂ ಸಹಕರಿಸಿರುವ, ಪ್ರೋತ್ಸಾಹಿಸಿರುವ ನನ್ನ ಪ್ರಿಯ ಧರ್ಮಪತ್ನಿ ಚಿ॥ ಸೌ॥ ಹ॥ ಕುಂ॥ ಶೋ॥ ರಾಜೇಶ್ವರೀಶರ್ಮಾಳಿಗೆ ಗೀತಾಚಾರ್ಯನು ಪರಿಪೂರ್ಣ ಅನುಗ್ರಹವನ್ನು ಮಾಡಲೆಂದು ಪ್ರಾರ್ಥಿಸುತ್ತೇನೆ. ಸದ್ಗುರು ಭಕ್ತೆಯೂ ತತ್ತ್ವಜಿಜ್ಞಾಸುವೂ ಪತಿಭಕ್ತೆಯೂ ಆದ ಸೌ॥ ರಾಜೇಶ್ವರೀ ಶರ್ಮಳ ಸಂಪೂರ್ಣ ಸಹಕಾರದಿಂದಲೇ ನಾನು “<strong>ಶಂಕರಭಾಸ್ಕರ</strong>” ತ್ರೈಮಾಸಿಕಪತ್ರಿಕೆಯನ್ನು ಪ್ರಾರಂಭಿಸಿ, ದೇಶವಿದೇಶಗಳಲ್ಲಿ ಜನಪ್ರಿಯವಾಗುವಂತೆ ಮಾಡಲು ಸಾಧ್ಯವಾಯಿತು. ನನಗೆ ನನ್ನ ಆಧ್ಯಾತ್ಮಿಕ ಸಾಧನಗಳಲ್ಲಿ ಮುಂದುವರಿಯುವುದಕ್ಕೆ, ವೇದಾಂತ ಪ್ರವಚನೋಪನ್ಯಾಸಗಳು, ಗ್ರಂಥಲೇಖನ ಪ್ರಕಾಶನಾದಿಗಳನ್ನು ಮಾಡುವುದಕ್ಕೆ ನನ್ನ ಧರ್ಮಪತ್ನಿಯ ಸರ್ವತೋಮುಖ ಸಹಕಾರ ಪ್ರೋತ್ಸಾಹಗಳು ಇಂದಿಗೂ ದೊರಕುತ್ತಿವೆ.</p>
  </div>
  <div><p>ನನ್ನ ಈ ಗ್ರಂಥಕ್ಕೆ ಆಶೀರ್ವಾದ ರೂಪವಾಗಿ ಮುನ್ನುಡಿಯನ್ನು ಅನುಗ್ರಹಿಸಿರುವ ಮಹಾಮಹೋಪಾಧ್ಯಾಯ ವಿದ್ವಾನ್ ಎನ್. ರಂಗನಾಥಶರ್ಮಾಜಿಯವರಿಗೂ, ತ್ರಿಭಾಷಾಪಂಡಿತರಾದ ವಿದ್ವಾನ್ ಎನ್. ವಿ. ಅನಂತರಾಮಯ್ಯನವರಿಗೂ, ಪ್ರಸ್ತಾವನೆಯನ್ನು ಬರೆದುಕೊಟ್ಟಿರುವ ಆತ್ಮೀಯ ಸನ್ಮಿತ್ರರಾದ ಶತಾವಧಾನಿ ಡಾ॥ ರಾ. ಗಣೇಶ್ ರವರಿಗೂ ನನ್ನ ಕೃತಜ್ಞತಾಪೂರ್ವಕ ಪ್ರಣಾಮಗಳನ್ನು ಈ ಮೂಲಕ ಭಕ್ತಿಯಿಂದ ಸಮರ್ಪಿ ಸುತ್ತಿದ್ದೇನೆ. ಸರಸ್ವತೀ ಸುಪುತ್ರರಾದ ಪ್ರೊ॥ ಎಸ್. ಕೆ. ರಾಮಚಂದ್ರರಾಯರನ್ನು ನಾನಿಲ್ಲಿ ಸ್ಮರಿಸದೇ ಮುಂದುವರೆಯುವಂತೆಯೇ ಇಲ್ಲ. ಸುಮಾರು ಮೂವತ್ತೆರಡು ವರ್ಷಗಳಿಂದಲೂ ನನ್ನನ್ನು ಎಲ್ಲ ರೀತಿಯಿಂದಲೂ ಹರಸಿ, ಆಶೀರ್ವಾದ ಮಾಡಿದ ಮಹಾತ್ಮರಿವರು. ನನ್ನ ಹಿಂದಿನ ಎಲ್ಲ ಗ್ರಂಥಗಳಿಗೂ ತಮ್ಮ ಪ್ರೀತಿಪೂರ್ವಕ ಲೇಖನಗಳಿಂದ ಆಶೀರ್ವಾದಗಳನ್ನು ಮಾಡಿರುತ್ತಾರೆ. ಈಗ ಈ ಪುಣ್ಯಾತ್ಮರು ನಮ್ಮೊಡನೆ ದೇಹಧಾರಿಗಳಾಗಿ ಇಲ್ಲದಿದ್ದರೂ ಅವರ ಸವಿನುಡಿಗಳು, ಹಸನ್ಮುಖ, ನನ್ನ ಮೇಲಿನ ಶಿಷ್ಯವಾತ್ಸಲ್ಯ, ಉಪನ್ಯಾಸ ವೈಖರಿ—ಎಲ್ಲವೂ ನನ್ನ ಪಾಲಿಗೆ, ಇಂದಿಗೂ ಹಸಿರಾಗಿಯೇ ಇವೆ. ಅವರು ಈಗ ಇದ್ದಿದ್ದರೆ ಈ “<strong>ಗೀತಾ ಸಂವತ್ಸರ</strong>” ವನ್ನು ಕಂಡು ಅದೆಷ್ಟು ಆನಂದಪಡುತ್ತಿದ್ದರೋ! ಇರಲಿ, ಎಲ್ಲವೂ ದೈವವಿಲಾಸ. ನನ್ನ ಕೃತಜ್ಞತೆಯನ್ನು ಆ ಮಹಾತ್ಮರಿಗೆ ಇಲ್ಲಿ ಸಮರ್ಪಿಸುವುದಕ್ಕಾಗಿ ಅವರ ಒಂದು ಲೇಖನವನ್ನು ಈ ಗ್ರಂಥದಲ್ಲಿ ಪ್ರಕಟಿಸಿರುತ್ತೇನೆ.</p>್ಜ್ಝ್ಬ್ಖ್ಥ್ಫ = <p>“<strong>ಗೀತಾ ಸಂವತ್ಸರ</strong>”—ಗ್ರಂಥರತ್ನಕ್ಕೆ ಮುದ್ರಣದ ಹಣವನ್ನು ಪ್ರೀತಿಯಿಂದ ಗೋಪ್ಯವಾಗಿ ಕೊಟ್ಟಿರುವ ಗೀತಾಪ್ರೇಮಿಗಳಾದ ಅಂತರಂಗಭಕ್ತರಾದ ಪುಣ್ಯದಂಪತಿಗಳಿಗೆ ನನ್ನ ಹೃತ್ಪೂರ್ವಕ ಕೃತಜ್ಞತಾ ಪೂರ್ವಕವಾದ, ಪ್ರೀತಿಪೂರ್ವಕವಾದ ಪ್ರಣಾಮಗಳನ್ನು ಈ ಮೂಲಕ ಸಮರ್ಪಿಸುತ್ತಾ, ಜಗದ್ಗುರು ಗೀತಾಚಾರ್ಯನು ಈ ಪುಣ್ಯದಂಪತಿಗಳಿಗೆ ಐಹಿಕಸಂಪತ್ತುಗಳನ್ನೂ, ಆತ್ಮಜ್ಞಾನವನ್ನೂ, ಪರಮಶಾಂತಿರೂಪವಾದ ಮೋಕ್ಷಾನಂದವನ್ನೂ ಅನುಗ್ರಹಿಸಲಿ ಎಂದು ಮನಸಾರೆ ಹಾರೈಸುತ್ತೇನೆ.</p>್ಜ್ಝ್ಬ್ಖ್ಥ್ಫ = <p>ಇನ್ನು, ನನಗೆ ಬಾಲ್ಯದಿಂದಲೂ ಆತ್ಮೀಯ ಸನ್ಮಿತ್ರರಾಗಿ, ಆಶ್ರಮದಲ್ಲಿ ಗುರುಕುಲದಲ್ಲಿ ವೇದಾಂತಪಾಠದ ಸಹಾಧ್ಯಾಯಿಗಳಾಗಿ ಸದ್ಗುರುಭಕ್ತರಾದ ವಿದ್ವಾನ್ ವೇ॥ ಬ್ರ॥ ಶ್ರೀ ಮತ್ತೂರು ಅಶ್ವತ್ಥನಾರಾಯಣ ಅವಧಾನಿಗಳವರು ಈ ಗ್ರಂಥಕ್ಕೆ ವಿಸ್ತಾರವಾದ <strong>ಪೀಠಿಕೆ</strong>ಯನ್ನು ಬರೆದುಕೊಟ್ಟಿರುತ್ತಾರೆ. ತಾವು ಕಣ್ಣಾರೆ ಕಂಡಂತೆ ನಿಜಸಂಗತಿಗಳನ್ನೂ ಪ್ರೀತಿಯಿಂದ ತಿಳಿಸಿ ನನ್ನನ್ನು <strong>ಸದ್ಗುರು ಪ್ರೇಮಪುತ್ರ</strong>ನನ್ನಾಗಿ ಮಾಡಿರುತ್ತಾರೆ. ಸುಮಾರು ೪೫ ವರ್ಷಗಳ ಇವರ ಅನನ್ಯಸದೃಶ ಪ್ರೀತಿಯ ಮೈತ್ರಿಯು ನನ್ನನ್ನು ಧನ್ಯನನ್ನಾಗಿಸಿರುತ್ತದೆ. ಇವರಿಗೂ ನನ್ನ ಕೃತಜ್ಞತಾಪ್ರಣಾಮಗಳನ್ನು ತಿಳಿಸುತ್ತಿದ್ದೇನೆ.</p>್ಜ್ಝ್ಬ್ಖ್ಥ್ಫ = <p>ಗ್ರಂಥವನ್ನು ಸರ್ವಾಂಗಸುಂದರವಾಗಿ ಮುದ್ರಿಸಿ ಪ್ರಕಾಶನಗೊಳಿಸಿರುವ ಶ್ರೀ ನಿತ್ಯಾನಂದ ಪ್ರಕಾಶನದ ಆತ್ಮೀಯ ಸನ್ಮಿತ್ರರೂ ಸದ್ಗುರುಭಕ್ತರೂ ಆದ ಪ್ರೀತಿಯ ಶ್ರೀ ಬಿ. ಎನ್. ನಟರಾಜ್ , ಪ್ರೀತಿಯ ಸೋದರಿ ಸುಶೀಲಾರವರಿಗೂ, ಮುದ್ರಣಕಾರರಾದ ಗುರುದತ್ ಪ್ರಿಂಟರ್ಸ್ನ ಪ್ರೀತಿಯ ಶ್ರೀ ಸಿ. ಎನ್. ಮೋಹನ್ ಕುಮಾರ್ ಮತ್ತು ಶ್ರೀ ಸಿ. ಎನ್. ಸತ್ಯನಾರಾಯಣರವರಿಗೂ ನನ್ನ ಕೃತಜ್ಞತೆಗಳನ್ನು ತಿಳಿಸಲು ಇಚ್ಛಿಸುತ್ತೇನೆ.</p>್ಜ್ಝ್ಬ್ಖ್ಥ್ಫ = <p>ಪ್ರೂಫ್ ಗಳನ್ನು ತಿದ್ದಿ ಸರಿಪಡಿಸುವುದರಲ್ಲಿ ಸಹಕರಿಸಿರುವ ಪ್ರೊ॥ ಟಿ. ಅಶ್ವತ್ಥನಾರಾಯಣರಾವ್, ಶ್ರೀಮತಿ ರಾಧಾರಾಣಿ, ಶ್ರೀ ಟಿ. ರಾಮಕೃಷ್ಣ, ಶ್ರೀಮತಿ ಕೆ. ಶಾರದಾರಾಜು, ಶ್ರೀ ಸಿ. ಎ. ಸಂಜೀವಮೂರ್ತಿ, ಶ್ರೀ ಎಸ್. ಆರ್. ಅನಂತಮೂರ್ತಿ ಮತ್ತು ಶ್ರೀ ಟಿ. ನಾಗರಾಜ್—ಇವರುಗಳಿಗೆ ನನ್ನ ಕೃತಜ್ಞತೆಗಳನ್ನು ತಿಳಿಸುತ್ತಾ, ಇವರೆಲ್ಲರಿಗೂ ಗೀತಾಚಾರ್ಯನ ಅನುಗ್ರಹವು ಉಂಟಾಗಲೆಂದು ಹಾರೈಸುತ್ತೇನೆ. ನನ್ನ ಲೇಖನಗಳನ್ನು ಓದಿ, ಹಿಂದು ಮುಂದು ಹೊಂದಿಸಿ ನೋಡಿ, ಹೆಚ್ಚಿನ ಶ್ರದ್ಧೆಯಿಂದ, ತುಂಬು ಹೃದಯದಿಂದ ತಿದ್ದಿ, ಶೋಧಿಸಿ, ಸರಿಪಡಿಸಿ, <strong>ಗೀತಾ ಸಂವತ್ಸರ</strong>ದಲ್ಲಿ ಮುದ್ರಣದೋಷವು ಬಾರದಂತೆ ವಿಶೇಷಶ್ರಮವನ್ನು ವಹಿಸಿ ನನ್ನನ್ನು ಆಶೀರ್ವದಿಸಿರುವ ಪೂಜ್ಯರಾದ ಪ್ರೊಫೆಸರ್ ಟಿ. ಅಶ್ವತ್ಥನಾರಾಯಣರಾವ್ ಅವರಿಗೆ ನನ್ನ ವಿಶೇಷ ವಂದನೆಗಳನ್ನು ಈ ಮೂಲಕ ಸಮರ್ಪಿಸುತ್ತೇನೆ.</p>ಗೀತಾಚಾರ್ಯನ ಸಂಕಲ್ಪ-ಪ್ರೇರಣೆಯಂತೆ, ಗೀತಾಸಂದೇಶಗಳನ್ನು ಗೀತಾಚಾರ್ಯನ ಕೃಪೆಯಿಂದ ಈ “<strong>ಗೀತಾ ಸಂವತ್ಸರ</strong>”ದಲ್ಲಿ ಬರೆದು ಸರ್ವಾಂತರ್ಯಾಮಿಯಾದ (ಸರ್ವಸ್ಯ ಚಾಹಂ ಹೃದಿ ಸಂನಿವಿಷ್ಟಃ, ಅಹಮಾತ್ಮಾ ಗುಡಾಕೇಶ ಸರ್ವಭೂತಾಶಯಸ್ಥಿತಃ) ಗೀತಾಚಾರ್ಯನ ಪವಿತ್ರಪಾದಾರವಿಂದಂಗಳಲ್ಲಿಯೇ ಸಮರ್ಪಿಸಿ ಗೀತಾಚಾರ್ಯನ ಕೃಪಾನುಗ್ರಹಕ್ಕೆ ಪಾತ್ರನಾಗಿ ನಾನು ಧನ್ಯತೆಯನ್ನು ಹೊಂದಿರುತ್ತೇನೆ.</div>
  <div/>
  <div> ಮಂಗಳಂ ಸಚ್ಚಿದಾನಂದಯೋಗಿರಾಜಾಯ ಮಂಗಳಮ್।<br/> ಮಂಗಳಂ ಮೋಕ್ಷರೂಪಾಯ ಗೀತಾಚಾರ್ಯಾಯ ಮಂಗಳಮ್॥</div>
  <div/>
  <div>॥ ಗುರುಪ್ರಸಾದಃ ಸಕಲಂ ದದಾತಿ। ನಮೋ ನಮಃ ಸದ್ಗುರುಪಾದುಕಾಭ್ಯಾಮ್॥</div>
  <div/>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>ಸರ್ವಜಿತ್, ಮಾರ್ಗಶಿರ ಕೃಷ್ಣ ಅಷ್ಟಮೀ ಸದ್ಗುರು ಪಾದರೇಣುಃ<br/>ಸದ್ಗುರುಗಳ <span class="en">118</span> ನೇ ಜಯಂತೀ ಉತ್ಸವ <strong>ಕೆ. ಜಿ. ಸುಬ್ರಾಯಶರ್ಮಾ</strong><br/>ತಾ॥ <span class="en">31-12-2007,</span> ಸೋಮವಾರ ಮೊಬೈಲ್: ೯೮೮೬೨೮೧೬೨೨</div>
  <div/>
  <div>ದ್ವಿತೀಯ ಮುದ್ರಣಕ್ಕೆ ಲೇಖಕನ ನಲ್ನುಡಿ</div>
  <div/>
  <div>ಗೀತಾಚಾರ್ಯನ ಹಾಗೂ ಸದ್ಗುರುಗಳ ಅನುಗ್ರಹದಿಂದ ಇದೀಗ “<strong>ಗೀತಾ ಸಂವತ್ಸರ</strong>” ಗ್ರಂಥವು ಎರಡನೆಯ ಆವೃತ್ತಿಯನ್ನು ಕಾಣುತ್ತಿದೆ. ಈ ಗ್ರಂಥವನ್ನು ಗೀತಾಪ್ರೇಮಿಗಳಾದ ಮುಮುಕ್ಷು ಜಿಜ್ಞಾಸುಗಳು ಪ್ರತಿದಿನವೂ ಪಾರಾಯಣ ಮಾಡುತ್ತಾ ಗೀತಾಚಾರ್ಯನ ಕೃಪಾನುಗ್ರಹಕ್ಕೆ ಪಾತ್ರರಾಗಲೆಂದು ನಾನು ಪ್ರಾರ್ಥಿಸುತ್ತೇನೆ.</div>
  <div>ತಾ॥ <span class="en">4-5-2015,</span> ಸೋಮವಾರ <strong>ಕೆ. ಜಿ. ಸುಬ್ರಾಯಶರ್ಮಾ<br/></strong>ವೈಶಾಖ ಮಾಸ, ಬುದ್ಧಪೂರ್ಣಿಮಾ ಮೊಬೈಲ್: <span class="en">9886281622</span><br/>ಬಾಲಾಜಿನಗರ, ಉತ್ತರಹಳ್ಳಿ, ಬೆಂ. <span class="en">61</span> ದೂರವಾಣಿ: ೨೬೩೯೬೭೮೬</div>
  <div>
    <p>ಸುಬ್ರಾಯಶರ್ಮರ ಸಾತ್ತ್ವಿಕ ಸಾಹಸಚತುಷ್ಟಯ!</p>
  </div>
  <div>
    <p>ಕನ್ನಡನಾಡಿನ ಶ್ರೀಶಂಕರಾಚಾರ್ಯರೆಂದೇ ಪ್ರಸಿದ್ಧರಾದ ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ ಸ್ವಾಮಿಗಳಲ್ಲಿ ಶ್ರೀ ಕೆ. ಜಿ. ಸುಬ್ರಾಯಶರ್ಮರು ತಮ್ಮ ಹತ್ತನೆಯ ವಯಸ್ಸಿನಲ್ಲೇ ಶಿಷ್ಯವೃತ್ತಿಯನ್ನಾರಂಭಿಸಿ ಹದಿನಾರು ವರ್ಷಗಳು (೧೯೫೯-೧೯೭೫) ಎಡೆಬಿಡದೆ ಗುರುಸೇವೆಯನ್ನು ಮಾಡಿ ವೇದಾಂತಗ್ರಂಥಗಳ ಅಧ್ಯಯನ ಮಾಡಿದರು. ಗುರುಗಳು ವೇದಾಂತದ ರಹಸ್ಯಗಳನ್ನೆಲ್ಲ ಇವರಿಗೆ ಪ್ರೀತಿಯಿಂದ ತಿಳಿಯಪಡಿಸಿ ಅನುಗ್ರಹ ಮಾಡಿದರು. ತಮ್ಮ ಗುರುವಿನ ಬಗ್ಗೆ ಶರ್ಮರಿಗೆ ಇರುವ ಶ್ರದ್ಧೆ , ನಿಷ್ಠೆ , ಭಕ್ತಿ ಇವು ಅನ್ಯಾದೃಶವಾದುವು. ತಮ್ಮ ಸ್ವಂತ ಅಧ್ಯಯನ, ಶ್ರಮ, ಪ್ರಯತ್ನಗಳಿಂದ ಶ್ರೀಸುಬ್ರಾಯಶರ್ಮರು ಗಳಿಸಿಕೊಂಡಿರುವ ‘ಅಘಟಿತಘಟನಾಪಟೀಯಸಿ’ಯಾದ ಸಾಮರ್ಥ್ಯವು ಈಗ ಲೋಕೋತ್ತರವೆಂಬಂತೆ ಮೆರೆಯುತ್ತಿರುವುದು ಗುರುಕೃಪೆಯ ಮಹಿಮೆಯಿಂದಲೇ ಎಂದು ಇವರು ನಂಬಿದ್ದಾರೆ. ತಮ್ಮೆಲ್ಲ ಸಾಹಸ-ಸಿದ್ಧಿಗಳಿಗೂ ಆ ಗುರುಗಳ ಆಶೀರ್ವಾದವೇ ಬೆನ್ನೆಲುಬು ಎಂದು ದೃಢವಾಗಿ ನಂಬಿರುವುದರಿಂದಲೇ ಇವರಲ್ಲಿ ವಿನಯ, ಸರಳತೆ, ಸಜ್ಜನಿಕೆಗಳು ಮನೆಮಾಡಿಕೊಂಡಿವೆ. ಗುರುಕಾರುಣ್ಯವು ಏನನ್ನು ತಾನೆ ಮಾಡಲಾರದು?<strong>ಶಾಸ್ತ್ರವೈದುಷ್ಯ ಒಂದು ಕಡೆ, ವ್ಯಕ್ತಿತ್ವದ ಸೊಬಗು ಒಂದು ಕಡೆ; ಸೋಲನ್ನರಿಯದ ಕಾಯಕ ಒಂದು ಕಡೆ, ದಣಿವು ಕಾಣದ ಉದ್ಯಮಶೀಲತೆ ಇನ್ನೊಂದು ಕಡೆ. ತಮ್ಮ ಪಾಲಿಗೆ ಗುರುಗಳ ಕೃಪೆಯಿಂದಲೇ ಬಂದ ಬೆಂಗಳೂರು</strong> <strong>ಅಧ್ಯಾತ್ಮಪ್ರಕಾಶಶಾಖಾಕಾರ್ಯಾಲಯವನ್ನು ಶ್ರೀಶರ್ಮರು ಎತ್ತಿ ನಿಲ್ಲಿಸಿದರು; ತಮ್ಮ ನಿರಂತರ</strong> <strong>ಪ್ರವಚನಗಳಿಂದ ಈ ಆಶ್ರಮವನ್ನು ಜನಪ್ರಿಯವನ್ನಾಗಿಸಿದರು. ಬಹುಜನರಿಗೆ</strong> <strong>ಒಗ್ಗಲಾರದ ವೇದಾಂತ ಪ್ರಚಾರಕ್ಕೆ ಮೀಸಲಾದ ಒಂದು ಸಂಸ್ಥೆ ಹೀಗೆ ಜನರ</strong> <strong>ವಿಶೇಷ ಒಲುಮೆಗೆ ಕಾರಣವಾದುದು ಸುಬ್ರಾಯಶರ್ಮರ ಮೊದಲ ಸಾಹಸ.</strong> ಅದರ ಬೆನ್ನಿನಲ್ಲೇ ‘<strong>ಶಂಕರಭಾಸ್ಕರ</strong>’ ಎಂಬ ತ್ರೈಮಾಸಿಕ ಪತ್ರಿಕೆಯನ್ನು ಹುಟ್ಟುಹಾಕಿ <strong>ದೇಶವಿದೇಶಗಳಲ್ಲೆಲ್ಲ ಅದನ್ನು ಅತಿಶಯವಾಗಿ ಮೆರೆಸಿದ್ದು ಎರಡನೆಯಸಾಹಸ.</strong> <strong>ಈ ವೇದಾಂತ ಪತ್ರಿಕೆಯು ಗಳಿಸಿಕೊಂಡಿರುವ ಯಶಸ್ಸು ಪತ್ರಿಕೋದ್ಯಮದ</strong> <strong>ಪ್ರಪಂಚದಲ್ಲೇ ಎಲ್ಲ ದಾಖಲೆಗಳನ್ನೂ ಮುರಿದು ಮುನ್ನುಗ್ಗಿತು.</strong> ಇದಕ್ಕೆ <strong>ಶರ್ಮರೊಬ್ಬರೇ ಕಾರಣಪುರುಷರಾದವರು ಎಂದು ಬೇರೆ ಹೇಳಬೇಕಾಗಿಲ್ಲ. ಈ</strong> <strong>ದಿಶೆಯಲ್ಲಿ ಏಕಾಂಗಿಯಾಗಿ ದುಡಿದವರು ಶ್ರೀಶರ್ಮರು</strong>.</p>
    <p><strong>ಮೂರನೆಯ ಸಾಹಸವು ‘ಶಾಂಕರ ಸಂವತ್ಸರ’</strong> ರೂಪದಲ್ಲಿ ಮೈದಳೆಯಿತು. ಶ್ರೀಶಂಕರಾಚಾರ್ಯರ ಉಪದೇಶವಾಕ್ಯಗಳನ್ನು ವರ್ಷದ ಒಂದೊಂದು ದಿನವೂ ಮನನ ಮಾಡಲನುಕೂಲವಾಗುವಂತೆ ಸಂಗ್ರಹಿಸಿ, ವಿವರಿಸಿ ಒಂದೆಡೆ ದಿನಚರಿಸೂಕ್ತಿಯಾಗಿ ಸಂಕಲನಮಾಡಿರುವ <strong>ಅಪೂರ್ವ ಕೃತಿಯಿದು</strong>. ಆಚಾರ್ಯರ ಪ್ರಸ್ಥಾನತ್ರಯಭಾಷ್ಯಗಳ ಪರಿಚಯವು ಸೂಕ್ಷ್ಮ ವಾಗಿ ಜನಸಾಮಾನ್ಯರಿಗೂ ಆಗಲು ನೆರವಾಗುವ ಕೃತಿಯಿದು. <strong>ವೇದಾಂತ ಪ್ರೌಢ ಸಂದೇಶವು ಇಷ್ಟು ಸರಳವಾಗಿ ಜನಮನವನ್ನು ಮುಟ್ಟುವ</strong> <strong>ಪ್ರಯತ್ನ ಬೇರೊಂದಿರದು. ಗುರುಗಳು ಹಾಕಿಕೊಟ್ಟ ದಾರಿಯಲ್ಲೇ ನಡೆದು</strong> <strong>ಶ್ರೀಶರ್ಮರು ಜಯವನ್ನು ಸಾಧಿಸಿದರು</strong>!</p>
    <p>ಇದೇ ಧಾಟಿಯಲ್ಲೇ ಈಗ ಹೊರಬಂದಿರುವ ‘<strong>ವೇದಾಂತಸಂವತ್ಸರ’, ಶ್ರೀಶರ್ಮರ </strong>ನಾಲ್ಕನೆಯ ಸಾಹಸ<strong>. ವೇದಾಂತವೆಂದರೆ ವೇದವಾಙ್ಮಯದ ಕೊನೆಯ ಮತ್ತು ನಿರ್ಣಾಯಕವಾದ ಭಾಗ, ಉಪನಿಷತ್ತುಗಳು. ಶ್ರೀಶಂಕರಾಚಾರ್ಯರು ಹತ್ತು ಉಪನಿಷತ್ತುಗಳಿಗೆ ಭಾಷ್ಯಗಳನ್ನು ರಚಿಸಿದ್ದಾರೆ, ಇನ್ನು ನಾಲ್ಕು ಉಪನಿಷತ್ತುಗಳನ್ನು ಪ್ರಮಾಣವಾಗಿ ಗ್ರಹಿಸಿದ್ದಾರೆ. </strong>ಈ ಹದಿನಾಲ್ಕುಉಪನಿಷತ್ತುಗಳಿಂದ ಶ್ರೀಸುಬ್ರಾಯಶರ್ಮರು ಮನನೀಯ ಮಂತ್ರಗಳನ್ನು ಆರಿಸಿಕೊಂಡು ಈ ‘<strong>ವೇದಾಂತ ಸಂವತ್ಸರ</strong>’ದಲ್ಲಿ ಸಂಕಲನಮಾಡಿದ್ದಾರೆ.</p>
    <p>ಸಂಕಲನದ ಕ್ರಮ ಸ್ವಾರಸ್ಯವಾಗಿದೆ. ದಿನಕ್ಕೊಂದು ಉಪನಿಷದ್ವಾಕ್ಯವನ್ನು, ಸೂಕ್ತಿಯನ್ನು ಪಾರಾಯಣದಂತೆ ಓದಿಕೊಳ್ಳುವಂತೆ, ಆಸಕ್ತಿಯಿದ್ದರೆ ದಿನವಿಡೀ ಅದರ ಮನನ ಮಾಡುವಂತೆ, <strong>ವರ್ಷದ ೩೬೬ ದಿನಗಳಿಗೂ</strong> ಅಳವಡಿಸಿದ್ದಾರೆ. <strong>ವಾರದಲ್ಲಿ</strong> ಒಂದೊಂದು ದಿನವೂ ಹೀಗೆಯೇ ಒಂದು ಉಪನಿಷದ್ವಾಕ್ಯ, ಉಪನಿಷತ್ ಸೂಕ್ತಿ. ಮೂಲಮಂತ್ರಗಳನ್ನು ಕನ್ನಡ ಲಿಪಿಯಲ್ಲೇ ಕೊಟ್ಟು, ಅವುಗಳಿಗೆ ಕನ್ನಡದಲ್ಲಿ ಸರಳವಾದ ವಿವರಣೆಯನ್ನು ಒದಗಿಸಿದ್ದಾರೆ. ಅದೇ ಕ್ರಮದಲ್ಲಿಯೇ ಹಿಂದೂ ಪದ್ಧತಿಯಲ್ಲಿ <strong>ಹನ್ನೆರಡು</strong> <strong>ಮಾಸಗಳಿಗೂ</strong> ಒಂದೊಂದು ಉಪನಿಷದ್ವಾಕ್ಯವನ್ನು ಅಳವಡಿಸಿದ್ದಾರೆ. ಮುಂದೆ ವ್ಯವಹಾರದ ವರ್ಷದಲ್ಲಿ (ಜನವರಿ ೧ ರಿಂದ ಡಿಸೆಂಬರ್ ೩೧ರವರೆಗೂ) ಪ್ರತಿತಿಂಗಳ ಪ್ರತಿದಿನವೂ ಒಂದೊಂದು ಉಪನಿಷದ್ವಾಕ್ಯವನ್ನು ಎತ್ತಿ ತೋರಿಸುತ್ತದೆ. <strong>ಹೀಗೆ ಒಟ್ಟು ೩೮೫ ಉಪನಿಷದ್ವಾಕ್ಯಗಳು ಇಲ್ಲಿ ಅಡಕವಾಗಿವೆ. ಒಂದೊಂದೂ ವಿಶಿಷ್ಟವಾದ ಒಂದು ಸಂದೇಶವನ್ನು ಹೊತ್ತು ಓದುಗರಿಗೆ ಮುಟ್ಟಿಸುತ್ತದೆ!</strong>ಹೀಗೆ ದಿನಕ್ಕೊಂದು ಉಪನಿಷತ್ತಿನ ಸಂದೇಶವನ್ನು ತಿಳಿಗನ್ನಡದಲ್ಲಿ ಕೊಟ್ಟಿರುವುದಲ್ಲದೆ, ಪುಟದ ಮೇಲ್ಭಾಗದಲ್ಲಿ ಲೇಖಕರದ್ದೇ ಆದ <strong>ವೇದಾಂತಭಾಸ್ಕರ</strong> ಮಂತ್ರದ ಒಂದು ಸಾಲನ್ನು ಓಂಕಾರದಿಂದ ಆರಂಭಿಸಿ ನಮೋವಾಕದಲ್ಲಿ ಮುಗಿಸಿ ಕಾಣಿಸಿದ್ದಾರೆ. ಇದನ್ನು ಜಪಕ್ಕೋ, ಪಾರಾಯಣಕ್ಕೋ, ಬಳಸಿಕೊಳ್ಳಬಹುದು. ಅದರ ಅಡಿಯಲ್ಲಿ ಒಂದು ಅನುಷ್ಟುಪ್ ಶ್ಲೋಕವನ್ನು ಅವರೇ ರಚಿಸಿ, ಆ ದಿನದ ಉಪನಿಷದ್ವಾಕ್ಯದ ಸಂದೇಶವನ್ನು ಸಂಗ್ರಹವಾಗಿ ನಿರೂಪಿಸಿದ್ದಾರೆ. ಅದರ ಕನ್ನಡಾನುವಾದವನ್ನೂ ಕೊಟ್ಟಿದ್ದಾರೆ.<strong> ಹೀಗೆ ಒಂದೊಂದು ದಿನವೂ ಒಂದೊಂದು “ವೇದಾಂತಭಾಸ್ಕರ”</strong> ನಾಮಾವಳಿ, ಸಂಸ್ಕೃತಶ್ಲೋಕ, ಅರ್ಥ, ಉಪ ನಿಷತ್ ವಾಕ್ಯ, ವಿವರಣೆ—ಇಷ್ಟೂ ವಿವರಗಳು ಒಟ್ಟಿಗೇ ಕಾಣಸಿಗುತ್ತವೆ.</p>
    <p>ಆಸಕ್ತರು ದಿನವೂ ಬಿಡುವಾದಾಗ ಹತ್ತು ನಿಮಿಷಗಳಷ್ಟೇ ಕಾಲದಲ್ಲಿ ಒಂದೊಂದು ಪುಟವನ್ನು ಅಧ್ಯಯನ ಮಾಡಬಹುದು. <strong>ವೇದಾಂತಭಾಸ್ಕರ ನಾಮಾವಳಿ</strong>ಯನ್ನು ಗಟ್ಟಿಮಾಡಿಕೊಳ್ಳಬಹುದು. ಉಪನಿಷದ್ವಾಕ್ಯವನ್ನು ಓದಿ, ಮನನ ಮಾಡಬಹುದು. ಹದಿನಾಲ್ಕು ಉಪನಿಷತ್ತುಗಳ ಪರಿಚಯ ಚೆನ್ನಾಗಿಯೇ ಆಗುತ್ತದೆ. ಸಮಗ್ರ ಉಪನಿಷದ್ ವಾಙ್ಮಯದ ಧೋರಣೆ ಹೆಚ್ಚು ಶ್ರಮವಿಲ್ಲದೆ ಮನದಟ್ಟಾಗುತ್ತದೆ. <strong>ಈ ಪುಸ್ತಕವೇ ಒಬ್ಬ ಗುರುವಿನ ಸ್ಥಾನದಲ್ಲಿ ಇರುತ್ತದೆ</strong>. ರುಚಿಸಿದ ಸಂದೇಶವನ್ನು ಮತ್ತೆ ಮತ್ತೆ ಮನನ ಮಾಡುವ ಅವಕಾಶವೂ ಇರುತ್ತದೆ. ಸಂಶಯಗಳಿದ್ದರೆ ಅವುಗಳ ನಿವಾರಣೆಗೂ ನೆರವಾಗುತ್ತದೆ.<strong> ಉಪನಿಷತ್ತುಗಳೆಂದರೆ ಸಾಮಾನ್ಯ ಜನರಿಗೆ ಇರುವ ಅಂಜಿಕೆ ಈ ಪುಸ್ತಕದಿಂದ ಮರೆಯಾಗುತ್ತದೆ. </strong>ಆಯಾ ದಿನದ ಉಪನಿಷದ್ವಾಕ್ಯದ ಸಂದೇಶವನ್ನು ದಪ್ಪ ಅಕ್ಷರಗಳಲ್ಲಿ ತಲೆ ಬರಹದ<strong> </strong>ರೀತಿಯಲ್ಲಿ ಕೊಟ್ಟಿರುವುದಂತೂ ಯಾರಿಗಾದರೂ ಪ್ರಬೋಧಕವಾಗಿದೆ. ಸಂದೇಶದ ತಿರುಳನ್ನು ಶರ್ಮರು ಸರಳವಾಗಿ ಹಿಡಿದಿಟ್ಟಿದ್ದಾರೆ.ಈ ಅಪೂರ್ವ ದೈನಂದಿನಿಯ ಕಡೆಯಲ್ಲಿ ವೇದಾಂತದ ಹತ್ತು ಪ್ರಧಾನ ಸಂದೇಶಗಳನ್ನು ಪಟ್ಟಿಮಾಡಿಕೊಟ್ಟಿದ್ದಾರೆ. ಇದರ ತಲೆಯಭಾಗದಲ್ಲಿ ‘ಓಂ ವೇದಾಂತಭಾಸ್ಕರಾಯ ನಮಃ’ ಎಂಬ ಮಂತ್ರವೂ ಇದೆ. ೩೬೬ ದಿನಗಳಲ್ಲಿ ಪ್ರಧಾನ ಉಪನಿಷತ್ತುಗಳ ಸಂದೇಶವು ಹೀಗೆ ಇಲ್ಲಿ ಒಂದೆಡೆ ದೊರಕುತ್ತದೆ. <strong>ಲೇಖಕರು</strong> <strong>ವಾದ-ವಿವಾದ, ಖಂಡನ- ಮಂಡನ, ತರ್ಕ-ವಿತರ್ಕ ಯಾವುದಕ್ಕೂ</strong> <strong>ಅವಕಾಶಕೊಡದೆ ಇರುವುದೊಂದು ವಿಶೇಷ ಈ ಪುಸ್ತಕದ್ದು.</strong> ವಿವರಣೆಯಿಂದ ಸರಳವಾದ ಅರಿವು ಮೂಡುತ್ತದೆ, ಅಷ್ಟೆ; ಅದರ ಚೌಕಟ್ಟು <strong>ಅವರ ಗುರುಗಳೇ</strong> <strong>ಕಾಣಿಸಿದ ಸರ್ವಸಮ್ಮತವಾದ ಉಪನಿಷದ್ ಉಪದೇಶಗಳು</strong>. ಮಹನೀಯರಾದ ಅವರ ಗುರುಗಳ ಕೈಂಕರ್ಯವೂ ಇದೇ ಆಗಿದ್ದಿತು. <strong>ಅವರ ಆಶಯವನ್ನು ಶಿಷ್ಯರಾದ ಇವರು </strong>ಚೆನ್ನಾಗಿ ಗ್ರಹಿಸಿರುವುದು ಇಲ್ಲಿ ಸ್ಪಷ್ಟವಾಗುತ್ತದೆ. ‘<strong>ಗುರುಂ ಪ್ರಕಾಶಯೇದ್ ಧೀಮಾನ್</strong>’ ಎಂಬ ಮಾತು ಶ್ರೀಶರ್ಮರ ವಿಷಯದಲ್ಲಿ ಇಲ್ಲಿ ಸಾರ್ಥಕವಾಗಿದೆ.ಗ್ರಂಥದ ಸಿದ್ಧತೆಯಲ್ಲಿ ಶ್ರೀ ಸುಬ್ರಾಯಶರ್ಮರು ಅತ್ಯಂತ ಎಚ್ಚರಿಕೆಯಿಂದ ಅಚ್ಚುಕಟ್ಟನ್ನು ಕಾಣಿಸಿದ್ದಾರೆ. ಅಂತರಂಗದ ತಲೆಬರಹಗಳೋ, ಗ್ರಂಥದ ವೈಶಿಷ್ಟ್ಯವನ್ನು ತಿಳಿಯಹೇಳುವ ಪರಿಶಿಷ್ಟವೋ, ಹದಿನಾಲ್ಕು ಉಪನಿಷತ್ತುಗಳ ಶಾಂತಿಮಂತ್ರಗಳೋ, ಶಾಂತಿಮಂತ್ರಗಳ ಅನ್ವಯಾರ್ಥ ಗಳೋ, ಅನುಕ್ರಮಣಿಕೆಗಳೋ ಎಲ್ಲವೂ ಸೊಗಸಾಗಿವೆ. ಶರ್ಮರ ಆಸ್ಥೆ , ನಿಷ್ಠೆಗಳಿಂದಾಗಿ ಇಡೀ ಪುಸ್ತಕದಲ್ಲಿ ಒಂದಾದರೂ ಮುದ್ರಣದೋಷವಿಲ್ಲ.</p>
    <p>ಅಂತೂ ಶ್ರೀ ಸುಬ್ರಾಯಶರ್ಮರಿಗೆ ತಮ್ಮ ಸ್ವಭಾವಸಿದ್ಧವಾದ ತೆರೆದ, ಸರಳ ಮನಸ್ಸು, ಮತ್ತು ಸಮರ್ಥಸದ್ಗುರುವಿನ ಒಡನಾಟದಿಂದ ಒಡಮೂಡಿದ ಸಂಸ್ಕಾರ, ಸತತ ಉದ್ಯಮಶೀಲತೆಯಿಂದ ಪಡೆದುಕೊಂಡ ಪ್ರೌಢಿಮೆ—ಇವೆಲ್ಲ ಕೂಡಿಕೊಂಡು ಸಮರ್ಥವಾದ ವ್ಯಕ್ತಿತ್ವವೊಂದು ಸಿದ್ಧವಾಗಿದೆ. <strong>ಗುರುಗಳು ಕೈಗೊಂಡ ಕೆಲಸವನ್ನು</strong> <strong>ಮುಂದುವರಿಸಲು ಶ್ರೀ ಶರ್ಮರು ಸೊಂಟಕಟ್ಟಿ, ಪಟ್ಟುಹಿಡಿದು</strong> <strong>ದುಡಿಯುತ್ತಿದ್ದಾರೆ</strong>! ಪ್ರಸ್ತುತ ‘<strong>ವೇದಾಂತ ಸಂವತ್ಸರ</strong>’ವೂ ಈ ದುಡಿಮೆಯ ಒಂದು ಅಭಿವ್ಯಕ್ತಿಯೇ, ಅವರ ಸಾಮರ್ಥ್ಯದ ಒಂದು ನಿದರ್ಶನವೇ. ವೇದಾಂತವನ್ನು ಸಾಮಾನ್ಯ ಜನರಿಗೆ, ಅವರ ನೆಲೆಯಲ್ಲೇ ನಿಲುವಿನಲ್ಲೇ ಅವರಿಗೆ ನಿಲುಕುವಂತೆಯೇ ಮುಟ್ಟಿಸುವುದು ತುಂಬ ಕಷ್ಟದ ಕೆಲಸ. ಆದರೆ ಅದರ ಅಗತ್ಯವನ್ನು ಮನಗಂಡು, ಅದನ್ನು ಕೈಗೂಡಿಸುವ ಪ್ರಯತ್ನವನ್ನು ಶ್ರೀ ಶರ್ಮರು ಇಲ್ಲಿ ಮಾಡಿ ಯಶಸ್ವಿಯಾಗಿದ್ದಾರೆ. ಉದ್ದೇಶಸಾಧನೆ ಮುಖ್ಯ, ವ್ಯಕ್ತಿಯು ನಿಮಿತ್ತಮಾತ್ರ. ಆದರೆ ನಿಮಿತ್ತವನ್ನು ಆಯ್ದುಕೊಂಡಿರುವುದು ದೈವವೇ. ಸುಬ್ರಾಯಶರ್ಮರ ವ್ಯಕ್ತಿತ್ವದ ಸ್ವಾರಸ್ಯವಿರುವುದು ಇಲ್ಲೇ.</p>
    <p><strong>ಪರಮಪೂಜ್ಯ ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಸ್ವಾಮಿ</strong>ಗಳವರ ಸಾಕ್ಷಾತ್ ಶಿಷ್ಯರಾದ, ನಮ್ಮ ಪ್ರೀತಿಯ ಶ್ರೀ ಕೆ. ಜಿ. ಸುಬ್ರಾಯಶರ್ಮರದ್ದು ಕಪಟವಿರದ ಅಂತಃಕರಣ, ಮುಗ್ಧವಾದ ಮನಸ್ಸು, ವಿನಯ, ಪ್ರಾಮಾಣಿಕತೆ, ಶುದ್ಧ ಚಾರಿತ್ರ್ಯ; ಇದೇ ಇಂಗ್ಲೀಷಿನ</p>
  </div>
  <div>
    <span class="en"> character.</span>
  </div>
  <div>
    <p>ಶ್ರೀಶರ್ಮರ ಸಾಹಸದ ಫಲವೋ, ಅವರ ಗುರುಗಳ ಸಂಕಲ್ಪದ ಪ್ರಭಾವವೋ, ಏನಾದರಾಗಲಿ, <strong>ಶ್ರೀ ಸುಬ್ರಾಯಶರ್ಮರು</strong> ಪ್ರಾರಂಭಿಸಿದ “<strong>ಶಂಕರಭಾಸ್ಕರ</strong>” ಪತ್ರಿಕೆಯಿಂದ <strong>ವೇದಾಂತಕ್ಕೊಂದು ಶುಕ್ರದೆಶೆ!</strong></p>
    <p>ಶ್ರೀಶರ್ಮರಿಗೆ ಕೀರ್ತಿಯ ಕಾಮನೆ, ಲಾಭದ ಲೋಭ, ಪ್ರತಿಷ್ಠೆಯ ಪ್ರತೀಕ್ಷೆ, ಅಗ್ಗದ ಅನಿಸಿಕೆಗಳಿಕೆ, ಪ್ರತಿಫಲಾಪೇಕ್ಷೆ, ಠೇಂಕಾರಗಳು—ಇವು ಯಾವುದರ ಸೊಲ್ಲೂ ಇರದು. ಪ್ರಾರಂಭದಿಂದ ಇಂದಿನವರೆಗೂ, (ಅಂದರೆ ೧೯೫೯ ರಿಂದ ೨೦೦೪) ಗುರುಸೇವೆಯೆಂಬ ಬುದ್ಧಿಯೇ ಇರುವುದು. ಶರ್ಮರು ಆಡುವುದು ವೇದಾಂತ, ನುಡಿಯುವುದು <strong>ವೇದಾಂತ, ನಡೆಯುವುದೂ ವೇದಾಂತವೇ, ಮಾಡುವುದೂ ವೇದಾಂತದ ಕೆಲಸವನ್ನೇ</strong>. ಇವರು ಜನಾನುರಾಗವನ್ನು ಯಥೇಚ್ಛೆಯಾಗಿ ಪಡೆದುಕೊಂಡಿರುತ್ತಾರೆ. <strong>ಬಿಳಿಬಟ್ಟೆಯನ್ನು ತೊಟ್ಟರೂ, ಗೃಹಸ್ಥಆಶ್ರಮಿಯೇ ಆದರೂ ಶ್ರೀ ಕೆ. ಜಿ. ಸುಬ್ರಾಯಶರ್ಮರನ್ನು ಸ್ವಾಮಿಗಳಂತೆ ಕಾಣುವ ಭಕ್ತಕೋಟಿಯಿದೆ.</strong> ಚಾರಿತ್ರ್ಯಶುದ್ಧಿ , ಸಜ್ಜನಿಕೆ, ಗುರುಭಕ್ತಿ, ಪರಮಾರ್ಥಚಿಂತನೆ, ಸರಳ ಜೀವನ, ಉದ್ಯಮಶೀಲತೆ, ವಿನಯ—ಇವುಗಳು ಶ್ರೀ ಸುಬ್ರಾಯಶರ್ಮರ ವ್ಯಕ್ತಿತ್ವಕ್ಕೆ ಅಗ್ಗಳಿಕೆಯೊಂದನ್ನು ತಂದು ಕೊಟ್ಟಿರುತ್ತವೆ. “<strong>ಗುರುಂ ಪ್ರಕಾಶಯೇದ್ಧೀಮಾನ್</strong>” ಎಂಬ ಆದೇಶವನ್ನು ಶರ್ಮರು ಪರಿಪಾಲಿಸುತ್ತಿದ್ದಾರೆ. ಶ್ರೀ ಸುಬ್ರಾಯಶರ್ಮರು ಪ್ರಾರಂಭಿಸಿದ ‘<strong>ಶಂಕರಭಾಸ್ಕರ</strong>’ ಪತ್ರಿಕೆಯ ವಿಕ್ರಮ ಎಲ್ಲರಿಗೂ ತಿಳಿದದ್ದೇ. <strong>ವೇದಾಂತವನ್ನು ಜನಪ್ರಿಯಗೊಳಿಸುವುದರಲ್ಲಿ ಶ್ರೀ ಕೆ. ಜಿ. ಸುಬ್ರಾಯಶರ್ಮರು ಯಶಸ್ವಿಗಳಾಗಿದ್ದಾರೆ.</strong> ಇವರ ಯಶಸ್ಸು ಅಭೂತಪೂರ್ವವಾದದ್ದು ಎಂಬುದರಲ್ಲಿ ಸಂಶಯವಿಲ್ಲ.</p>
  </div>
  <div>ತಾ॥ <span class="en">29-08-2004	  </span><strong>ಪ್ರೊ॥</strong> ಎಸ್. ಕೆ. ರಾಮಚಂದ್ರರಾವ್</div>
</html>
