<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗೀತಾ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-004.01">
		<p class="intro-shloka">॥ಓಂ ಕ್ರೋಧಾತೀತಾಯ ವಾಸುದೇವಾಯ ನಮಃ॥</p>
		<p class="shloka">ಕ್ರೋಧಾದೇವ ಹಿ ಸಂಮೋಹಃ ತೇನೈವ ಸ್ಮೃತಿವಿಭ್ರಮಃ।<br/>ಕ್ರೋಧೋ ಹಿ ಪರಮಃ ಶತ್ರುಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಕ್ರೋಧದಿಂದಲೇ ಸಂಮೋಹವೂ, ಕ್ರೋಧದಿಂದಲೇ ಸ್ಮೃತಿ ವಿಭ್ರಮವೂ ಉಂಟಾಗುತ್ತದೆ. ಆದ್ದರಿಂದ ಕೋಪವೇ ಪರಮಶತ್ರುವು.</p>
		<h1 class="level1-title" epub:type="title"><span class="date">ಏಪ್ರಿಲ್ ೧</span><br /><span class="num">೯೨.</span> ಇದೊಂದರಿಂದ ಸರ್ವನಾಶ!</h1>
		<p class="bhashya-verse">ಕ್ರೋಧಾದ್ ಭವತಿ ಸಂಮೋಹಃ ಸಂಮೋಹಾತ್ ಸ್ಮೃತಿವಿಭ್ರಮಃ।<br/>ಸ್ಮೃತಿಭ್ರಂಶಾತ್ ಬುದ್ಧಿನಾಶೋ ಬುದ್ಧಿನಾಶಾತ್ ಪ್ರಣಶ್ಯತಿ॥</p>
		<p class="bhashya-verse-source">ಭಗವದ್ಗೀತಾ ೨-೬೩</p>
		<p class="bhashya-verse-meaning">ಕ್ರೋಧದಿಂದ ಸಂಮೋಹವು ಉಂಟಾಗುತ್ತದೆ; ಸಂಮೋಹದಿಂದ ಸ್ಮೃತಿವಿಭ್ರಮವೂ, ಸ್ಮೃತಿಭ್ರಂಶದಿಂದ ಬುದ್ಧಿನಾಶವೂ ಉಂಟಾಗಿ, ಬುದ್ಧಿನಾಶದಿಂದ ಮನುಷ್ಯನು ಹಾಳಾಗಿಹೋಗುತ್ತಾನೆ.</p>
		<p class="description">ಕ್ರೋಧವೆಂದರೆ ಕೋಪವು. ಕೋಪದಿಂದ ಅವಿವೇಕವು ಹುಟ್ಟುತ್ತದೆ. ಕಾರ್ಯ ಅಕಾರ್ಯಗಳ ವಿವೇಚನಾ ಸಾಮರ್ಥ್ಯವು ಕೋಪದಿಂದ ನಾಶವಾಗಿಬಿಡುತ್ತದೆ. ಕೋಪದಿಂದ ಸಂಮೂಢನಾದ ಮನುಷ್ಯನು ಗುರುವನ್ನೂ ನಿಂದಿಸಿಬಿಡುತ್ತಾನೆ. ಅನಂತರ ಅವನಿಗೆ ಸ್ಮೃತಿವಿಭ್ರಮವಾಗಿಬಿಡುತ್ತದೆ. ತಾನು ಶಾಸ್ತ್ರಾಚಾರ್ಯರಿಂದ ಸಂಪಾದಿಸಿಕೊಂಡಿದ್ದ ತಿಳುವಳಿಕೆಯೆಲ್ಲವೂ ಅವನಿಂದ ಜಾರಿಬಿದ್ದುಹೋಗುತ್ತದೆ.</p>
		<p class="description">ಅದರಿಂದ ಬುದ್ಧಿಯು ನಷ್ಟವಾಗಿಬಿಡುತ್ತದೆ. ವಿವೇಕಸಾಮರ್ಥ್ಯವನ್ನೂ ಅಂಥವನು ಕಳೆದುಕೊಂಡುಬಿಡುತ್ತಾನೆ. ವಿವೇಕಶೂನ್ಯನಾದವನ ಗತಿ ಅಧೋಗತಿ! ಬುದ್ಧಿಯೆಂಬುದು ಭಗವಂತನು ಮಾನವರಿಗೆ ಕೊಟ್ಟಿರುವ ಅದ್ಭುತಸಂಪತ್ತು. ಈ ಬುದ್ಧಿಯು ನಷ್ಟವಾಯಿತೆಂದರೆ ಅಂಥವನು ಸತ್ತಂತೆಯೇ. ಹೀಗೆ ಕ್ರೋಧವೊಂದರಿಂದ ಸರ್ವನಾಶವು ಆಗಿಬಿಡುತ್ತದೆ. ಕ್ರೋಧವೇ ಅಧ್ಯಾತ್ಮಸಾಧಕರಿಗೆ ಮೊಟ್ಟಮೊದಲನೆಯ ಶತ್ರು. ಕ್ರೋಧದಿಂದ ಸರ್ವನಾಶ. <strong>ಆದ್ದರಿಂದ ಎಂದೆಂದಿಗೂ ಕ್ರೋಧಕ್ಕೆ ಮಾನವನು ಅದರಲ್ಲೂ ಸಾಧಕನು ಬಲಿಯಾಗಬಾರದು. ಎಚ್ಚರಿಕೆ!</strong></p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.02">
		<p class="intro-shloka">॥ಓಂ ಯೋಗಾನುಷ್ಠಾನರಹಸ್ಯವಿದೇ ವಾಸುದೇವಾಯ ನಮಃ॥</p>
		<p class="shloka">ಆಹಾರೇಷು ವಿಹಾರೇಷು ನಿದ್ರಾಜಾಗರಣೇ ತಥಾ।<br/>ಯೋಗೋ ಭವತಿ ಯುಕ್ತಸ್ಯ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಆಹಾರಗಳಲ್ಲಿ ವಿಹಾರಗಳಲ್ಲಿ ನಿದ್ರೆಯಲ್ಲಿ ಮತ್ತು ಎಚ್ಚರದಲ್ಲಿ ಯುಕ್ತನಾದವನಿಗೆ ಯೋಗವು ದಕ್ಕುತ್ತದೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೨</span><br /><span class="num">೯೩.</span> ಯೋಗಿಗೆ ಮೂರು ಸಂದೇಶಗಳು</h1>
		<p class="bhashya-verse">ಯುಕ್ತಾಹಾರವಿಹಾರಸ್ಯ ಯುಕ್ತಚೇಷ್ಟಸ್ಯ ಕರ್ಮಸು।<br/>ಯುಕ್ತಸ್ವಪ್ನಾವಬೋಧಸ್ಯ ಯೋಗೋ ಭವತಿ ದುಃಖಹಾ॥</p>
		<p class="bhashya-verse-source">ಭಗವದ್ಗೀತಾ ೬-೧೭</p>
		<p class="bhashya-verse-meaning">ಯುಕ್ತವಾದ ಆಹಾರವಿಹಾರಗಳನ್ನುಳ್ಳ, ಯುಕ್ತವಾದ ಕರ್ಮಗಳನ್ನುಳ್ಳ, ಯುಕ್ತವಾದ ನಿದ್ರೆ ಎಚ್ಚರಗಳನ್ನುಳ್ಳ ಯೋಗಿಗೆ ಯೋಗವು ದಕ್ಕುತ್ತದೆ. ಈ ಯೋಗದಿಂದ ಅವನ ದುಃಖಗಳೆಲ್ಲವೂ ನಾಶವಾಗಿಬಿಡುತ್ತವೆ.</p>
		<p class="description">ಯೋಗವೆಂದರೆ ಚಿತ್ತನಿಗ್ರಹರೂಪವಾದ ಸಾಧನೆ. ಯೋಗಾನುಷ್ಠಾನ ಮಾಡುವವನಿಗೆ ಇಲ್ಲಿ ಮೂರು ಸಾಧನೆಗಳನ್ನು ಉಪದೇಶಿಸಿದೆ.</p>
		<p class="description">೧. <strong>ಯುಕ್ತಾಹಾರವಿಹಾರನಾಗಿರಬೇಕು</strong>. ಆಹಾರಗಳನ್ನೂ ವಿಹಾರಗಳನ್ನೂ ಹಿತಮಿತವಾಗಿ ಅನುಭವಿಸಬೇಕು. ತುಂಬಾ ಜಾಸ್ತಿಯೂ ತಿನ್ನಬಾರದು, ತೀರಾ ಕಮ್ಮಿಯೂ ತಿನ್ನಬಾರದು.</p>
		<p class="description">೨. <strong>ಯುಕ್ತಕರ್ಮನಾಗಿರಬೇಕು</strong>. ಏನೇ ಮಾಡಿದರೂ ಅಲ್ಲಿ ಅತಿರೇಕವಿರಬಾರದು. ತುಂಬಾ ಆಯಾಸಮಾಡಿಕೊಂಡು ಹೆಚ್ಚಾಗಿ ಕರ್ಮಗಳನ್ನು ಮಾಡಲೂಬಾರದು, ಏನನ್ನೂ ಮಾಡದೇ ತುಂಬಾ ಸೋಮಾರಿಯೂ ಆಗಿರಬಾರದು.</p>
		<p class="description">೩. <strong>ಯುಕ್ತಸ್ವಪ್ನಾವಬೋಧನಾಗಿರಬೇಕು</strong>. ನಿದ್ರೆಯನ್ನು ತುಂಬಾ ಮಾಡಬಾರದು, ತೀರಾ ಕಮ್ಮಿಯೂ ಮಾಡಬಾರದು. ಒಂದು ದಿನಕ್ಕೆ ಯೋಗಿಯಾದವನು ನಾಲ್ಕು ಗಂಟೆಗಳ ಕಾಲವಾದರೂ ಸುಖವಾಗಿ ನಿದ್ರಿಸಬೇಕು. ನಿದ್ರೆಮಾಡದೇ ಯಾವಾಗಲೂ ಎಚ್ಚರವಾಗಿಯೇ ಇರಬಾರದು. ಎಲ್ಲವೂ ಹಿತಮಿತವಾಗಿದ್ದರೆ ಯೋಗವು ದಕ್ಕುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.03">
		<p class="intro-shloka">॥ಓಂ ವಿವೇಕಿಪುಂಗವಾಯ ವಾಸುದೇವಾಯ ನಮಃ॥</p>
		<p class="shloka">ಕರ್ತಾರಂ ಮನ್ಯತೇ ಯಸ್ತು ಕರ್ಮಭೂತಂ ಚ ಪಶ್ಯತಿ।<br/>ಅಜ್ಞಾವೇವ ಹಿ ತಾವೇತೌ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಆತ್ಮನನ್ನು ಎಂದರೆ ತನ್ನನ್ನು ಕರ್ತೃವೆಂದಾಗಲಿ, ಕರ್ಮವೆಂದಾಗಲಿ ತಿಳಿಯುವ ಇವರಿಬ್ಬರೂ ಅಜ್ಞರೇ, ದಡ್ಡರೇ ಆಗಿರುತ್ತಾರೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೩</span><br /><span class="num">೯೪.</span> ಇವರಿಬ್ಬರೂ ದಡ್ಡರೇ</h1>
		<p class="bhashya-verse">ಯ ಏನಂ ವೇತ್ತಿ ಹಂತಾರಂ ಯಶ್ಚೈನಂ ಮನ್ಯತೇ ಹತಮ್।<br/>ಉಭೌ ತೌ ನ ವಿಜಾನೀತೋ ನಾಯಂ ಹಂತಿ ನ ಹನ್ಯತೇ॥</p>
		<p class="bhashya-verse-source">ಭಗವದ್ಗೀತಾ ೨-೧೯</p>
		<p class="bhashya-verse-meaning">ಯಾವಾತನು ಈ ಆತ್ಮನನ್ನು ‘ಹಂತೃ’ ಎಂದು ತಿಳಿಯುತ್ತಾನೆಯೋ ಮತ್ತು ಯಾವಾತನು ಈ ಆತ್ಮನನ್ನು ‘ಹತ’ನೆಂದು ತಿಳಿಯುತ್ತಾನೆಯೋ ಇವರಿಬ್ಬರೂ ಆತ್ಮನನ್ನು ಸರಿಯಾಗಿ ಅರಿಯರು. ಏಕೆಂದರೆ ಈ ಆತ್ಮನು ಸ್ವತಃ ಕೊಲ್ಲುವವನೂ ಅಲ್ಲ , ಕೊಲ್ಲಲ್ಪಡುವವನೂ ಅಲ್ಲ.</p>
		<p class="description">ಆತ್ಮನೆಂದರೆ ನಮ್ಮೊಳಗಿರುವ ಪ್ರತ್ಯಗಾತ್ಮ . ಸಚ್ಚಿದಾನಂದಸ್ವರೂಪನಾದ ಅಸಂಸಾರಿಯಾದ ನಿರ್ವಿಕಾರನಾದ ಆತ್ಮನಿವನು. ಇವನು ನಿಜವಾಗಿ ಕರ್ತೃವೂ ಅಲ್ಲ, ಭೋಕ್ತೃವೂ ಅಲ್ಲ. ಇದನ್ನು ತಿಳಿಯದೆ ಆತ್ಮನನ್ನು ‘ಕರ್ತೃ’ ಎಂದು ತಿಳಿದವನು ದಡ್ಡನೇ ಆಗುತ್ತಾನೆ. ಚಿನ್ಮಾತ್ರನಾದ ಆತ್ಮನ ಸಂನಿಧಾನದಲ್ಲಿ ಇಂದ್ರಿಯಗಳು ತಮ್ಮ ತಮ್ಮ ಕೆಲಸಗಳನ್ನು ಮಾಡುತ್ತವೆ. ಆತ್ಮನಿಗೆ ಆ ಕ್ರಿಯೆಯ ಕರ್ತೃತ್ವವು ಇರುವುದೇ ಇಲ್ಲ.</p>
		<p class="description">ಆತ್ಮನು ಆ ಕ್ರಿಯೆಗೆ ವಿಷಯನಾದ ಕರ್ಮವೂ ಅಲ್ಲ. ಆತ್ಮನು ಅಶರೀರನಾಗಿರುವುದರಿಂದಲೂ ಅಕ್ರಿಯನಾಗಿರುವುದರಿಂದಲೂ ಅವನಿಗೆ ಕ್ರಿಯಾಸಂಬಂಧವೆಂಬುದು ಇಲ್ಲವೇ ಇಲ್ಲ. ಆತ್ಮನು ಯಾರನ್ನೂ ಕೊಲ್ಲುವುದೂ ಇಲ್ಲ, ಯಾರಿಂದಲೂ ಕೊಲ್ಲಲ್ಪಡುವುದೂ ಇಲ್ಲ. ಆತ್ಮನು ಶರೀರೇಂದ್ರಿಯಮನೋಬುದ್ಧಿಗಳ ವ್ಯಾಪಾರಗಳಿಗೆಲ್ಲ ಕೇವಲ ಸಾಕ್ಷಿಯಾಗಿರುತ್ತಾನೆ. ಹೀಗೆ ತಿಳಿದವನೇ ಆತ್ಮಜ್ಞಾನಿ. ಆತ್ಮನನ್ನು ಕರ್ತೃವೆಂದೂ ಕರ್ಮನೆಂದೂ ತಿಳಿದರೆ <strong>ಅವರಿಬ್ಬರೂ ದಡ್ಡರೇ</strong> ಆಗುತ್ತಾರೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.04">
		<p class="intro-shloka">॥ಓಂ ಸಾತ್ತ್ವಿಕತಪೋಮೂರ್ತಯೇ ವಾಸುದೇವಾಯ ನಮಃ॥</p>
		<p class="shloka">ಪರಯಾ ಶ್ರದ್ಧಯಾ ಯುಕ್ತಂ ಫಲಾಕಾಂಕ್ಷಾವಿವರ್ಜಿತಮ್।<br/>ಸಾತ್ತ್ವಿಕಂ ತತ್ ತಪಃ ಪ್ರೋಕ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಹೆಚ್ಚಿನ ಶ್ರದ್ಧೆಯಿಂದ, ಫಲಾಕಾಂಕ್ಷೆಯಿಲ್ಲದೆ ಮಾಡಿದ ತಪಸ್ಸು ‘<strong>ಸಾತ್ತ್ವಿಕ ತಪಸ್ಸು</strong>’ ಎನಿಸುತ್ತದೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೪</span><br /><span class="num">೯೫.</span> ‘ಸಾತ್ತ್ವಿಕ’ತಪಸ್ಸಿನ ‘ಮೂರು’ ಲಕ್ಷಣಗಳು</h1>
		<p class="bhashya-verse">ಶ್ರದ್ಧಯಾ ಪರಯಾ ತಪ್ತಂ ತಪಸ್ತತ್ ತ್ರಿವಿಧಂ ನರೈಃ।<br/>ಅಫಲಾಕಾಂಕ್ಷಿಭಿರ್ಯುಕ್ತೈಃ ಸಾತ್ತ್ವಿಕಂ ಪರಿಚಕ್ಷತೇ॥</p>
		<p class="bhashya-verse-source">ಭಗವದ್ಗೀತಾ ೧೭-೧೭</p>
		<p class="bhashya-verse-meaning">ಯಾವ ತಪಸ್ಸು ಹೆಚ್ಚಿನ ಶ್ರದ್ಧೆಯಿಂದ ಮಾಡಲ್ಪಡುತ್ತದೆಯೋ, ಯಾವ ಫಲದ ಅಪೇಕ್ಷೆಯೂ ಇಲ್ಲದೆ, ಏಕಾಗ್ರತೆಯಿಂದ ಕೂಡಿದ ಮನುಷ್ಯರಿಂದ ಮಾಡಲ್ಪಡುವ ತಪಸ್ಸನ್ನು ‘ಸಾತ್ತ್ವಿಕ’ ಎಂದು ಕರೆಯುತ್ತಾರೆ.</p>
		<p class="description">ತಪಸ್ಸನ್ನು ಮಾಡುವುದು ಮುಖ್ಯವಲ್ಲ. ಆ ತಪಸ್ಸು <strong>ಸಾತ್ತ್ವಿಕ</strong> ವಾಗಿದ್ದರೆ ಮಾತ್ರ ಸಾರ್ಥಕವಾದೀತು. ರಾಜಸ ತಾಮಸ ತಪಸ್ಸುಗಳಿಂದ ಆತ್ಮಜ್ಞಾನವಾಗಲಿ, ಮೋಕ್ಷವಾಗಲಿ ದೊರಕಲಾರದು. ಸರಿ, ‘ಸಾತ್ತ್ವಿಕ’ ತಪಸ್ಸಿನ ಲಕ್ಷಣಗಳೇನು? ಎಂದರೆ ಅವುಗಳನ್ನು ಇಲ್ಲಿ ತಿಳಿಸಲಾಗಿದೆ. ಸಾತ್ತ್ವಿಕ ತಪಸ್ಸಿಗೆ ಮುಖ್ಯವಾಗಿ ಮೂರು ಲಕ್ಷಣಗಳಿರಬೇಕು.</p>
		<p class="description">೧. <strong>ಶ್ರದ್ಧೆ</strong>ಯಿಂದ ತಪಸ್ಸನ್ನು ಆಚರಿಸಬೇಕು. ‘ಶ್ರದ್ಧೆ’ ಎಂದರೆ ಆಸ್ತಿಕ್ಯಬುದ್ಧಿ. ಶಾಸ್ತ್ರಗಳಲ್ಲಿ, ಗುರುಗಳಲ್ಲಿ, ಭಗವಂತನಲ್ಲಿ ಪೂರ್ಣ ವಿಶ್ವಾಸವಿರಬೇಕು. ಹಾಗೂ ಸಂತೋಷದಿಂದ ಮಾಡಬೇಕು.</p>        
		<p class="description">೨. <strong>ಫಲಾಕಾಂಕ್ಷೆಯಿಲ್ಲದೆ</strong> ತಪಸ್ಸನ್ನಾಚರಿಸಬೇಕು. ಏನೇ ತಪಸ್ಸನ್ನು ಮಾಡಿದರೂ ಅಲ್ಲಿ ‘ಫಲಾಕಾಂಕ್ಷೆ’ ಇರಬಾರದು.</p>        
		<p class="description">೩. <strong>ಯುಕ್ತರಾಗಿ</strong> ಎಂದರೆ ಏಕಾಗ್ರತೆಯಿಂದ ತಪಸ್ಸನ್ನು ಮಾಡಬೇಕು. ಈ ತಪಸ್ಸು ‘<strong>ಸಾತ್ತ್ವಿಕ</strong>’ ಎನಿಸುತ್ತದೆ. ಇಂಥ ತಪಸ್ಸಿನಿಂದ ಚಿತ್ತಶುದ್ಧಿಯು ಉಂಟಾಗಿ ಅನಂತರ ಸಾಧಕನಿಗೆ ಆತ್ಮಜ್ಞಾನವು ಉಂಟಾಗುವುದಕ್ಕೆ ಸಹಾಯಕವಾಗುತ್ತದೆ.</p>        
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.05">
		<p class="intro-shloka">॥ಓಂ ಧೀರಪುಂಗವಾಯ ವಾಸುದೇವಾಯ ನಮಃ॥</p>
		<p class="shloka">ಇಂದ್ರಿಯಾಣಿ ವಶೀಕೃತ್ಯ ಆತ್ಮನ್ಯೇವ ನಯೇದ್ವಶೀ।<br/>ವಿವೇಕೀ <strong>ಧೀರ</strong> ಏವ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಇಂದ್ರಿಯಗಳನ್ನು ಒಳಕ್ಕೆ ಸರಿಸಿಕೊಂಡು ಅವುಗಳನ್ನು ಆತ್ಮನಲ್ಲಿಯೇ ನೆಲೆಗೊಳಿಸುವ ವಿವೇಕಿಯೇ <strong>ಧೀರ</strong>ನೆನಿಸುತ್ತಾನೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೫</span><br /><span class="num">೯೬.</span> ಇಂಥವನೇ ಧೀರ!</h1>
		<p class="bhashya-verse">ತಾನಿ ಸರ್ವಾಣಿ ಸಂಯಮ್ಯ ಯುಕ್ತ ಆಸೀತ ಮತ್ಪರಃ।<br/>ವಶೇ ಹಿ ಯಸ್ಯೇಂದ್ರಿಯಾಣಿ ತಸ್ಯ ಪ್ರಜ್ಞಾ ಪ್ರತಿಷ್ಠಿತಾ॥</p>
		<p class="bhashya-verse-source">ಭಗವದ್ಗೀತಾ ೨-೬೧</p>
		<p class="bhashya-verse-meaning">ಆ ಇಂದ್ರಿಯಗಳನ್ನು ತನ್ನ ವಶಕ್ಕೆ ತೆಗೆದುಕೊಂಡು ಯಾವಾತನು ನನ್ನಲ್ಲಿ ಮನಸ್ಸನ್ನಿಟ್ಟು ನನ್ನನ್ನೇ ಧ್ಯಾನಿಸುತ್ತಿರುತ್ತಾನೆಯೋ, ಯಾವನ ವಶದಲ್ಲಿ ಇಂದ್ರಿಯಗಳು ಇರುತ್ತವೆಯೋ ಅಂಥವನ ಪ್ರಜ್ಞೆಯು ಪ್ರತಿಷ್ಠಿತವಾಗಿರುತ್ತದೆ.</p>
		<p class="description">ತುಂಟ ಇಂದ್ರಿಯಗಳು ಸಹಜವಾಗಿ ಬಹಿರ್ಮುಖವಾಗಿಯೇ ಪ್ರವೃತ್ತವಾಗುತ್ತವೆ. ವಿಷಯಗಳನ್ನು ಅನುಸರಿಸಿ ಹೋಗುವುದೇ ಅವುಗಳಿಗೆ ಸ್ವಭಾವ. ಹೀಗೆಯೇ ಮನಸ್ಸೂ ಚಂಚಲವಾಗಿಯೇ ಇರುತ್ತದೆ. ಇಂಥ ಇಂದ್ರಿಯಮನಸ್ಸುಗಳಿಗೆ ದಾಸನಾದವನ ಗತಿ, ಅಧೋಗತಿ!</p>
		<p class="description">ಆದರೆ ವಿವೇಕಿಯಾದ ಸಾಧಕನು ಮಾತ್ರ ಈ ಇಂದ್ರಿಯಗಳನ್ನು ಅನಾತ್ಮವಿಷಯಗಳಿಂದ ಹಿಮ್ಮೆಟ್ಟಿಸಿ, ಅವುಗಳನ್ನು ಭಗವಂತನಲ್ಲಿಯೇ ನಿಲ್ಲಿಸಬೇಕು. ಶಮದಮಾದಿ ಸಾಧನಗಳಿಂದ ಹಾಗೂ ಸದ್ಗುರುಗಳ ಮಾರ್ಗದರ್ಶನದಿಂದ ಮತ್ತು ಸ್ವಪ್ರಯತ್ನದಿಂದ ಸಾಧಕನು ಇಂದ್ರಿಯಗಳನ್ನು ಪಳಗಿಸಿಕೊಂಡು ತನ್ನ ಅಧೀನದಲ್ಲಿ ಇಟ್ಟುಕೊಳ್ಳಬೇಕು. ಇಂದ್ರಿಯ ಗಳಿಗೆ ಸಾತ್ತ್ವಿಕವಾದ ವಿಷಯಗಳನ್ನೇ ಕೊಡಬೇಕು. ಅದೂ ಹಿತಮಿತ ವಾಗಿರಬೇಕು ಮತ್ತು ವಿಷಯಭೋಗಗಳಲ್ಲಿರುವ ದೋಷಗಳನ್ನು ಕಾಣುತ್ತಾ ವೈರಾಗ್ಯವನ್ನು ತಾಳಬೇಕು. ಅಂಥವನೇ ಅಧ್ಯಾತ್ಮಸಾಧಕ! ಅಂಥವನೇ ನಿಜವಾದ ಧೀರ! ಅಂಥವನೇ ದಿಟವಾದ ಯತಿ ಹಾಗೂ ಸಂನ್ಯಾಸಿ!</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.06">
		<p class="intro-shloka">॥ಓಂ ಕರ್ಮಲೇಪರಹಿತಾಯ ವಾಸುದೇವಾಯ ನಮಃ॥</p>
		<p class="shloka">ಈಶ್ವರಾರ್ಥಂ ಕೃತಂ ಕರ್ಮ ಸಂಗಂ ತ್ಯಕ್ತ್ವಾ ಕೃತಂ ಚ ಯತ್।<br/>ನ ತಸ್ಮಾತ್ಕರ್ಮ ಲೇಪಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಸಂಗವನ್ನು ಬಿಟ್ಟು ಈಶ್ವರನಿಗಾಗಿ ಕರ್ಮಗಳನ್ನು ಮಾಡಿದಾಗ ಅದರಿಂದ ಕರ್ಮದ ಲೇಪವು ಆಗುವುದಿಲ್ಲ.</p>
		<h1 class="level1-title" epub:type="title"><span class="date">ಏಪ್ರಿಲ್ ೬</span><br /><span class="num">೯೭.</span> ಇದರಿಂದ ಅಂಟು ಆಗುವುದಿಲ್ಲ</h1>
		<p class="bhashya-verse">ಬ್ರಹ್ಮಣ್ಯಾಧಾಯ ಕರ್ಮಾಣಿ ಸಂಗಂ ತ್ಯಕ್ತ್ವಾ ಕರೋತಿ ಯಃ।<br/>ಲಿಪ್ಯತೇ ನ ಸ ಪಾಪೇನ ಪದ್ಮಪತ್ರಮಿವಾಂಭಸಾ॥</p>
		<p class="bhashya-verse-source">ಭಗವದ್ಗೀತಾ ೫-೧೦</p>
		<p class="bhashya-verse-meaning">ಎಲ್ಲ ಕರ್ಮಗಳನ್ನೂ ಪರಮಾತ್ಮನಲ್ಲಿ ಸಮರ್ಪಿಸಿ, ಸಂಗವನ್ನು ಬಿಟ್ಟು ಯಾವಾತನು ಕರ್ಮಗಳನ್ನು ಶ್ರದ್ಧೆಯಿಂದ ಮಾಡುತ್ತಾನೆಯೋ, ಅಂಥವನು—ನೀರಿನಲ್ಲಿದ್ದರೂ ತಾವರೆಯ ಎಲೆಯು ಹೇಗೆ ನೀರಿಗೆ ಅಂಟಿಕೊಂಡಿರುವುದಿಲ್ಲವೋ—ಹಾಗೆಯೇ, ಯಾವ ಪಾಪದಿಂದಲೂ ಲಿಪ್ತನಾಗುವುದಿಲ್ಲ.</p>
		<p class="description">ಕರ್ಮವನ್ನು ಮಾಡುವುದೇನು ದೊಡ್ಡತನವಲ್ಲ. ಏಕೆಂದರೆ ಎಲ್ಲರೂ ಕರ್ಮಗಳನ್ನು ಮಾಡಿಯೇ ಮಾಡುತ್ತಾರೆ. ಆದರೆ ಆ ಕರ್ಮಗಳನ್ನು ಹೇಗೆ ಮಾಡಬೇಕು? ಎಂಬುದೇ ಮುಖ್ಯವಾದ ಕಲೆ. ಅಡುಗೆಯನ್ನು ಎಲ್ಲರೂ ಮಾಡುತ್ತಾರೆ; ಆದರೆ, ಪ್ರಯೋಜನವೇನು? ಅಡುಗೆಯವನಿಗೆ ಮಾತ್ರವೇ ಅಡುಗೆಯ ಕಲೆ ಗೊತ್ತಿರುವುದು! ಆದ್ದರಿಂದಲೇ ಅವರು ದುಬಾರಿಯಾಗಿದ್ದಾರೆ! ಸರಿ, ಕರ್ಮಗಳನ್ನು ಹೇಗೆ ಮಾಡಬೇಕು? ಎಂದರೆ, </p>
		<p class="description">೧. ಈಶ್ವರನಿಗೆ ಸಮರ್ಪಿಸಿ ಮಾಡಬೇಕು. ‘ನಾನು ಮಾಡುತ್ತಿದ್ದೇನೆ’ ಎಂಬ ಅಭಿಮಾನವನ್ನು ಬಿಟ್ಟು ‘ಈಶ್ವರನ ದಾಸನು ನಾನು’ ಎಂದು ತಿಳಿದು ಕರ್ಮಗಳನ್ನು ಮಾಡಬೇಕು.</p>
		<p class="description">೨. ಕರ್ಮಸಂಗ, ಕರ್ತೃಸಂಗ ಮತ್ತು ಫಲಸಂಗಗಳನ್ನು ಬಿಟ್ಟು ಶ್ರದ್ಧೆಯಿಂದ ಕರ್ಮಗಳನ್ನು ಮಾಡುವುದೇ ಕರ್ಮಯೋಗ.</p>
		<p class="description">ಹೀಗೆ ಮಾಡಿದರೆ ಅಂಥವನಿಗೆ ಕರ್ಮಲೇಪವು ಆಗುವುದಿಲ್ಲ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.07">
		<p class="intro-shloka">॥ಓಂ ಪರಿಪೂರ್ಣಾಯ ವಾಸುದೇವಾಯ ನಮಃ॥</p>
		<p class="shloka">ಸರ್ವತಃಪಾಣಿಪಾದಂ ತತ್ ಸರ್ವತೋಽಕ್ಷಿಶಿರೋಮುಖಮ್।<br/>ಸರ್ವಾತ್ಮಕಂ ಪರಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಆ ಪರಬ್ರಹ್ಮವು ಎಲ್ಲರ ಪಾಣಿಪಾದಗಳನ್ನುಳ್ಳದ್ದಾಗಿ, ಸರ್ವರ ಕಣ್ಣು ತಲೆ ಮುಖಗಳನ್ನುಳ್ಳದ್ದಾಗಿ ಸರ್ವಾತ್ಮಕವಾಗಿರುತ್ತದೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೭</span><br /><span class="num">೯೮.</span> ಬ್ರಹ್ಮವು ಶೂನ್ಯವಲ್ಲ</h1>
		<p class="bhashya-verse">ಸರ್ವತಃಪಾಣಿಪಾದಂ ತತ್ ಸರ್ವತೋಽಕ್ಷಿಶಿರೋಮುಖಮ್।<br/>ಸರ್ವತಃಶ್ರುತಿಮಲ್ಲೋಕೇ ಸರ್ವಮಾವೃತ್ಯ ತಿಷ್ಠತಿ॥</p>
		<p class="bhashya-verse-source">ಭಗವದ್ಗೀತಾ ೧೩-೧೩</p>
		<p class="bhashya-verse-meaning">ಆ ಪರಬ್ರಹ್ಮವು ಎಲ್ಲ ಕಡೆಗಳಲ್ಲಿಯೂ ಪಾಣಿಪಾದಗಳನ್ನು ಉಳ್ಳದ್ದಾಗಿಯೂ, ಎಲ್ಲ ಕಡೆಗಳಲ್ಲಿಯೂ ಕಣ್ಣು ತಲೆಗಳನ್ನು ಉಳ್ಳದ್ದಾಗಿಯೂ, ಎಲ್ಲ ಕಡೆಗಳಲ್ಲಿಯೂ ಕಿವಿಗಳನ್ನುಳ್ಳದ್ದಾಗಿಯೂ ಇದ್ದುಕೊಂಡು ಈ ಲೋಕದಲ್ಲಿ ಎಲ್ಲವನ್ನೂ ವ್ಯಾಪಿಸಿಕೊಂಡು ಇರುತ್ತದೆ.</p>
		<p class="description">ಪರಬ್ರಹ್ಮ, ಪರಮಾತ್ಮ, ಭಗವಂತ, ಈಶ್ವರ—ಎಲ್ಲ ಶಬ್ದಗಳಿಗೂ ಒಂದೇ ಅರ್ಥ. ಈ ಪರಮಾತ್ಮನು ನಿಜವಾಗಿ ನಿರ್ಗುಣ, ನಿರಾಕಾರ, ನಿರವಯವ, ಅಕ್ರಿಯ, ಅಶರೀರ, ನಿರ್ವಿಶೇಷ, ನಿರುಪಾಧಿಕನಾಗಿರುತ್ತಾನೆ ಎಂದು ವೇದಾಂತಗಳಲ್ಲಿ ತಿಳಿಸಿರುತ್ತಾರೆ. ಇದನ್ನು ಓದಿಕೊಂಡು, ಸರಿಯಾಗಿ ವಿಷಯವನ್ನು ತಿಳಿಯದೆ ಅನೇಕರು ಪರಮಾತ್ಮನನ್ನು ‘ಶೂನ್ಯ’ ಎಂದೂ ‘ಅಭಾವ’ ಎಂದೂ ತಪ್ಪಾಗಿ ತಿಳಿದುಕೊಂಡುಬಿಡುತ್ತಾರೆ!</p>
		<p class="description">ಇದು ಸರಿಯಲ್ಲ; ಪರಮಾತ್ಮನು ಶೂನ್ಯವಲ್ಲ ಎಂದು ಹೇಳುವುದಕ್ಕಾಗಿ ಅವನಲ್ಲಿ ಎಲ್ಲಾ ಇಂದ್ರಿಯಗಳನ್ನೂ ಅಧ್ಯಾರೋಪಮಾಡಿರುತ್ತಾರೆ. ಪ್ರಪಂಚದಲ್ಲಿರುವ ಸಕಲ ಪ್ರಾಣಿಗಳ ಪಾಣಿಪಾದಗಳೂ ಅವನವೇ, ಎಲ್ಲ ಕಣ್ಣು ತಲೆ ಮುಖಗಳೂ ಅವನವೇ, ಎಲ್ಲ ಕಿವಿಗಳೂ ಅವನವೇ. ಆ ಪರಮಾತ್ಮನು ಎಲ್ಲ ಕಡೆಗಳಲ್ಲೂ ವ್ಯಾಪಕನಾಗಿದ್ದುಕೊಂಡು ಎಲ್ಲವನ್ನೂ ತುಂಬಿಕೊಂಡಿರುತ್ತಾನೆ. ಪರಮಾತ್ಮನು ಪರಿಪೂರ್ಣನಾಗಿರುತ್ತಾನೆ. ಪರಮಾತ್ಮನ ಸಂನಿಧಾನದಿಂದಲೇ ಜಗತ್ತು ಬದುಕಿರುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.08">
		<p class="intro-shloka">॥ಓಂ ‘ಸತ್’ಶಬ್ದಾರ್ಥಪ್ರತಿಪಾದಕಾಯ ವಾಸುದೇವಾಯ ನಮಃ॥</p>
		<p class="shloka">ಅಸ್ತೀತ್ಯರ್ಥೇ ಚೋತ್ತಮಾರ್ಥೇ ಪ್ರಶಸ್ತಾರ್ಥೇ ಚ ಕರ್ಮಣಿ।<br/>‘ಸತ್’ ಶಬ್ದಸ್ತ್ರಿವಿಧಾರ್ಥೋ ಹಿ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">‘ಇದೆ’, ‘ಒಳ್ಳೆಯದು’ ಮತ್ತು ‘ಶ್ರೇಷ್ಠವಾದ ಕರ್ಮ’ ಎಂಬರ್ಥಗಳಲ್ಲಿ ‘<strong>ಸತ್</strong>’ ಎಂಬ ಶಬ್ದವು ಉಪಯೋಗಿಸಲ್ಪಡುತ್ತದೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೮</span><br /><span class="num">೯೯.</span> ‘ಸತ್’ ಶಬ್ದಕ್ಕೆ ಮೂರು ಅರ್ಥಗಳು</h1>
		<p class="bhashya-verse">ಸದ್ಭಾವೇ ಸಾಧುಭಾವೇ ಚ ಸದಿತ್ಯೇತತ್ ಪ್ರಯುಜ್ಯತೇ।<br/>ಪ್ರಶಸ್ತೇ ಕರ್ಮಣಿ ತಥಾ ಸಚ್ಛಬ್ದಃ ಪಾರ್ಥ ಯುಜ್ಯತೇ॥</p>
		<p class="bhashya-verse-source">ಭಗವದ್ಗೀತಾ ೧೭-೨೬</p>
		<p class="bhashya-verse-meaning">‘ಇದೆ’ ಎನ್ನುವ ಅರ್ಥದಲ್ಲಿಯೂ, ‘ಒಳ್ಳೆಯವನು’ ಎನ್ನುವ ಅರ್ಥದಲ್ಲಿಯೂ ‘ಸತ್’ ಎನ್ನುವ ಶಬ್ದವು ಪ್ರಯೋಗಿಸಲ್ಪಡುತ್ತದೆ. ಮತ್ತು ‘ಪ್ರಶಸ್ತವಾದ ಕರ್ಮ’ ಎಂಬರ್ಥದಲ್ಲಿಯೂ ‘ಸತ್’ ಶಬ್ದವು ಉಪಯೋಗಿಸಲ್ಪಡುತ್ತದೆ.</p>
		<p class="description">ಸಂಸ್ಕೃತ ಭಾಷೆಯಲ್ಲಿ ‘ಸತ್’ ಎನ್ನುವ ಒಂದು ಶಬ್ದವು ಪ್ರಸಿದ್ಧವಾಗಿರುತ್ತದೆ. ‘<strong>ಅಸ್ತಿ ಇತಿ ಸತ್</strong>’. ಈ ‘ಸತ್’ ಶಬ್ದಕ್ಕೆ ಗೀತೆಯಲ್ಲಿ ಮೂರು ಅರ್ಥಗಳನ್ನು ತಿಳಿಸಲಾಗಿದೆ.</p>
		<p class="description">೧. ‘<strong>ಇದೆ</strong>’—ಹಿಂದೆಯೂ ಇಂದೂ ಮತ್ತು ಮುಂದೆಯೂ ಇರುವ ಪದಾರ್ಥವನ್ನು ‘<strong>ಸತ್</strong>’, ಎನ್ನುವ ಶಬ್ದವು ತಿಳಿಸುತ್ತದೆ.</p>        
		<p class="description">೨. <strong>ಸಾಧುಭಾವ</strong>—ಒಳ್ಳೆಯ ಸ್ವಭಾವದ ಮನುಷ್ಯ, ‘ಸಾಧು ಸಂತರು’ ಎನ್ನುವಾಗ ಒಳ್ಳೆಯವರು,<strong> ಸತ್</strong>ಪುರುಷರು ಎಂದರ್ಥ.</p>        
		<p class="description">೩. <strong>ಪ್ರಶಸ್ತ ಕರ್ಮಗಳು</strong>—ಉಪನಯನ, ವಿವಾಹ, ಅತಿಥಿಸತ್ಕಾರ, ಶಾಂತಿಹೋಮಹವನಾದಿಗಳಿಗೆ ‘<strong>ಸತ್</strong> ಕರ್ಮ’ಗಳೆಂದು ಹೆಸರು.</p>        
		<p class="description">ಹೀಗೆ ಈ ಮೂರು ಅರ್ಥಗಳಲ್ಲಿಯೂ ‘ಸತ್’ ಶಬ್ದವನ್ನು ಲೋಕದಲ್ಲಿಯೂ ವೇದಗಳಲ್ಲಿಯೂ ಬಳಸುತ್ತಾರೆ. ಆದ್ದರಿಂದಲೇ ಸತ್ ಸ್ವರೂಪನಾದ ಪರಮಾತ್ಮನಿಗೂ ‘<strong>ಸತ್</strong>’ ಎಂದು ಹೆಸರಿದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.09">
		<p class="intro-shloka">॥ಓಂ ಜನ್ಮರಹಿತಾಯ ವಾಸುದೇವಾಯ ನಮಃ॥</p>
		<p class="shloka">ಅಜ್ಞಾನಾತ್ ಜಾಯತೇ ಮಂದಃ ಸದಸದ್ಯೋನಿಜನ್ಮಸು।<br/>ದೇಹಾತ್ಮಬುದ್ಧಿರಜ್ಞಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಅಜ್ಞಾನದಿಂದ ಅವಿವೇಕಿಯು ಸತ್, ಅಸತ್, ಸದಸದ್ ಯೋನಿಗಳಲ್ಲಿ ಹುಟ್ಟುತ್ತಾನೆ. ದೇಹಾತ್ಮಬುದ್ಧಿಯೇ ಅಜ್ಞಾನವು.</p>
		<h1 class="level1-title" epub:type="title"><span class="date">ಏಪ್ರಿಲ್ ೯</span><br /><span class="num">೧೦೦.</span> ಅಧ್ಯಾಸದಿಂದಲೇ ಸಂಸಾರಬಂಧನ</h1>
		<p class="bhashya-verse">ಪುರುಷಃ ಪ್ರಕೃತಿಸ್ಥೋ ಹಿ ಭುಂಕ್ತೇ ಪ್ರಕೃತಿಜಾನ್ ಗುಣಾನ್।<br/>ಕಾರಣಂ ಗುಣಸಂಗೋಽಸ್ಯ ಸದಸದ್ಯೋನಿಜನ್ಮಸು॥</p>
		<p class="bhashya-verse-source">ಭಗವದ್ಗೀತಾ ೧೩-೨೧</p>
		<p class="bhashya-verse-meaning">ಪುರುಷನು ಪ್ರಕೃತಿಸ್ಥನಾಗಿ ಪ್ರಕೃತಿಯಿಂದ ಹುಟ್ಟಿದ ಗುಣಗಳನ್ನು ಅನುಭವಿಸುತ್ತಾನೆ. ಪುರುಷನಿಗೆ ಸದ್ ಯೋನಿ, ಅಸದ್ ಯೋನಿ, ಸದಸದ್ ಯೋನಿಗಳಲ್ಲಿ ಜನ್ಮವುಂಟಾಗುವುದಕ್ಕೆ ಈ ಗುಣಸಂಗವೇ ಕಾರಣವು.</p>
		<p class="description">‘ಪ್ರಕೃತಿ’ ಎಂದರೆ ದೇಹೇಂದ್ರಿಯಮನೊಬುದ್ಧಿಗಳು. ಇವುಗಳನ್ನೇ ತಾನೆಂದು ತಿಳಿಯುವ ಜೀವನಿಗೆ <strong>‘ಪ್ರಕೃತಿಸ್ಥ’</strong> ಎಂದು ಹೆಸರು. ಹೀಗೆ ಪ್ರಕೃತಿಸ್ಥನಾಗಿರುವುದರಿಂದಲೇ ಈ ಜೀವಾತ್ಮನು ಸುಖದುಃಖಮೋಹಗಳೆಂಬ ಫಲಗಳನ್ನು ಅನುಭವಿಸುತ್ತಾ ಇರುತ್ತಾನೆ. ಅಧ್ಯಾಸದಿಂದಲೇ ಜೀವಾತ್ಮನಿಗೆ ಸಂಸಾರಾನುಭವವು ಉಂಟಾಗಿರುತ್ತದೆ.</p>
		<p class="description">ಸುಖದುಃಖ ಫಲಗಳಲ್ಲಿರುವ ಸಂಗವೇ ಜೀವಾತ್ಮನಿಗೆ ಜನ್ಮಾಂತರೋತ್ಪತ್ತಿಗೆ ಕಾರಣವಾಗಿರುತ್ತದೆ. ಅವಿದ್ಯೆಯಿಂದ ಕಾಮಗಳು, ಕಾಮಗಳಿಂದ ಕರ್ಮಗಳು, ಕರ್ಮಗಳಿಗೆ ತಕ್ಕಂಥ ಫಲಗಳು, ಫಲಾನು ಭೋಗಕ್ಕಾಗಿ ಜನ್ಮಪ್ರಾಪ್ತಿ. <strong>ಸದ್ಯೋನಿ</strong> ಎಂದರೆ ದೇವಯೋನಿ, <strong>ಅಸದ್ಯೋನಿ</strong> ಎಂದರೆ ಆಸುರರಾಕ್ಷಸಯೋನಿ, ಪಶುಪಕ್ಷಿ ಕ್ರಿಮಿಕೀಟಾದಿಯೋನಿ; <strong>ಸದಸದ್ಯೋನಿ</strong> ಎಂದರೆ ಮನುಷ್ಯಯೋನಿ. ಜೀವಾತ್ಮನು ಅವಿದ್ಯೆಯಿಂದ ಹೀಗೆ ಮೂರುವಿಧವಾದ ಯೋನಿಗಳಲ್ಲಿ ಹುಟ್ಟುತ್ತಾ , ಸಾಯುತ್ತಾ ಇರುತ್ತಾನೆ. ಒಟ್ಟಿನಲ್ಲಿ ಅವಿದ್ಯಾವಂತನಾದ ಜೀವಾತ್ಮನಿಗೆ ಜನ್ಮಾಂತರವು ಕಟ್ಟಿಟ್ಟ ಬುತ್ತಿಯು. ಆತ್ಮಜ್ಞಾನದಿಂದ ಮಾತ್ರವೇ ಮೋಕ್ಷಪ್ರಾಪ್ತಿ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.10">
		<p class="intro-shloka">॥ಓಂ ಸುಲಭಸಾಧನೋಪದೇಶಕಾಯ ವಾಸುದೇವಾಯ ನಮಃ॥</p>
		<p class="shloka">ಪ್ರಾರಂಭಸಾಧಕಾನಾಂ ತು ಕರ್ಮಯೋಗೋ ವಿಶಿಷ್ಯತೇ।<br/>ಕರ್ಮಯೋಗಾತ್ ತತಃ ಶಾಂತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಪ್ರಾರಂಭದ ಹಂತದಲ್ಲಿ ಸಾಧಕರಿಗೆ ಕರ್ಮಯೋಗವೇ ಶ್ರೇಷ್ಠವಾದದ್ದು, ಅದರಿಂದಲೇ ಕ್ರಮವಾಗಿ ಶಾಂತಿಯು ದೊರಕುತ್ತದೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೧೦</span><br /><span class="num">೧೦೧.</span> ಕರ್ಮಯೋಗವು ಸುಲಭಸಾಧನ</h1>
		<p class="bhashya-verse">ಶ್ರೇಯೋ ಹಿ ಜ್ಞಾನಮಭ್ಯಾಸಾತ್ ಜ್ಞಾನಾದ್ ಧ್ಯಾನಂ ವಿಶಿಷ್ಯತೇ।<br/>ಧ್ಯಾನಾತ್ ಕರ್ಮಫಲತ್ಯಾಗಃ ತ್ಯಾಗಾಚ್ಛಾಂತಿರನಂತರಮ್॥</p>
		<p class="bhashya-verse-source">ಭಗವದ್ಗೀತಾ ೧೨-೧೨</p>
		<p class="bhashya-verse-meaning">ಯಾಂತ್ರಿಕವಾದ ಅಭ್ಯಾಸಸಾಧನಕ್ಕಿಂತಲೂ ವೇದಾಂತಶಾಸ್ತ್ರಜ್ಞಾನವು ಶ್ರೇಷ್ಠವಾದದ್ದು. ಶುಷ್ಕಜ್ಞಾನಕ್ಕಿಂತಲೂ ಧ್ಯಾನವೇ ಶ್ರೇಷ್ಠ, ಕ್ಲಿಷ್ಟವಾದ ಧ್ಯಾನಕ್ಕಿಂತಲೂ ಕರ್ಮಫಲತ್ಯಾಗವೇ ಶ್ರೇಷ್ಠವಾದದ್ದು. ಈ ಕರ್ಮಫಲತ್ಯಾಗದಿಂದ ಮೋಕ್ಷವೆಂಬ ಶಾಂತಿಯು ದೊರಕುತ್ತದೆ.</p> 
		<p class="description">ಅರ್ಥವನ್ನೇ ತಿಳಿಯದೆ ಸುಮ್ಮನೆ ಯಾಂತ್ರಿಕವಾಗಿ ಜಪ, ಉಪವಾಸ, ಪೂಜಾದಿಗಳನ್ನು ಅನೇಕ ಸಾಧಕರು ಮಾಡುತ್ತಾರೆ. ಈ ಯಾಂತ್ರಿಕ ಸಾಧನೆಗಳಿಗಿಂತಲೂ, ಅಲ್ಪಸ್ವಲ್ಪವಾದರೂ ವೇದಾಂತಶಾಸ್ತ್ರಾಭ್ಯಾಸವನ್ನು ಅಂಥವರು ಮಾಡಬೇಕು. ಅದರಿಂದ ಅಂಥವರಿಗೆ ಅನೇಕ ಹೊಸ ಹೊಸ ಆಧ್ಯಾತ್ಮಿಕ ವಿಚಾರಗಳು ತಿಳಿಯುತ್ತವೆಯಲ್ಲವೆ?</p>
		<p class="description">ಇನ್ನು, ಕೇವಲ ಒಣ ಶಾಸ್ತ್ರಪಾಂಡಿತ್ಯದಿಂದ ಆತ್ಮಜ್ಞಾನವಾದೀತೇ? ಇಲ್ಲ. ಅಂಥವರು ಪ್ರತಿದಿನವೂ ಭಗವಂತನ ಧ್ಯಾನವನ್ನು ಅವಶ್ಯವಾಗಿ ಮಾಡಬೇಕು. ಆದರೆ, ಧ್ಯಾನದ ನೆಪದಿಂದ ಕರ್ತವ್ಯಕರ್ಮಗಳನ್ನು ಮಾಡದೆ ಸುಮ್ಮನೆ ಕಣ್ಣುಮುಚ್ಚಿ ಕುಳಿತುಕೊಳ್ಳುವುದಕ್ಕಿಂತಲೂ ಕರ್ಮಯೋಗವನ್ನು ಮಾಡುವುದರಿಂದ ಚಿತ್ತಶುದ್ಧಿಯಾಗುತ್ತದೆ. ಆದ್ದರಿಂದ ಪ್ರಾರಂಭದ ಹಂತದಲ್ಲಿ ಸಾಧಕರು ಕರ್ಮಯೋಗವನ್ನೇ ಮಾಡಬೇಕು. ಭಗವಂತನನ್ನು ಸ್ಮರಿಸುತ್ತಾ ಸಮತ್ವಬುದ್ಧಿಯಿಂದ ಕರ್ತವ್ಯಕರ್ಮಗಳನ್ನು ಶ್ರದ್ಧೆಯಿಂದ ಮಾಡಿದಾಗ ಇದು ಮೋಕ್ಷಪ್ರಾಪ್ತಿಗೆ ಸಾಧನವಾಗುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.11">
		<p class="intro-shloka">॥ಓಂ ಭಕ್ತಿಶಕ್ತಿಪ್ರದರ್ಶಕಾಯ ವಾಸುದೇವಾಯ ನಮಃ॥</p>
		<p class="shloka">ದುರಾಚಾರನಿಮಗ್ನೋಽಪಿ ಸಾಧುರೇವ ಭವೇನ್ನರಃ।<br/>ಭಗವದ್ಭಕ್ತಿನಿಷ್ಠಶ್ಚೇತ್ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ದುರಾಚಾರಗಳಲ್ಲಿ ಮುಳುಗಿದ್ದರೂ ಅಂಥವನೇನಾದರೂ ಭಗವಂತನಲ್ಲಿ ಭಕ್ತಿಯುಳ್ಳವನಾಗಿಬಿಟ್ಟರೆ ಅವನೂ ಸಾಧುಸಂತನೇ ಆಗಿಬಿಡುತ್ತಾನೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೧೧</span><br /><span class="num">೧೦೨.</span> ಭಕ್ತಿಯ ಪವಾಡವಿದು!</h1>
		<p class="bhashya-verse">ಅಪಿ ಚೇತ್ ಸುದುರಾಚಾರೋ ಭಜತೇ ಮಾಮನನ್ಯಭಾಕ್।<br/>ಸಾಧುರೇವ ಸ ಮಂತವ್ಯಃ ಸಮ್ಯಗ್ ವ್ಯವಸಿತೋ ಹಿ ಸಃ॥</p>
		<p class="bhashya-verse-source">ಭಗವದ್ಗೀತಾ ೯-೩೦</p>
		<p class="bhashya-verse-meaning">ಅತ್ಯಂತ ದುರಾಚಾರಿಯಾಗಿದ್ದರೂ ಕೂಡ ನನ್ನನ್ನು ಅನನ್ಯಭಕ್ತಿಯಿಂದ ಭಜಿಸಿದ್ದೇ ಆದರೆ ಅಂಥವನನ್ನು ಸಂತನೆಂದೇ ತಿಳಿಯಬೇಕು. ಏಕೆಂದರೆ ಈಗ, ಇನ್ನು ಮುಂದೆ ಅವನು ಸತ್ಪುರುಷನೇ ಆಗಿರುತ್ತಾನಲ್ಲವೆ?</p>       
		<p class="description">ಮನುಷ್ಯ ಎಂದಮೇಲೆ ಅವನಲ್ಲಿ ಅನಾಚಾರ ದುರಾಚಾರಗಳು ಇದ್ದೇ ಇರುತ್ತವೆ. ಏಕೆಂದರೆ ಇವನು ಹುಳಿ ಉಪ್ಪು ಖಾರಗಳನ್ನು ತಿನ್ನುತ್ತಿರುವ ಪ್ರಾಣಿಯಲ್ಲವೆ? ಆಗಲಿ, ಅದಕ್ಕೆ ಇತಿಮಿತಿಗಳಿದ್ದರೆ ಪರವಾಗಿಲ್ಲ. ಆದರೆ ಮಿತಿ ಮೀರಿ ಪಾಪಗಳನ್ನೂ ಅನ್ಯಾಯವನ್ನೂ ಮಾಡಿದವನಿಗೆ ಉಂಟಾಗುವ ಗತಿಯೇನು? ಎಂದರೆ, ಅಧೋಗತಿಯೇ ಅವನಿಗೆ ಗತಿ! ಹೌದು, ಇದು ಸತ್ಯ. ಪಾಪಾಚಾರಿಗೆ ನರಕವೇ ಗತಿ.</p>
		<p>ಆದರೆ ಇಂಥವನೂ ಭಯಪಡಬೇಕಾಗಿಲ್ಲ! ಹೀಗೆ ಅತ್ಯಂತ ದುರಾಚಾರಿಯಾಗಿದ್ದರೂ ಅವನಿಗೂ ಉತ್ತಮಗತಿಗೆ ಒಂದು ಸುಲಭೋಪಾಯವಿದೆ; ಅದೇ ಭಗವದ್ಭಕ್ತಿ. ಹಿಂದಿನದೆಲ್ಲವನ್ನೂ ಕೈಬಿಟ್ಟು ಮುಂದಾದರೂ ಭಗವದ್ಭಕ್ತಿಯನ್ನು ಬೆಳೆಸಿಕೊಂಡವನಾದರೆ ಅಂಥವನನ್ನು ಸಂತನೆಂದೇ, ಸತ್ಪುರುಷನೆಂದೇ ತಿಳಿಯಬೇಕು. ಭಗವದ್ಭಕ್ತಿಯ ಪ್ರಭಾವದಿಂದ ಅವನ ಹಿಂದಿನ ಪಾಪಗಳೆಲ್ಲವೂ ಸುಟ್ಟು ಬೂದಿಯಾಗಿಬಿಡುತ್ತವೆ! ನೋಡಿದಿರಾ, ಭಕ್ತಿಯ ಪವಾಡವನ್ನು?</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.12">
		<p class="intro-shloka">॥ಓಂ ವಿವೇಕಖಡ್ಗಧಾರಿಣೇ ವಾಸುದೇವಾಯ ನಮಃ॥</p>
		<p class="shloka">ಸಂಸಾರವಿಷವೃಕ್ಷೋಽಯಮ್ ಆದಿಮಧ್ಯಾಂತವರ್ಜಿತಃ।<br/>ಜ್ಞಾನಖಡ್ಗೇನ ಛೇತ್ತವ್ಯಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಆದಿ ಮಧ್ಯ ಅಂತ ರಹಿತವಾಗಿರುವ ಈ ಸಂಸಾರವೆಂಬ ವಿಷವೃಕ್ಷವನ್ನು ಆತ್ಮಜ್ಞಾನವೆಂಬ ಕತ್ತಿಯಿಂದ ಕತ್ತರಿಸಬೇಕು.</p>
		<h1 class="level1-title" epub:type="title"><span class="date">ಏಪ್ರಿಲ್ ೧೨</span><br /><span class="num">೧೦೩.</span> ವಿವೇಕಶಸ್ತ್ರದ ಶಕ್ತಿ!</h1>
		<p class="bhashya-verse">ನ ರೂಪಮಸ್ಯೇಹ ತಥೋಪಲಭ್ಯತೇ<br/> ನಾಂತೋ ನ ಚಾದಿರ್ನ ಚ ಸಂಪ್ರತಿಷ್ಠಾ।<br/>ಅಶ್ವತ್ಥಮೇನಂ ಸುವಿರೂಢಮೂಲಮ್<br/> ಅಸಂಗಶಸ್ತ್ರೇಣ ದೃಢೇನ ಛಿತ್ತ್ವಾ॥</p>
		<p class="bhashya-verse-source">ಭಗವದ್ಗೀತಾ ೧೫-೩</p>
		<p class="bhashya-verse-meaning">ಈ ಸಂಸಾರವೃಕ್ಷಕ್ಕೆ ಗೊತ್ತಾದ ಒಂದು ನಿಯತವಾದ ರೂಪವಿಲ್ಲ, ಇದಕ್ಕೆ ಆದಿಯಾಗಲಿ ಮಧ್ಯವಾಗಲಿ ಅಂತವಾಗಲಿ ಕಾಣಿಸದು. ಇದೊಂದು ಅಶ್ವತ್ಥವೃಕ್ಷದಂತಿದೆ. ಚೆನ್ನಾಗಿ ಬೇರುಬಿಟ್ಟಿರುವ ಈ ಸಂಸಾರವಿಷವೃಕ್ಷವನ್ನು ದೃಢವಾದ <strong>ಅಸಂಗ</strong>ವೆಂಬ ಶಸ್ತ್ರದಿಂದ ಕತ್ತರಿಸಬೇಕು.</p>
		<p class="description">ವೇದಾಂತದಲ್ಲಿ ಈ ಸಂಸಾರವನ್ನು ಒಂದು ವಿಷವೃಕ್ಷಕ್ಕೆ ಹೋಲಿಸುವ ವಾಡಿಕೆಯಿದೆ. ಈ ಸಂಸಾರವೃಕ್ಷವು ವಿಷಮಯವಾಗಿ ಜೋರಾಗಿ ಬೆಳೆದುನಿಂತಿರುತ್ತದೆ. ಹಿರಣ್ಯಗರ್ಭಾದಿ ಪಿಪೀಲಿಕಾಂತವಾದ ಸಕಲ ಪ್ರಾಣಿಗಳಿಗೂ ಆಶ್ರಯವಾಗಿರುವ ಅವಿದ್ಯಾಕೃತವಾದ ಮಹತ್ತಾದ ಈ ಸಂಸಾರವೃಕ್ಷವು ಅನಾದಿಯೂ ಅನಂತವೂ ಆಗಿರುತ್ತದೆ.</p>
		<p class="description">ಅಸಂಗರೂಪವಾದ ಶಸ್ತ್ರದಿಂದ ಎಂದರೆ ವಿವೇಕವೆಂಬ ಕತ್ತಿಯಿಂದ ಈ ಸಂಸಾರವೃಕ್ಷವನ್ನು ಕತ್ತರಿಸಿಹಾಕಬೇಕು. ಭಕ್ತಿ ಮತ್ತು ವೈರಾಗ್ಯಗಳಿಂದ ವಿವೇಕವನ್ನು ಬೆಳೆಸಿಕೊಂಡು ಆತ್ಮಜ್ಞಾನವನ್ನು ಪಡೆದುಕೊಂಡಾಗ ಈ ಸಂಸಾರವು ಹುಸಿತೋರಿಕೆಯೆಂದು ಸುಲಭವಾಗಿ ತಿಳಿಯುತ್ತದೆ. ನೋಡಿದಿರಾ, ಆತ್ಮಜ್ಞಾನಖಡ್ಗದ ಶಕ್ತಿಯನ್ನು?</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.13">
		<p class="intro-shloka">॥ಓಂ ಸರ್ವತತ್ತ್ವವಿದೇ ವಾಸುದೇವಾಯ ನಮಃ॥</p>
		<p class="shloka">ವೇತ್ತಿ ಸರ್ವಾಣಿ ಭೂತಾನಿ ಸರ್ವಜ್ಞಃ ಪರಮೇಶ್ವರಃ।<br/>ಸಂಸಾರೀ ವೇತ್ತಿ ನಾತ್ಮಾನಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಸರ್ವಜ್ಞನಾದ ಪರಮೇಶ್ವರನು ಎಲ್ಲ ಜೀವರುಗಳನ್ನೂ ಬಲ್ಲವನಾಗಿರುತ್ತಾನೆ. ಆದರೆ ಸಂಸಾರಿಯಾದ ಜೀವನು ಪರಮಾತ್ಮನನ್ನು ಅರಿಯನು!</p>
		<h1 class="level1-title" epub:type="title"><span class="date">ಏಪ್ರಿಲ್ ೧೩</span><br /><span class="num">೧೦೪.</span> ಜೀವ ಈಶ್ವರರ ಸಾಮರ್ಥ್ಯಗಳು</h1>
		<p class="bhashya-verse">ವೇದಾಹಂ ಸಮತೀತಾನಿ ವರ್ತಮಾನಾನಿ ಚಾರ್ಜುನ।<br/>ಭವಿಷ್ಯಾಣಿ ಚ ಭೂತಾನಿ ಮಾಂ ತು ವೇದ ನ ಕಶ್ಚನ॥</p>
		<p class="bhashya-verse-source">ಭಗವದ್ಗೀತಾ ೭-೨೬</p>
		<p class="bhashya-verse-meaning">ಎಲೈ ಅರ್ಜುನನೆ, ನಾನು ಹಿಂದಿನದನ್ನೂ ಇಂದಿನದನ್ನೂ ಮತ್ತು ಮುಂದಿನ ವಿಷಯಗಳನ್ನೂ ತಿಳಿದಿರುತ್ತೇನೆ. ಆದರೆ ನನ್ನನ್ನು ಮಾತ್ರ ಯಾವನೊಬ್ಬನೂ ಸರಿಯಾಗಿ ತಿಳಿಯನು.</p>        
		<p class="description">ಸರ್ವಜ್ಞನಾದ ಶ್ರೀಕೃಷ್ಣಪರಮಾತ್ಮನು ಸರ್ವವಸ್ತುಗಳಿಗೂ ಅಂತರಾತ್ಮನಾಗಿರುವುದರಿಂದ ಭೂತ ವರ್ತಮಾನ ಭವಿಷ್ಯಗಳನ್ನು ತಿಳಿದಿರುತ್ತಾನೆ. ದೇಶಕಾಲಗಳಿಗೂ ಕಾರಣನಾಗಿ ದೇಶಕಾಲವಸ್ತುಗಳನ್ನು ಮೀರಿ ನಿಂತಿರುವ ಪರಮಾತ್ಮನಿಗೆ ತಿಳಿಯದೇ ಇರುವುದೆಂಬುದು ಯಾವುದೂ ಇಲ್ಲ. ಇಂಥ ಭಗವಂತನನ್ನು ತನ್ನ ಆತ್ಮನೆಂದು ತಿಳಿದಿರುವ ಬ್ರಹ್ಮಜ್ಞಾನಿಯೂ ಸರ್ವಜ್ಞನೇ ಆಗಿರುತ್ತಾನೆ.</p>
		<p class="description">ಆದರೆ ಅವಿದ್ಯಾದೋಷದಿಂದ ಆವೃತರಾದ ಜೀವರಿಗೆ ಮಾತ್ರ ಪರಮಾತ್ಮನ ಪರಮಾರ್ಥಸ್ವರೂಪವು ಅರ್ಥವಾಗಿರುವುದಿಲ್ಲ. ಪಾಂಚಭೌತಿಕ ಶರೀರವಷ್ಟನ್ನೇ ತಾವೆಂದು ತಿಳಿದಿರುವ ಸಂಸಾರಿಗಳಿಗೆ ಪರಿಪೂರ್ಣವಾದ ಪರಬ್ರಹ್ಮದ ನೈಜಸ್ವರೂಪವು ಅರ್ಥವಾಗದು. ಅವಿದ್ಯಾಕಾಮಕರ್ಮ ಗಳೆಂಬ ದೋಷಗಳಿಂದ ಜೀವಿಗಳ ಅಂತಃಕರಣವು ಮಲಿನವಾಗಿರುತ್ತದೆ. ಅಶುದ್ಧವಾದ ಅಸಂಸ್ಕೃತವಾದ ಅಂತಃಕರಣದಲ್ಲಿ ಆತ್ಮನ ಸ್ವರೂಪವು ಹೊಳೆಯಲಾರದಷ್ಟೆ? ಪರಿಶುದ್ಧವಾದ ಹಾಗೂ ಪರಿಪಕ್ವವಾದ ಅಂತಃಕರಣದಲ್ಲಿ ಮಾತ್ರವೇ ಆತ್ಮಜ್ಞಾನವು ಉದಯಿಸುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.14">
		<p class="intro-shloka">॥ಓಂ ಯೋಗಿಲಕ್ಷಣಯುಕ್ತಾಯ ವಾಸುದೇವಾಯ ನಮಃ॥</p>
		<p class="shloka">ಪ್ರಶಾಂತಮನಸಂ ಶುದ್ಧಂ ಬ್ರಹ್ಮಭೂತಮ್ ಅಕಲ್ಮಷಮ್।<br/>ಜೀವನ್ಮುಕ್ತಂ ಯೋಗಿರಾಜಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಪ್ರಶಾಂತಮನಸ್ಕನೂ ಶುದ್ಧನೂ ಬ್ರಹ್ಮಭೂತನೂ ಅಕಲ್ಮಷನೂ ಜೀವನ್ಮುಕ್ತನೂ ಯೋಗಿರಾಜನೂ ಆದ ಗೀತಾಚಾರ್ಯನನ್ನು ಭಜಿಸುತ್ತೇನೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೧೪</span><br /><span class="num">೧೦೫.</span> ಯೋಗಿಯ ನಾಲ್ಕು ಲಕ್ಷಣಗಳು</h1>
		<p class="bhashya-verse">ಪ್ರಶಾಂತಮನಸಂ ಹ್ಯೇನಂ ಯೋಗಿನಂ ಸುಖಮುತ್ತಮಮ್।<br/>ಉಪೈತಿ ಶಾಂತರಜಸಂ ಬ್ರಹ್ಮಭೂತಮಕಲ್ಮಷಮ್॥</p>
		<p class="bhashya-verse-source">ಭಗವದ್ಗೀತಾ ೬-೨೭</p>
		<p class="bhashya-verse-meaning">ಪ್ರಶಾಂತಮನಸ್ಕನೂ ಶಾಂತರಜಸ್ಕನೂ ಕಲ್ಮಷರಹಿತನೂ ಆಗಿರುವ ಬ್ರಹ್ಮಭೂತನಾಗಿರುವ ಈ ಯೋಗಿಯು ಉತ್ತಮವಾದ ಸುಖವನ್ನು ಹೊಂದುತ್ತಾನೆ.</p>
		<p class="description">ಯೋಗಿಯ ನಾಲ್ಕು ಲಕ್ಷಣಗಳನ್ನು ಇಲ್ಲಿ ತಿಳಿಸಿರುತ್ತದೆ.</p>
		<p class="description">೧.<strong>ಪ್ರಶಾಂತಮನಸ್ಕನು</strong>—ಪ್ರಶಾಂತಮನಸ್ಸನ್ನುಳ್ಳವನೇ ಯೋಗಿಯು. ಚಾಂಚಲ್ಯರಹಿತವಾದ ಪ್ರಸನ್ನವಾದ ಮನಸ್ಸುಳ್ಳವನು ಯೋಗಿ.</p>
		<p class="description">೨. <strong>ಶಾಂತರಜಸನು</strong>—ಕಾಮ ಕ್ರೋಧ ಲೋಭ ಮೋಹ ಮದಮಾತ್ಸರ್ಯಗಳೆಂಬ ದೋಷಗಳನ್ನು ನಾಶಮಾಡಿಕೊಂಡಿರುವವನು. ಸತ್ತ್ವಗುಣ ರಜೋಗುಣ ಮತ್ತು ತಮೋಗುಣಗಳನ್ನು ಮೀರಿರುವವನೇ ಯೋಗಿಯು.</p>
		<p class="description">೩. <strong>ಬ್ರಹ್ಮಭೂತನು</strong>—ತಾನೇ ಬ್ರಹ್ಮವೆಂಬ ಜ್ಞಾನವನ್ನು ಪಡೆದಿರುವ ಜೀವನ್ಮು ಕ್ತನೇ ಯೋಗಿಯು.</p>
		<p class="description">೪. <strong>ಅಕಲ್ಮಷನು</strong>—ಕಲ್ಮಷವೆಂದರೆ ಪಾಪ, ಅಧರ್ಮ, ಅಹಂಕಾರಾದಿಗಳು. ಈ ಕಲ್ಮಷಗಳಿಲ್ಲದವನೇ ಯೋಗಿಯು.</p>
		<p class="description">ಇಂಥ ನಾಲ್ಕು ಲಕ್ಷಣಗಳಿಂದ ಕೂಡಿರುವವನೇ ಯೋಗಿಯು. ಇಂಥವನು ಪರಮಾನಂದವೆಂಬ ಮೋಕ್ಷವನ್ನೇ ಹೊಂದಿರುತ್ತಾನೆ. ಇವನೇ ಮಹಾಯೋಗಿ. ಇವನೇ ಬ್ರಹ್ಮನಿಷ್ಠ. ಇವನೇ ಜೀವನ್ಮು ಕ್ತನೂ ಹೌದು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.15">
		<p class="intro-shloka">॥ಓಂ ಧರ್ಮಾಧರ್ಮತತ್ತ್ವಜ್ಞಾಯ ವಾಸುದೇವಾಯ ನಮಃ॥</p>
		<p class="shloka">ಯಯಾ ಧರ್ಮಮಧರ್ಮಂ ಚ ಜಾನೀಯಾತ್ ಕಾರ್ಯಮನ್ಯಥಾ।<br/>ರಾಜಸೀ ಬುದ್ಧಿರಿತ್ಯುಕ್ತಾ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಧರ್ಮ, ಅಧರ್ಮ ಹಾಗೂ ಕರ್ತವ್ಯಕರ್ಮಗಳನ್ನು ಭಿನ್ನವಾಗಿ ತಿಳಿಯುವ ಬುದ್ಧಿಯು <strong>ರಾಜಸೀ</strong> ಎನಿಸುತ್ತದೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೧೫</span><br /><span class="num">೧೦೬.</span> ಇದು ರಾಜಸೀ ಬುದ್ಧಿಯು</h1>
		<p class="bhashya-verse">ಯಯಾ ಧರ್ಮಮಧರ್ಮಂ ಚ ಕಾರ್ಯಂ ಚಾಕಾರ್ಯಮೇವ ಚ।<br/>ಅಯಥಾವತ್ ಪ್ರಜಾನಾತಿ ಬುದ್ಧಿಃ ಸಾ ಪಾರ್ಥ ರಾಜಸೀ॥</p>
		<p class="bhashya-verse-source">ಭಗವದ್ಗೀತಾ ೧೮-೩೧</p>
		<p class="bhashya-verse-meaning">ಎಲೈ ಪಾರ್ಥನೆ, ಯಾವ ಬುದ್ಧಿಯಿಂದ ಧರ್ಮವನ್ನೂ ಅಧರ್ಮವನ್ನೂ, ಕಾರ್ಯವನ್ನೂ ಅಕಾರ್ಯವನ್ನೂ ಬೇರೆ ರೀತಿಯಲ್ಲಿಯೇ ತಿಳಿದುಕೊಳ್ಳುತ್ತಾನೆಯೋ, ಆ ಬುದ್ಧಿಯು <strong>ರಾಜಸೀ</strong> ಎನಿಸುತ್ತದೆ.</p>
		<p class="description">ಸಾತ್ತ್ವಿಕೀ, ರಾಜಸೀ, ತಾಮಸೀ—ಎಂದು ಬುದ್ಧಿಯು ಮೂರು ಸ್ವಭಾವದ್ದಾಗಿರುತ್ತದೆ. ಪ್ರಕೃತ ಈ ಶ್ಲೋಕದಲ್ಲಿ <strong>ರಾಜಸೀ</strong> ಬುದ್ಧಿಯ ಲಕ್ಷಣವನ್ನು ತಿಳಿಸಿರುತ್ತದೆ.</p>
		<p class="description">ಧರ್ಮ ಮತ್ತು ಅಧರ್ಮಗಳ ಸ್ವರೂಪವು ತುಂಬಾ ಸೂಕ್ಷ್ಮ ವಾದದ್ದು. ಧರ್ಮಾಧರ್ಮಗಳ ಸ್ವರೂಪವನ್ನು ಸದ್ಗುರು ಮತ್ತು ಶಾಸ್ತ್ರಗಳಿಂದಲೇ ತಿಳಿಯಬೇಕೇ ಹೊರತು ಸ್ವಬುದ್ಧಿಯಿಂದ ತಿಳಿಯಲು ಸಾಧ್ಯವಿಲ್ಲ. ಕಾರ್ಯ ಮತ್ತು ಅಕಾರ್ಯಗಳನ್ನೂ ಶಾಸ್ತ್ರದಿಂದಲೇ ತಿಳಿಯಬೇಕು. ತನ್ನ ಅಲ್ಪ ಬುದ್ಧಿಸಾಮರ್ಥ್ಯದಿಂದ, ತನಗೆ ಅನುಕೂಲವಾಗುವಂತೆ ತಿಳಿದುಕೊಳ್ಳುವ ಬುದ್ಧಿಗೆ <strong>ರಾಜಸೀಬುದ್ಧಿ</strong> ಎಂದು ಹೆಸರು.</p>
		<p class="description">ಧರ್ಮಾಧರ್ಮಗಳು, ಪುಣ್ಯಪಾಪಗಳು, ಕಾರ್ಯಾಕಾರ್ಯಗಳು ಲೋಕಾಂತರ ಜನ್ಮಾಂತರಗಳು ಇವುಗಳನ್ನು ತನಗೆ ಬೇಕಾದಂತೆ ಅರ್ಥಮಾಡಿಕೊಂಡು ಅದನ್ನೇ ಸಮರ್ಥನೆಮಾಡುವ ಬುದ್ಧಿಯು <strong>ರಾಜಸೀ</strong> ಬುದ್ಧಿಯು. ಇದರಿಂದ ಅನರ್ಥಪ್ರಾಪ್ತಿಯಾಗುತ್ತದೆ. ಆದ್ದರಿಂದ ಅಧ್ಯಾತ್ಮ ಸಾಧಕರು ರಾಜಸೀಬುದ್ಧಿಯನ್ನು ಕೈಬಿಡಬೇಕು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.16">
		<p class="intro-shloka">॥ಓಂ ಧರ್ಮರಹಸ್ಯವಿದೇ ವಾಸುದೇವಾಯ ನಮಃ॥</p>
		<p class="shloka">ಧರ್ಮಂ ಜ್ಞಾತ್ವಾಽಽಚರೇದ್ಧೀಮಾನ್ ತಥಾಽಧರ್ಮಂ ತ್ಯಜೇನ್ನರಃ।<br/>ಕಾರ್ಯಾಕಾರ್ಯೇ ತಥೈವಂ ಚ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಧೀರನು ತಿಳಿದೇ ಧರ್ಮವನ್ನು ಮಾಡಬೇಕು, ಅಧರ್ಮವನ್ನು ಬಿಡಬೇಕು. ಕಾರ್ಯಾಕಾರ್ಯಗಳನ್ನು ತಿಳಿದೇ ಮಾಡಬೇಕು ಮತ್ತು ಬಿಡಬೇಕು.</p>        
		<h1 class="level1-title" epub:type="title"><span class="date">ಏಪ್ರಿಲ್ ೧೬</span><br /><span class="num">೧೦೭.</span> ಧರ್ಮವನ್ನು ತಿಳಿದೇ ಮಾಡಬೇಕು</h1>
		<p class="bhashya-verse">ತಸ್ಮಾಚ್ಛಾಸ್ತ್ರಂ ಪ್ರಮಾಣಂ ತೇ ಕಾರ್ಯಾಕಾರ್ಯವ್ಯವಸ್ಥಿತೌ।<br/>ಜ್ಞಾತ್ವಾ ಶಾಸ್ತ್ರವಿಧಾನೋಕ್ತಂ ಕರ್ಮ ಕರ್ತುಮಿಹಾರ್ಹಸಿ॥</p>
		<p class="shloka-meaning">ಭಗವದ್ಗೀತಾ ೧೬-೨೪</p>
		<p class="bhashya-verse-meaning">ಆದ್ದರಿಂದ ಕರ್ತವ್ಯ ಅಕರ್ತವ್ಯಗಳ ವಿಷಯದಲ್ಲಿ, ಅರ್ಜುನನೆ, ನಿನಗೆ ಶಾಸ್ತ್ರವೇ ಪ್ರಮಾಣವು. ಅಂಥ ಶಾಸ್ತ್ರವಿಧಾನವನ್ನು ತಿಳಿದುಕೊಂಡು ಅದರಂತೆಯೇ ನೀನು ಕರ್ಮವನ್ನು ಮಾಡಬೇಕು.</p>        
		<p class="description">ದೃಷ್ಟಾದೃಷ್ಟಫಲಗಳನ್ನು ಕೊಡುವ ಕರ್ಮಗಳೇ ಧರ್ಮಾಧರ್ಮಗಳು. ಇದು ಕರ್ತವ್ಯವಾದ ಧರ್ಮ, ಇದು ತ್ಯಾಜ್ಯವಾದ ಅಧರ್ಮ ಎನ್ನುವದಕ್ಕೆ ನಮಗೆ ಶಾಸ್ತ್ರಗಳೇ ಪ್ರಮಾಣ. ಶಾಸ್ತ್ರಗಳಿಂದಲೇ ಇವುಗಳನ್ನು ನಾವು ತಿಳಿಯಬೇಕು. ಪ್ರತ್ಯಕ್ಷಪ್ರಮಾಣಗಳಿಂದ ತಿಳಿಯಲು ಸಾಧ್ಯವಿಲ್ಲ.</p>
		<p class="description">ಹೀಗೆ ಶಾಸ್ತ್ರಪ್ರಮಾಣದಿಂದ ಕರ್ತವ್ಯ ಅಕರ್ತವ್ಯಗಳನ್ನು ಚೆನ್ನಾಗಿ ತಿಳಿದುಕೊಂಡೇ ಅನಂತರ ಅದರಂತೆ ಪ್ರವರ್ತಿಸಬೇಕು. ಧರ್ಮವನ್ನು ಬರೀ ತಿಳಿದುಕೊಂಡುಬಿಟ್ಟು ಸುಮ್ಮನೇ ಕುಳಿತುಕೊಳ್ಳಬಾರದು. ಅದರಂತೆ ಅವಶ್ಯವಾಗಿ ಮಾಡಬೇಕು. ಅಧರ್ಮವನ್ನು ತಿಳಿದು ಅದನ್ನು ಕೈಬಿಡಬೇಕು. ಧರ್ಮದ ಬಗ್ಗೆ ತಿಳಿಯುವುದು ಎಷ್ಟು ಮುಖ್ಯವೋ ಅದರಂತೆ ಅನುಷ್ಠಾನ ಮಾಡುವುದೂ ಅಷ್ಟೇ ಮುಖ್ಯವಾದದ್ದು. ಅನುಷ್ಠಾನಪ್ರಧಾನವಾದದ್ದೇ ಧರ್ಮವು. ಅಂಧಶ್ರದ್ಧೆಯಿಂದ ಯಾಂತ್ರಿಕವಾಗಿ ಧರ್ಮಾನುಷ್ಠಾನ ಮಾಡುವುದಕ್ಕಿಂತಲೂ ಆಯಾ ಧರ್ಮಗಳ ಲಕ್ಷಣಗಳನ್ನೂ ಫಲಗಳನ್ನೂ ಶಾಸ್ತ್ರಗಳಿಂದ ಸರಿಯಾಗಿ ತಿಳಿದುಕೊಂಡು ಅದರಂತೆ ಧರ್ಮಾನುಷ್ಠಾನ ಮಾಡುವುದೇ ಉತ್ತಮ. ಇದೇ ಧರ್ಮರಹಸ್ಯವು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.17">
		<p class="intro-shloka">॥ಓಂ ಸರ್ವಾತ್ಮಕಾಯ ವಾಸುದೇವಾಯ ನಮಃ॥</p>
		<p class="shloka">ಆತ್ಮಾನಂ ಸರ್ವಭೂತೇಷು ಸರ್ವಭೂತಾನಿ ಚಾತ್ಮನಿ।<br/>ಪಶ್ಯನ್ಜ್ಞಾನೀವಿಮುಕ್ತಃಸ್ಯಾತ್<strong>ಗೀತಾಚಾರ್ಯಮಹಂ ಭಜೇ॥</strong></p>
		<p class="shloka-meaning">ಸರ್ವಭೂತಗಳಲ್ಲಿ ತನ್ನನ್ನೂ, ತನ್ನಲ್ಲಿ ಸರ್ವಭೂತಗಳನ್ನೂ ಕಾಣುವ ಜ್ಞಾನಿಯು ಮುಕ್ತನಾಗಿಬಿಡುತ್ತಾನೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೧೭</span><br /><span class="num">೧೦೮.</span> ಪರಮಾತ್ಮನೆಂದರೆ ಯಾರು?</h1>
		<p class="bhashya-verse">ಯೋ ಮಾಂ ಪಶ್ಯತಿ ಸರ್ವತ್ರ ಸರ್ವಂ ಚ ಮಯಿ ಪಶ್ಯತಿ।<br/>ತಸ್ಯಾಹಂ ನ ಪ್ರಣಶ್ಯಾಮಿ ಸ ಚ ಮೇ ನ ಪ್ರಣಶ್ಯತಿ॥</p>
		<p class="bhashya-verse-source">ಭಗವದ್ಗೀತಾ ೬-೩೦</p>
		<p class="bhashya-verse-meaning">ಯಾವನು ಎಲ್ಲ ಪ್ರಾಣಿಗಳಲ್ಲಿಯೂ ನನ್ನನ್ನು ಕಾಣುತ್ತಾನೆಯೋ, ಮತ್ತು ನನ್ನಲ್ಲಿ ಎಲ್ಲ ಪ್ರಾಣಿಗಳನ್ನೂ ಕಾಣುತ್ತಾನೆಯೋ ಅಂಥವನಿಗೆ ನಾನು ಪರೋಕ್ಷನಲ್ಲ , ನನಗೆ ಅವನೂ ಪರೋಕ್ಷನಲ್ಲ.</p>        
		<p class="description">ಪರಮಾತ್ಮನೆಂದರೆ ಒಬ್ಬ ವ್ಯಕ್ತಿಯಲ್ಲ, ಒಬ್ಬ ದೇವತೆಯೂ ಅಲ್ಲ. ಪರಮಾತ್ಮನೆಂದರೆ ಅವನಿಗೆ ನಿಯತವಾದ ಒಂದು ನಾಮವಾಗಲಿ ರೂಪವಾಗಲಿ ಕ್ರಿಯೆಯಾಗಲಿ ಧರ್ಮವಾಗಲಿ ಇಲ್ಲ. ಪರಮಾತ್ಮನು ಗಂಡೂ ಅಲ್ಲ, ಹೆಣ್ಣೂ ಅಲ್ಲ. ಅವನಿಗೆ ಯಾವ ಸಂಸಾರವೂ ಇಲ್ಲ. ಹಾಗಾದರೆ ಪರಮಾತ್ಮನೆಂದರೆ ಯಾರು? ಅವನ ನಿಜವಾದ ಸ್ವರೂಪ ಯಾವುದು? ಎಂದರೆ ಇಲ್ಲಿದೆ ಅದಕ್ಕೆ ಉತ್ತರ:</p>
		<p class="description">ಸರ್ವಪ್ರಾಣಿಗಳಿಗೂ ಪ್ರತ್ಯಗಾತ್ಮನೇ ಪರಮಾತ್ಮನು. ಬ್ರಹ್ಮಾದಿಪಿಪೀಲಿಕಾಂತವಾದ ಸಕಲ ಪ್ರಾಣಿಗಳಿಗೂ ಪರಮಾತ್ಮನು ಆತ್ಮನಾಗಿರುತ್ತಾನೆ. ಪರಮಾತ್ಮನಲ್ಲಿಯೇ ಸಕಲ ಜಗತ್ತೂ ನಿಂತಿರುತ್ತದೆ. ಒಂದೊಂದು ಪ್ರಾಣಿಗೂ ಒಬ್ಬೊಬ್ಬ ಪ್ರತ್ಯಗಾತ್ಮನಾಗಲಿ, ಪರಮಾತ್ಮನಾಗಲಿ ಇಲ್ಲ. ಒಂದೇ ಆಕಾಶವು ಎಲ್ಲೆಡೆಗಳಲ್ಲಿಯೂ ಸಮಾನವಾಗಿರುವಂತೆ ಒಬ್ಬನೇ ಆತ್ಮನು ಎಲ್ಲರಲ್ಲಿಯೂ ನಿರ್ವಿಶೇಷನಾಗಿರುತ್ತಾನೆ. ಹೀಗೆ ತಿಳಿದವನಿಗೆ ಪರಮಾತ್ಮನು ದೂರನಲ್ಲ, ಪರಮಾತ್ಮನಿಗೆ ಇಂಥ ಜ್ಞಾನಿಯು ದೂರನಲ್ಲ. ಆತ್ಮಜ್ಞಾನಿಯೆಂದರೆ ಪರಮಾತ್ಮ ಸ್ವರೂಪನೇ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.18">
		<p class="intro-shloka">॥ಓಮ್ ಓಜಃಸ್ವರೂಪಾಯ ವಾಸುದೇವಾಯ ನಮಃ॥</p>
		<p class="shloka">ಭಗವಾನೇವ ಓಜಶ್ಚ ಸೋಮರೂಪೋ ರಸಾತ್ಮಕಃ।<br/>ಪುಷ್ಣಾತಿ ಸಕಲಂ ವಿಶ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಪರಮಾತ್ಮನೇ ಓಜಸ್ಸಾಗಿಯೂ ಸೋಮರೂಪನಾದ ರಸಾತ್ಮಕನಾಗಿಯೂ ಸಕಲ ವಿಶ್ವವನ್ನೂ ಪೋಷಿಸುತ್ತಿದ್ದಾನೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೧೮</span><br /><span class="num">೧೦೯.</span> ಭಗವಂತನೇ ರಸಸ್ವರೂಪನು</h1>
		<p class="bhashya-verse">ಗಾಮಾವಿಶ್ಯ ಚ ಭೂತಾನಿ ಧಾರಯಾಮ್ಯಹಮೋಜಸಾ।<br/>ಪುಷ್ಣಾಮಿ ಚೌಷಧೀಃ ಸರ್ವಾಃ ಸೋಮೋ ಭೂತ್ವಾ ರಸಾತ್ಮಕಃ॥</p>
		<p class="bhashya-verse-source">ಭಗವದ್ಗೀತಾ ೧೫-೧೩</p>
		<p class="bhashya-verse-meaning">ಅರ್ಜುನನೆ, ನಾನೇ ನನ್ನ ಓಜಶ್ಶಕ್ತಿಯಿಂದ ಭೂಮಿಯನ್ನು ಪ್ರವೇಶಿಸಿ ರಸಾತ್ಮಕನಾದ ಚಂದ್ರನಾಗಿ, ನಾನೇ ಎಲ್ಲ ಗಿಡಮರ ಓಷಧಿ ವನಸ್ಪತಿಗಳನ್ನೂ ಪೋಷಿಸುತ್ತಿದ್ದೇನೆ.</p>        
		<p class="description">ಭೂಮಿಯೂ ಜಡ, ಬೀಜಗಳೂ ಅಚೇತನ, ನೀರು ಗೊಬ್ಬರ ಎಲ್ಲವೂ ಜಡಪದಾರ್ಥಗಳೇ. ಆದರೆ ಇಂಥ ಜಡವಾದ ಭೂಮಿಯಲ್ಲಿ ಜಡವಾದ ಧಾನ್ಯಬೀಜಗಳನ್ನು ಬಿತ್ತನೆ ಮಾಡಿದರೆ ಅವುಗಳಿಂದ ರಸಪೂರ್ಣವಾದ ಹಣ್ಣುಗಳು, ತರಕಾರಿಗಳು, ಧಾನ್ಯ, ಕಾಳು ಕಡ್ಡಿಗಳು ಹೇಗೆ ಹುಟ್ಟುತ್ತವೆ? ಎಂದರೆ, ಇದಕ್ಕೆ ಉತ್ತರವು ಇಲ್ಲಿದೆ:</p>
		<p class="description">ಭಗವಂತನೇ ತನ್ನ ಓಜಸ್ಸೆಂಬ ಶಕ್ತಿಯನ್ನು ಈ ಅಚೇತನವಸ್ತುಗಳಲ್ಲಿ ತುಂಬಿರುತ್ತಾನೆ. ಈ ಭೂಮಿಯು ಸಮತೋಲನೆಯಿಂದ ಸ್ಥಿರವಾಗಿ ನಿಂತಿರುವುದೂ ಭಗವಂತನ ಶಕ್ತಿಯಿಂದಲೇ. ಸೂರ್ಯನಲ್ಲಿ, ನೀರಿನಲ್ಲಿ, ಚಂದ್ರನಲ್ಲಿ, ಭೂಮಿಯಲ್ಲಿ, ಬೀಜಗಳಲ್ಲಿ, ಓಷಧಿವನಸ್ಪತಿಗಳಲ್ಲಿ ಭಗವಂತನೇ ರಸಾತ್ಮಕನಾಗಿ ರಸಸ್ವರೂಪನಾಗಿ ಸೂಕ್ಷ್ಮರೂಪದಿಂದ ಇರುತ್ತಾನೆ. ಜಡ ಚೇತನರೂಪವಾದ ಈ ಜಗತ್ತೆಲ್ಲವನ್ನೂ ಸಂಪೂರ್ಣವಾಗಿ ವ್ಯಾಪಿಸಿಕೊಂಡು ಎಲ್ಲದರಲ್ಲೂ ರಸಸ್ವರೂಪನಾಗಿ ಇರುವವನೇ ಪರಮಾತ್ಮನು. ಸರ್ವಭೂತಾತ್ಮನಾದ ಈ ಭಗವಂತನೇ ನಮ್ಮೆಲ್ಲರಿಗೂ ಪ್ರತ್ಯಗಾತ್ಮನೂ ಆಗಿರುತ್ತಾನೆ. ಹೀಗೆ ತಿಳಿದವನೇ ಜ್ಞಾನಿಯು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.19">
		<p class="intro-shloka">॥ಓಂ ಶಾಂತಿದುಃಖಕಾರಣವಿದೇ ವಾಸುದೇವಾಯ ನಮಃ॥</p>
		<p class="shloka">ಯುಕ್ತೋ ಹಿ ಮೋಕ್ಷಮಾಪ್ನೋತಿ ತ್ಯಕ್ತಕರ್ಮಫಲೋ ನರಃ।<br/>ಅಯುಕ್ತೋ ದುಃಖಮಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಕರ್ಮಗಳ ಫಲಗಳನ್ನು ಬಿಟ್ಟು ಯುಕ್ತನಾದವನು ಮೋಕ್ಷವನ್ನೂ, ಅಯುಕ್ತನಾದವನು ದುಃಖವನ್ನೂ ಹೊಂದುತ್ತಾನೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೧೯</span><br /><span class="num">೧೧೦.</span> ಯುಕ್ತ ಅಯುಕ್ತರಿಗೆ ಫಲಗಳಿವು</h1>
		<p class="bhashya-verse">ಯುಕ್ತಃ ಕರ್ಮಫಲಂ ತ್ಯಕ್ತ್ವಾ ಶಾಂತಿಮಾಪ್ನೋತಿ ನೈಷ್ಠಿಕೀಮ್।<br/>ಅಯುಕ್ತಃ ಕಾಮಕಾರೇಣ ಫಲೇ ಸಕ್ತೋ ನಿಬದ್ಧ್ಯತೇ॥</p>
		<p class="bhashya-verse-source">ಭಗವದ್ಗೀತಾ ೫-೧೨</p>
		<p class="bhashya-verse-meaning">ಸಮಾಹಿತಚಿತ್ತನಾಗಿ, ಕರ್ಮಫಲವನ್ನು ಬಿಟ್ಟು ಕರ್ಮಗಳನ್ನು ಮಾಡುತ್ತಿದ್ದರೆ ಅಂಥವನು ಶಾಶ್ವತವಾದ ಶಾಂತಿಯನ್ನು ಹೊಂದುತ್ತಾನೆ. ಆದರೆ ಕಾಮಪ್ರೇರಿತನಾಗಿ, ಫಲಕ್ಕೆ ದಾಸನಾಗಿ, ಅಸಮಾಹಿತನಾಗಿ ಕರ್ಮಗಳನ್ನು ಮಾಡುತ್ತಿದ್ದರೆ ಅಂಥವನು ಸಂಸಾರಕೂಪದಲ್ಲಿಯೇ ಬಿದ್ದು ದುಃಖವನ್ನು ಅನುಭವಿಸುತ್ತಾನೆ.</p>
		<p class="description">ಕರ್ಮಗಳನ್ನು ಎಲ್ಲರೂ ಮಾಡಿಯೇ ಮಾಡುತ್ತಾರೆ, ಅದರಲ್ಲೇನೂ ವಿಶೇಷವಿಲ್ಲ. ಆದರೆ ಆ ಕರ್ಮಗಳಿಂದ ಒಬ್ಬನಿಗೆ ಮೋಕ್ಷವು ದೊರಕಿದರೆ ಮತ್ತೊಬ್ಬನಿಗೆ ದುಃಖವೇ ಉಂಟಾಗುತ್ತದೆ. ಕರ್ಮಗಳು ಸಮಾನವೇ. ಆದರೆ ಆ ಕರ್ಮಗಳನ್ನು ಮಾಡುವ ಕಲೆಯಲ್ಲಿ ಮಾತ್ರ ವಿಶೇಷವುಂಟು. ಆ ಕಲೆಯೇನು? ಎಂಬುದನ್ನು ನೋಡೋಣ.</p>
		<p class="description">ಯುಕ್ತನಾಗಿ, ಭಗವಂತನಿಗೆ ಸಮರ್ಪಣೆಮಾಡಿ, ಕರ್ಮಫಲಗಳನ್ನು ಅಪೇಕ್ಷಿಸದೆ ಕರ್ಮಗಳನ್ನು ಮಾಡಿದರೆ ಅಂಥವನಿಗೆ ಚಿತ್ತಶುದ್ಧಿದ್ವಾರಾ ಆತ್ಮಜ್ಞಾನವು ಉಂಟಾಗಿ ಮೋಕ್ಷವೇ ಉಂಟಾಗುತ್ತದೆ. ಆದರೆ ಅಯುಕ್ತನಾಗಿ, ಭಗವಂತನಲ್ಲಿ ಭಕ್ತಿಯಿಲ್ಲದೆ, ಫಲಾಪೇಕ್ಷಿಯಾಗಿ ಕರ್ಮಗಳನ್ನು ಮಾಡುತ್ತಿದ್ದರೆ, ಅಂಥವನು ಸಂಸಾರಚಕ್ರದಲ್ಲಿಯೇ ಸಿಕ್ಕಿಕೊಂಡು ದುಃಖಗಳನ್ನು ಅನುಭವಿಸಬೇಕಾಗುತ್ತದೆ. ಯುಕ್ತನಾಗಿ ಮೋಕ್ಷಕ್ಕಾಗಿಯೇ ಕರ್ಮಗಳನ್ನು ಮಾಡುವವನೇ ಬುದ್ಧಿವಂತನು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.20">
		<p class="intro-shloka">॥ಓಂ ಯೋಗಿಮಹತ್ತ್ವೋಪದೇಶಕಾಯ ವಾಸುದೇವಾಯ ನಮಃ॥</p>
		<p class="shloka">ತಪಸ್ವಿಭ್ಯಶ್ಚ ಕರ್ಮಿಭ್ಯಃ ಯೋಗೀ ಶ್ರೇಷ್ಠಉದಾಹೃತಃ।<br/>ಜ್ಞಾನಿಭ್ಯಶ್ಚ ಮಹಾಭಕ್ತೋ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ತಪಸ್ವಿಗಳಿಗಿಂತಲೂ, ಕೇವಲಕರ್ಮಿಗಳಿಗಿಂತಲೂ, ಒಣಪಂಡಿತರಿಗಿಂತಲೂ ಭಕ್ತನಾದ ಯೋಗಿಯೇ ಅತ್ಯಂತ ಶ್ರೇಷ್ಠನು.</p>
		<h1 class="level1-title" epub:type="title"><span class="date">ಏಪ್ರಿಲ್ ೨೦</span><br /><span class="num">೧೧೧.</span> ಮೂವರಿಗಿಂತಲೂ ಯೋಗಿಯು ಶ್ರೇಷ್ಠನು</h1>
		<p class="bhashya-verse">ತಪಸ್ವಿಭ್ಯೋಽಧಿಕೋ ಯೋಗೀ ಜ್ಞಾನಿಭ್ಯೋಽಪಿ ಮತೋಽಧಿಕಃ।<br/>ಕರ್ಮಿಭ್ಯಶ್ಚಾಧಿಕೋ ಯೋಗೀ ತಸ್ಮಾದ್ಯೋಗೀ ಭವಾರ್ಜುನ॥</p>
		<p class="bhashya-verse-source">ಭಗವದ್ಗೀತಾ ೬-೪೬</p>
		<p class="bhashya-verse-meaning">ತಪಸ್ವಿಗಳಿಗಿಂತಲೂ ಹೆಚ್ಚಿನವನೆಂದರೆ ಯೋಗಿಯು. ಯೋಗಿಯು ಜ್ಞಾನಿಗಳಿಗಿಂತಲೂ ಶ್ರೇಷ್ಠನು, ಕರ್ಮಿಗಳಿಗಿಂತಲೂ ಯೋಗಿಯೇ ದೊಡ್ಡವನು. ಆದ್ದರಿಂದ ಅರ್ಜುನನೆ, ನೀನು ಯೋಗಿಯಾಗು.</p>
		<p class="description">ಯೋಗಿಯೆಂದರೆ ಭಗವದ್ಭಕ್ತ. ಭಕ್ತಿಯಿಂದ ಭಗವಂತನನ್ನು ಭಜಿಸುವವನೇ ಯೋಗಿಯು. ಇಂಥ ಯೋಗಿಯು ತಪಸ್ವಿಗಳಿಗಿಂತಲೂ ಶಾಸ್ತ್ರಪಂಡಿತರಿಗಿಂತಲೂ ಕೇವಲಕರ್ಮಿಗಳಿಗಿಂತಲೂ ಉತ್ತಮನು. ಯೋಗಿಯು ಭಗವದ್ಭಕ್ತಿಯಿಂದ ಮೋಕ್ಷಾನಂದವನ್ನೇ ಹೊಂದುತ್ತಾನೆ.</p>
		<p class="description">ಕಾಷ್ಠತಪಸ್ಸನ್ನು ಆಚರಿಸುವವರಿಗೆ ಸಿದ್ಧಿಯ ಕಡೆ, ಕೀರ್ತಿಯ ಕಡೆ ಲಕ್ಷ್ಯವಿರುತ್ತದೆ; ಇವರಿಗೆ ಜನಾಕರ್ಷಣೆ, ಧನಸಂಪಾದನೆಗಳೇ ಗುರಿಯಾಗಿರುತ್ತವೆ; ಇನ್ನು ಶಾಸ್ತ್ರಪಂಡಿತರಿಗೆ ವಾದವಿವಾದಗಳಲ್ಲಿ, ಕೀರ್ತಿಸನ್ಮಾನಗಳಲ್ಲಿ ಆಸಕ್ತಿಯಿರುತ್ತದೆ; ತಮ್ಮ ಶಾಸ್ತ್ರಪಾಂಡಿತ್ಯ ಪ್ರದರ್ಶನವೇ ಇವರಿಗೆ ಗುರಿಯಾಗಿರುತ್ತದೆ. ಕೇವಲ ಕರ್ಮಿಗಳಿಗಾದರೋ ಬರೀ ಫಲದ ಕಡೆ ಆಸಕ್ತಿಯಿರುತ್ತದೆ. ಇವರಿಗೆ ಅನಿತ್ಯವಾದ ಐಹಿಕ ಆಮುಷ್ಮಿಕ ಫಲಗಳೇ ಗುರಿ. ಆದರೆ ಯೋಗಿಗೆ ಭಗವಂತನಲ್ಲಿಯೇ ಆಸಕ್ತಿ, ಭಗವದ್ಭಕ್ತಿಯೇ ಇವನ ಗುರಿ, ಇವನಿಗೆ ಮೋಕ್ಷವೇ ಫಲವು. ಆದ್ದರಿಂದ ಇತರ ಸಾಧಕರಿಗಿಂತ ಯೋಗಿಯೇ ಅತ್ಯಂತ ಶ್ರೇಷ್ಠನು. ಭಕ್ತನಾದ ಯೋಗಿಗೆ ಸಚ್ಚಿದಾನಂದಸ್ವರೂಪನಾದ ಭಗವಂತನಲ್ಲಿಯೇ ನಿಷ್ಠೆ. ಅಧ್ಯಾತ್ಮಸಾಧಕನು ಇಂಥ ಯೋಗಿಯಾಗಬೇಕು ಎಂದು ತಾತ್ಪರ್ಯ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.21">
		<p class="intro-shloka">॥ಓಂ ಶ್ರದ್ಧಾಮಹತ್ತ್ವೋಪದೇಶಕಾಯ ವಾಸುದೇವಾಯ ನಮಃ॥</p>
		<p class="shloka">ನಿರರ್ಥಕಾನಿ ತಾನಿ ಸ್ಯುಃ ಯಜ್ಞದಾನತಪಾಂಸಿ ಚೇತ್।<br/>ಕೃತಾನ್ಯಶ್ರದ್ಧಯಾ ನೂನಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಯಜ್ಞದಾನತಪಸ್ಸುಗಳನ್ನು ಅಶ್ರದ್ಧೆಯಿಂದ ಮಾಡಿದರೆ ಅವೆಲ್ಲವೂ ನಿರರ್ಥಕವಾಗಿಬಿಡುತ್ತವೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೨೧</span><br /><span class="num">೧೧೨.</span> ಶ್ರದ್ಧೆಯೇ ಬಂಡವಾಳ</h1>
		<p class="bhashya-verse">ಅಶ್ರದ್ಧಯಾ ಹುತಂ ದತ್ತಂ ತಪಸ್ತಪ್ತಂ ಕೃತಂ ಚ ಯತ್।<br/>ಅಸದಿತ್ಯುಚ್ಯತೇ ಪಾರ್ಥ ನ ಚ ತತ್ ಪ್ರೇತ್ಯ ನೋ ಇಹ॥</p>
		<p class="bhashya-verse-source">ಭಗವದ್ಗೀತಾ ೧೭-೨೮</p>
		<p class="bhashya-verse-meaning">ಎಲೈ ಪಾರ್ಥನೆ, ಶ್ರದ್ಧೆಯಿಲ್ಲದೆ ಮಾಡಿದ ಹೋಮ ದಾನ ಮತ್ತು ತಪಸ್ಸುಗಳು “ಅಸತ್” ಎನಿಸುತ್ತವೆ. ಇದರಿಂದ ಈ ಲೋಕದಲ್ಲೂ ಒಳ್ಳೆಯ ಫಲವಿಲ್ಲ, ಜನ್ಮಾಂತರದಲ್ಲೂ ಸತ್ ಫಲವಾಗುವುದಿಲ್ಲ.</p>        
		<p class="description">ವೇದಶಾಸ್ತ್ರಗಳಲ್ಲಿ ನೂರಾರು ಸಾಧನಗಳನ್ನು ಉಪದೇಶಿಸಿರುತ್ತಾರೆ. ಅವೆಲ್ಲವನ್ನೂ ಕೇವಲ ಮೂರರಲ್ಲಿ ಅಡಕಮಾಡಿಬಿಡಬಹುದು. ಅವುಗಳೇ ಯಜ್ಞ , ದಾನ ಮತ್ತು ತಪಸ್ಸುಗಳು. ಶ್ರದ್ಧೆಯಿಂದ ವಿಧಿವತ್ತಾಗಿ ಮಾಡಿದ ಈ ಯಜ್ಞ ದಾನ ತಪಸ್ಸುಗಳಿಂದ ಉತ್ತಮವಾದ ಫಲಗಳು, ಉತ್ತಮವಾದ ಲೋಕಗಳು ಖಂಡಿತವಾಗಿಯೂ ದೊರಕುತ್ತವೆ.</p>        
		<p class="description">ಆದರೆ ಶ್ರದ್ಧೆಯಿಲ್ಲದೆ, ವಿಧಿಯೂ ಇಲ್ಲದೆ ಈ ಕರ್ಮಗಳನ್ನು ಮಾಡು ವುದರಿಂದ ಬೂದಿಯಲ್ಲಿ ಹೋಮಮಾಡಿದಂತೆ ವ್ಯರ್ಥವಾಗುತ್ತದೆ. ಕರ್ಮಗಳಿಗೆ ಶ್ರದ್ಧೆಯೇ ಶಕ್ತಿ. ಶ್ರದ್ಧೆಯೇ ಯಜ್ಞ ದಾನ ತಪಸ್ಸುಗಳಿಗೆ ಮೂಲ ಬಂಡವಾಳ. ಶಾಸ್ತ್ರೀಯ ಕರ್ಮಗಳನ್ನು ಮಾಡುವಾಗ ಮಂತ್ರ ತಂತ್ರ ಸ್ವರಾದಿಗಳಲ್ಲಿ ಸ್ವಲ್ಪ ಲೋಪವಾದರೂ ಪರವಾಗಿಲ್ಲ, ಶ್ರದ್ಧೆಯೊಂದಿದ್ದರೆ ಸಾಕು. ಆದರೆ ಶ್ರದ್ಧೆಯೊಂದಿರದೆ ಉಳಿದದ್ದೇನೇ ಇದ್ದರೂ ಅದು ವ್ಯರ್ಥ. ಶ್ರದ್ಧೆಯಿಂದಲೇ ಶಾಸ್ತ್ರೀಯ ಕರ್ಮಗಳನ್ನು ಮಾಡಬೇಕು. ಶ್ರದ್ಧಾರಹಿತವಾದರೆ ಅಂಥ ಕರ್ಮಗಳೆಲ್ಲ ಆಯಾಸಮಾತ್ರವೇ. ಆದ್ದರಿಂದ ಶಾಸ್ತ್ರೀಯಕರ್ಮಗಳನ್ನು ಶ್ರದ್ಧೆಯಿಂದಲೇ ಮಾಡಬೇಕು. ಶ್ರದ್ಧೆಯೇ ಬಂಡವಾಳ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.22">
		<p class="intro-shloka">॥ಓಂ ಯುಕ್ತಸುಖಿಪುಂಗವಾಯ ವಾಸುದೇವಾಯ ನಮಃ॥</p>
		<p class="shloka">ಜೀವನ್ನೇವ ತ್ಯಜೇತ್ ಯಸ್ತು ಕಾಮಕ್ರೋಧಾದಿಸಂಕುಲಮ್।<br/>ಸ ಯುಕ್ತಃ ಸ ಸುಖೀ ನಿತ್ಯಂ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಯಾವಾತನು ಕಾಮಕ್ರೋಧಾದಿದೋಷಸಮೂಹವನ್ನು ಈ ಜನ್ಮದಲ್ಲೇ ಬಿಟ್ಟುಬಿಡುತ್ತಾನೆಯೋ, ಅವನೇ ಯುಕ್ತನೂ ಸುಖಿಯೂ ಆದ ನರನು.</p>
		<h1 class="level1-title" epub:type="title"><span class="date">ಏಪ್ರಿಲ್ ೨೨</span><br /><span class="num">೧೧೩.</span> ಇವನೇ ಸುಖಿಯಾದ ನರ!</h1>
		<p class="bhashya-verse">ಶಕ್ನೋತೀಹೈವ ಯಃಸೋಢುಂಪ್ರಾಕ್ ಶರೀರವಿಮೋಕ್ಷಣಾತ್।<br/>ಕಾಮಕ್ರೋಧೋದ್ಭವಂ ವೇಗಂ ಸ ಯುಕ್ತಃ ಸ ಸುಖೀ ನರಃ॥</p>
		<p class="bhashya-verse-source">ಭಗವದ್ಗೀತಾ ೫-೨೩</p>
		<p class="bhashya-verse-meaning">ಕಾಮಕ್ರೋಧಗಳಿಂದ ಉಂಟಾದ ವೇಗವನ್ನು ಯಾವಾತನು ಈ ಜನ್ಮ ದಲ್ಲಿ ಈ ಶರೀರವು ಬೀಳುವುದಕ್ಕಿಂತ ಮುಂಚಿತವಾಗಿ ಸಹಿಸಿಕೊಳ್ಳಬಲ್ಲನೋ ಅವನೇ ಯುಕ್ತನು, ಅವನೇ ಸುಖಿಯಾದ ಮನುಷ್ಯನು.</p>        
		<p class="description">‘ಕಾಮಕ್ರೋಧಗಳನ್ನು ಬಿಟ್ಟುಬಿಡಬೇಕು’ ಎಂದು ಹೇಳುವವರು ಬಹಳಮಂದಿ ಇದ್ದಾರೆ. ಆದರೆ ಹಾಗೆ ಬಿಟ್ಟಿರುವವರು? ಅಪರೂಪ. ಕಾಮಕ್ರೋಧಾದಿಗಳು ಯಾವಾಗ, ಎಲ್ಲಿ, ಯಾರಿಗೆ, ಹೇಗೆ, ಏತಕ್ಕೆ ಬರುತ್ತವೆ? ಎಂಬುದನ್ನು ಯಾರೂ ಹೇಳಲಾರರು. ಕಾಮಕ್ರೋಧಾದಿ ದೋಷಗಳ ಬಗ್ಗೆ ಸುಮ್ಮನೆ ಒಣ ಚರ್ಚಾಗೋಷ್ಠಿಗಳನ್ನು ಮಾಡುವುದರಿಂದ ಪ್ರಯೋಜನವಿಲ್ಲ. ಈ ದೋಷಗಳನ್ನು ಪ್ರಯತ್ನದಿಂದ ಬಿಡಬೇಕು. ಆದ್ದರಿಂದ ಈ ಜನ್ಮದಲ್ಲಿಯೇ ಪ್ರಯತ್ನಪಟ್ಟು ಈ ದೋಷಗಳನ್ನು ಬಿಟ್ಟವನೇ ಯುಕ್ತನು ಮತ್ತು <strong>ಸುಖಿ</strong>ಯು ಆಗಿಬಿಡಬಲ್ಲನು! ಇವನೇ ಧೀರನಾದ ವಿವೇಕಿಯಾದ ಸಾಧಕನು. ಇಂಥವನಿಗೇ ಮೋಕ್ಷವು ಸುಲಭವಾಗಿ ಲಭ್ಯವಾಗುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.23">
		<p class="intro-shloka">॥ಓಂ ಸಾತ್ತ್ವಿಕಬುದ್ಧಿಮತೇ ವಾಸುದೇವಾಯ ನಮಃ॥</p>
		<p class="shloka">ಯಯಾ ಬಂಧಂ ಚ ಮೋಕ್ಷಂ ಚ ಕಾರ್ಯಂ ಚಾಕಾರ್ಯಮೇವ ಚ।<br/>ಬುದ್ಧ್ಯಾ ಸಾ <strong>ಸಾತ್ತ್ವಿಕೀ</strong> ವೇದ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಬಂಧಮೋಕ್ಷಗಳನ್ನೂ ಕಾರ್ಯ ಅಕಾರ್ಯಗಳನ್ನೂ ಯಾವ ಬುದ್ಧಿಯಿಂದ ಸರಿಯಾಗಿ ತಿಳಿಯುತ್ತಾನೆಯೋ, ಅದೇ <strong>ಸಾತ್ತ್ವಿಕ</strong>ಬುದ್ಧಿಯು.</p>
		<h1 class="level1-title" epub:type="title"><span class="date">ಏಪ್ರಿಲ್ ೨೩</span><br /><span class="num">೧೧೪.</span> ಸಾತ್ತ್ವಿಕ ಬುದ್ಧಿಯಿದು</h1>
		<p class="bhashya-verse">ಪ್ರವೃತ್ತಿಂ ಚ ನಿವೃತ್ತಿಂ ಚ ಕಾರ್ಯಾಕಾರ್ಯೇ ಭಯಾಭಯೇ।<br/>ಬಂಧಂ ಮೋಕ್ಷಂ ಚ ಯಾ ವೇತ್ತಿ ಬುದ್ಧಿಃ ಸಾ ಪಾರ್ಥ ಸಾತ್ತ್ವಿಕೀ॥</p>
		<p class="bhashya-verse-source">ಭಗವದ್ಗೀತಾ ೧೮-೩೦</p>
		<p class="bhashya-verse-meaning">ಯಾವ ಬುದ್ಧಿಯಿಂದ ಮನುಷ್ಯನು ಪ್ರವೃತ್ತಿ ನಿವೃತ್ತಿಗಳನ್ನೂ ಕಾರ್ಯ ಅಕಾರ್ಯಗಳನ್ನೂ ಭಯ ಅಭಯಗಳನ್ನೂ ಮತ್ತು ಬಂಧಮೋಕ್ಷಗಳನ್ನೂ ಸರಿಯಾಗಿ ಅರಿಯಬಲ್ಲನೋ, ಅದೇ <strong>ಸಾತ್ತ್ವಿಕ </strong>ಬುದ್ಧಿಯು.</p>        
		<p class="description">ಭಗವಂತನು ಪ್ರತಿಯೊಬ್ಬ ಮನುಷ್ಯನಿಗೂ ಸಾತ್ತ್ವಿಕವಾದ ಬುದ್ಧಿಯನ್ನು ಕೊಟ್ಟಿರುತ್ತಾನೆ. ಆ ಬುದ್ಧಿಯಿಂದ ಮಾನವನು ತಾನೂ ಉದ್ಧಾರಗೊಂಡು ಇತರರನ್ನೂ ಉದ್ಧಾರಮಾಡಬಲ್ಲನು. ಸರಿ, ಆ ಸಾತ್ತ್ವಿಕ ಬುದ್ಧಿಯ ಲಕ್ಷಣವೇನು? ಎಂದರೆ, ಇಲ್ಲಿದೆ ಉತ್ತರ:</p>        
		<p class="description">ಪ್ರವೃತ್ತಿನಿವೃತ್ತಿಗಳ, ಕಾರ್ಯಾಕಾರ್ಯಗಳ, ಭಯಾಭಯಗಳ ಮತ್ತು ಬಂಧಮೋಕ್ಷಗಳ ಲಕ್ಷಣಗಳನ್ನು ಸರಿಯಾಗಿ ತಿಳಿಸುವ ಬುದ್ಧಿಯೇ <strong>ಸಾತ್ತ್ವಿಕಬುದ್ಧಿ</strong>. ಸಾಧು ಸತ್ಪುರುಷರ ಸಂಗದಲ್ಲಿ ಪ್ರವೃತ್ತನಾಗಬೇಕು, ದುಷ್ಟರ ಸಂಗದಿಂದ ನಿವೃತ್ತನಾಗಬೇಕು; ಯಜ್ಞದಾನತಪಸ್ಸುಗಳನ್ನು ಆಚರಿಸಬೇಕು, ಅನೃತ ಅನ್ಯಾಯ ವಂಚನೆಗಳನ್ನು ಪೂರಾ ಕೈಬಿಡಬೇಕು; ಅಧರ್ಮಕ್ಕೆ ಭಯಪಡಬೇಕು, ಧರ್ಮದಲ್ಲಿ ಅಭಯವನ್ನು ಕಾಣಬೇಕು. ಅವಿದ್ಯೆಯಿಂದ ಬಂಧ, ವಿದ್ಯೆಯಿಂದ ಮೋಕ್ಷ—ಮುಂತಾದ ವಿಷಯಗಳನ್ನು ತಿಳಿಸುವ ಬುದ್ಧಿಯೇ <strong>ಸಾತ್ತ್ವಿಕಬುದ್ಧಿಯು</strong>. ದೈವದತ್ತವಾದ ಈ ಸಾತ್ತ್ವಿಕಬುದ್ಧಿಯನ್ನು ಬಳಸಿಕೊಂಡರೆ ಪ್ರತಿಯೊಬ್ಬ ಮಾನವನೂ ಉದ್ಧಾರವಾಗುತ್ತಾನೆ. ಇದರಿಂದಲೇ ಅಮೃತತ್ವಪ್ರಾಪ್ತಿ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.24">
		<p class="intro-shloka">॥ಓಂ ಸಂಸಾರವೃಕ್ಷಕಾರಣಾಯ ವಾಸುದೇವಾಯ ನಮಃ॥</p>
		<p class="shloka">ಬ್ರಹ್ಮಮೂಲಮ್ ಅವಾಕ್ ಶಾಖಂ ವೇದಪರ್ಣಂ ತರುಂ ಪರಮ್।<br/>ವೇದ ಯಸ್ತು ಸ ಸರ್ವಜ್ಞಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಬ್ರಹ್ಮಮೂಲವೂ ಅವಾಕ್ ಶಾಖವೂ ವೇದಪರ್ಣವೂ ಆಗಿರುವ ಈ ಸಂಸಾರವೃಕ್ಷವನ್ನು ತಿಳಿದವನು ಸರ್ವಜ್ಞನೆನಿಸುತ್ತಾನೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೨೪</span><br /><span class="num">೧೧೫.</span> ಇವನೇ ವೇದವಿತ್</h1>
		<p class="bhashya-verse">ಊರ್ಧ್ವಮೂಲಮಧಃಶಾಖಮ್ ಅಶ್ವತ್ಥಂ ಪ್ರಾಹುರವ್ಯಯಮ್।<br/>ಛಂದಾಂಸಿ ಯಸ್ಯ ಪರ್ಣಾನಿ ಯಸ್ತಂ ವೇದ ಸ ವೇದವಿತ್॥</p>
		<p class="bhashya-verse-source">ಭಗವದ್ಗೀತಾ ೧೫-೧</p>
		<p class="bhashya-verse-meaning">ಊಧರ್ವಮೂಲವೂ ಅಧಃಶಾಖವೂ ಆಗಿರುವ ಈ ಅಶ್ವತ್ಥವೆಂಬ ಸಂಸಾರವೃಕ್ಷವು ಅವ್ಯಯವಾಗಿರುತ್ತದೆ. ವೇದಗಳೇ ಇದರ ಎಲೆಗಳು. ಇದನ್ನು ಸರಿಯಾಗಿ ತಿಳಿದವನೇ ‘<strong>ವೇದವಿತ್</strong>’ ಎನಿಸುತ್ತಾನೆ.</p>        
		<p class="description">ಅವ್ಯಕ್ತಾದಿ ಸ್ಥಾವರಾಂತವಾದ ಹಾಗೂ ಬ್ರಹ್ಮಾದಿ ಪಿಪೀಲಿಕಾಂತ ಪ್ರಾಣಿಗಳಿಗೆ ಆಶ್ರಯವಾಗಿರುವ ಈ ವಿಶ್ವವನ್ನು ಸಂಸಾರವೃಕ್ಷವೆಂದು ಕರೆಯುತ್ತಾರೆ. ಇದೊಂದು ಅತ್ಯಂತ ದೊಡ್ಡದಾದ ಅಶ್ವತ್ಥವೃಕ್ಷವು. ಇದಕ್ಕೆ ಮೂರು ಲಕ್ಷಣಗಳಿರುತ್ತವೆ.</p>        
		<p class="description">೧. <strong>ಊಧರ್್ವಮೂಲ</strong>—ಊಧರ್್ವವೆಂದರೆ ಶ್ರೇಷ್ಠವಾದ ಪರಬ್ರಹ್ಮ. ಈ ಪರಬ್ರಹ್ಮವನ್ನೇ ಅಶ್ವತ್ಥವೃಕ್ಷವು ಮೂಲಕಾರಣವನ್ನಾಗಿ ಉಳ್ಳದ್ದಾಗಿರುತ್ತದೆ. ಪರಮಾತ್ಮನಿಂದಲೇ ಈ ಅಶ್ವತ್ಥವೃಕ್ಷವು ಹುಟ್ಟಿರುತ್ತದೆ.</p>        
		<p class="description">೨. <strong>ಅಧಃಶಾಖ</strong>—ಮಹತ್ತತ್ತ್ವ ಅಹಂಕಾರ ಪಂಚತನ್ಮಾತ್ರೆಗಳೆಂಬ ನಾನಾ ಕೊಂಬೆಗಳಿಂದ ಕೂಡಿರುತ್ತದೆ, ಈ ಸಂಸಾರವೃಕ್ಷವು. ಇದು ಮಹತ್ತತ್ತ್ವ ದಿಂದ ಪ್ರಾರಂಭಗೊಂಡು ಪಂಚಭೂತಗಳವರೆಗೂ ಹಬ್ಬಿರುತ್ತದೆ.</p>        
		<p class="description">೩. <strong>ಛಂದಾಂಸಿ ಪರ್ಣಾನಿ</strong>—ವೇದಗಳೇ ಇದರ ಎಲೆಗಳು. ವೇದಮಂತ್ರಗಳು, ಶಾಸ್ತ್ರೀಯ ಕರ್ಮಗಳು—ಇವುಗಳೇ ಈ ಸಂಸಾರವೃಕ್ಷವನ್ನು ಕಾಪಾಡುವಎಲೆಗಳಂತಿವೆ. ಈವೃಕ್ಷಕ್ಕೆಮೂಲಕಾರಣವುಪರಬ್ರಹ್ಮವು.</p>        
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.25">
		<p class="intro-shloka">॥ಓಂ ಬ್ರಹ್ಮಭೂತಾಯ ವಾಸುದೇವಾಯ ನಮಃ॥</p>
		<p class="shloka">ಅಂತಃಸುಖೋಽಂತರಾರಾಮಃ ಯೋಗೀ ಮೋಕ್ಷಂ ಸಮಶ್ನುತೇ।<br/>ಅಂತರ್ಜ್ಯೋತಿರ್ಬ್ರಹ್ಮಭೂತಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಅಂತಸ್ಸುಖನೂ ಅಂತರಾರಾಮನೂ ಅಂತರ್ಜ್ಯೋತಿಯೂ ಆದ ಯೋಗಿಯು ಬ್ರಹ್ಮಭೂತನಾಗಿ ಮೋಕ್ಷವನ್ನು ಹೊಂದುತ್ತಾನೆ.</p>
		<h1 class="level1-title" epub:type="title"><span class="date">ಏಪ್ರಿಲ್ ೨೫</span><br /><span class="num">೧೧೬.</span> ಇವನಿಗೆ ಬ್ರಹ್ಮನಿರ್ವಾಣವು!</h1>
		<p class="bhashya-verse">ಯೋಽಂತಃಸುಖೋಽಂತರಾರಾಮಃ ತಥಾಂತರ್ಜ್ಯೋತಿರೇವ ಯಃ।<br/>ಸ ಯೋಗೀ ಬ್ರಹ್ಮನಿರ್ವಾಣಂ ಬ್ರಹ್ಮಭೂತೋಽಧಿಗಚ್ಛತಿ॥</p>
		<p class="bhashya-verse-source">ಭಗವದ್ಗೀತಾ ೫-೨೪</p>
		<p class="bhashya-verse-meaning">ಯಾವನು ಅಂತಃಸುಖನೂ ಅಂತರಾರಾಮನೂ ಮತ್ತು ಅಂತರ್ಜ್ಯೋತಿಯೂ ಆಗಿದ್ದಾನೆಯೋ, ಅಂಥ ಯೋಗಿಯು ಬ್ರಹ್ಮಭೂತನಾಗಿ ಬ್ರಹ್ಮನಿರ್ವಾಣವನ್ನೇ ಹೊಂದಿಬಿಡುತ್ತಾನೆ.</p>        
		<p class="description">ಪರಮಾತ್ಮನಲ್ಲಿಯೇ ಸದಾ ತನ್ಮಯನಾಗಿರುವವನೇ ಯೋಗಿಯು. ಇಂಥ ಯೋಗಿಗೆ ಮೋಕ್ಷವೆಂಬ ಫಲವೇ ದೊರಕಿಬಿಡುತ್ತದೆ. ಯಾವ ಸಾಧಕನಾದರೂ ಇಂಥ ಯೋಗಿಯಾಗಬಹುದು. ಇಂಥ ಯೋಗಿಗೆ ಇಲ್ಲಿ ನಾಲ್ಕು ಲಕ್ಷಣಗಳನ್ನು ತಿಳಿಸಿದೆ. ಅವುಗಳು ಯಾವುವೆಂದರೆ:</p>        
		<p class="description">೧. <strong>ಅಂತಃಸುಖನು</strong>—ತನ್ನೊಳಗೇ ಸುಖವನ್ನು ಕಾಣುವವನು, ಹೊರಗಿನ ಅನಾತ್ಮವಸ್ತುಗಳಿಂದ ಸುಖವನ್ನು ಬಯಸದವನು.</p>        
		<p class="description">೨. <strong>ಅಂತರಾರಾಮನು</strong>—ತನ್ನೊಳಗೇ ತಾನಾಗಿಯೇ ಕ್ರೀಡೆ ಮಾಡುವವನು. ಹೊರಗಿನ ಅನಾತ್ಮ ವಸ್ತುಗಳಲ್ಲಿ ಕ್ರೀಡೆಯಿಲ್ಲದವನು.</p>        
		<p class="description">೩. <strong>ಅಂತರ್ಜ್ಯೋತಿಯು</strong>—ತನ್ನೊಳಗೇ ಸಚ್ಚಿದಾನಂದ ಆತ್ಮಚೈತನ್ಯದ ಬೆಳಕನ್ನು ಕಾಣುವವನು.</p>        
		<p class="description">೪. <strong>ಬ್ರಹ್ಮಭೂತನು</strong>—ಬ್ರಹ್ಮಸ್ವರೂಪನಾಗಿಯೇ ಉಳಿದಿರುವವನು.ಇಂಥ ಯೋಗಿಗೆ ಮೋಕ್ಷವೇ (ಬ್ರಹ್ಮನಿರ್ವಾಣವೇ) ದೊರಕುತ್ತದೆ.</p>        
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.26">
		<p class="intro-shloka">॥ಓಂ ಕರ್ಮಸು ಉದಾಸೀನಾಯ ವಾಸುದೇವಾಯ ನಮಃ॥</p>
		<p class="shloka">ಉದಾಸೀನವದಾಸೀನಮ್ ಅಸಕ್ತಂ ಸರ್ವಕರ್ಮಸು।<br/>ನ ಬಧ್ನಂತಿ ಹಿ ಕರ್ಮಾಣಿ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಯಾವ ಕರ್ಮಗಳಲ್ಲಿಯೂ ಅಸಕ್ತನಾಗಿರುವ, ಉದಾಸೀನನಾಗಿರುವ ಆತ್ಮನನ್ನು ಯಾವ ಕರ್ಮಗಳೂ ಬಂಧಿಸಲಾರವು.</p>
		<h1 class="level1-title" epub:type="title"><span class="date">ಏಪ್ರಿಲ್ ೨೬</span><br /><span class="num">೧೧೭.</span> ಆತ್ಮನಿಗೆ ಕರ್ಮಬಂಧನವಿಲ್ಲ</h1>
		<p class="bhashya-verse">ನ ಚ ಮಾಂ ತಾನಿ ಕರ್ಮಾಣಿ ನಿಬಧ್ನಂತಿ ಧನಂಜಯ।<br/>ಉದಾಸೀನವದಾಸೀನಮ್ ಅಸಕ್ತಂ ತೇಷು ಕರ್ಮಸು॥</p>
		<p class="bhashya-verse-source">ಭಗವದ್ಗೀತಾ ೯-೯</p>
		<p class="bhashya-verse-meaning">ಧನಂಜಯನೆ, ಆ ಕರ್ಮಗಳಾವುವೂ ನನ್ನನ್ನು ಬಂಧಿಸಲಾರವು. ಏಕೆಂದರೆ ನಾನು ಆ ಕರ್ಮಗಳಲ್ಲಿ ಯಾವಾಗಲೂ ಉದಾಸೀನನಾಗಿ ಅಸಕ್ತನಾಗಿರುತ್ತೇನೆ.</p>        
		<p class="description">ಭಗವಂತನೇ ಈ ಪ್ರಪಂಚವನ್ನೆಲ್ಲ ಸೃಷ್ಟಿಸಿದ್ದಾನೆ ಎಂದಾದರೆ ಅವ ನಿಗೆ ರಾಗದ್ವೇಷಗಳೂ ವೈಷಮ್ಯ ಪಕ್ಷಪಾತಗಳೂ ಉಂಟು ಎಂದಾಗುತ್ತದೆಯಲ್ಲವೆ? ವಿಷಮವಾದ ಈ ಜಗತ್ತು ಚಿತ್ರವಿಚಿತ್ರವಾಗಿರುತ್ತದೆಯಲ್ಲಾ? ಇದಕ್ಕೆಲ್ಲ ಪರಮಾತ್ಮನೊಬ್ಬನೇ ಕಾರಣ ಎಂದರೆ ಆ ಪರಮಾತ್ಮನಿಗೇ ಸಕಲ ದೋಷಗಳೂ ಅಂಟುತ್ತವಲ್ಲಾ? ಇದು ಹೇಗೆ? ಎಂದರೆ, ಇಲ್ಲಿದೆ ಉತ್ತರ:</p>
		<p class="description">ಈ ವಿಷಮ ಪ್ರಪಂಚವನ್ನು ಸೃಷ್ಟಿಮಾಡುವುದರಿಂದ ಪರಮಾತ್ಮನಿಗೆ ಯಾವ ಅಂಟೂ ಇರುವುದಿಲ್ಲ. ಆ ಸೃಷ್ಟಿರೂಪವಾದ ಕರ್ಮಗಳು ಪರಮಾತ್ಮನನ್ನು ಬಂಧಿಸಲಾರವು. ಏಕೆಂದರೆ ಪರಮಾತ್ಮನಿಗೆ ನಿಜವಾಗಿಯೂ ಅಹಂಕಾರವಾಗಲಿ, ಕರ್ತೃತ್ವವಾಗಲಿ, ಅವಿದ್ಯೆಯಾಗಲಿ ಇರುವುದಿಲ್ಲ. ಸಾಕ್ಷಿರೂಪದಿಂದ ಅಸಕ್ತನಾಗಿ ವಿಶ್ವವನ್ನೇ ಬೆಳಗುತ್ತಿರುವ ಸೂರ್ಯನಿಗೆ ಯಾವ ವಸ್ತುಗಳ ಗುಣದೋಷಗಳೂ ಅಂಟಲಾರವಷ್ಟೆ? ಸಾಕ್ಷಿಸ್ವರೂಪನಾದ ಭಗವಂತನಿಗೆ ರಾಗದ್ವೇಷಗಳಾಗಲಿ ವೈಷಮ್ಯವಾಗಲಿ ಇರುವುದಿಲ್ಲ. ಇಂಥ ಭಗವಂತನೇ ತನ್ನ ನೈಜಸ್ವರೂಪವೆಂದು ತಿಳಿದಿರುವ ಬ್ರಹ್ಮಜ್ಞಾನಿಯ ಸಕಲ ವ್ಯವಹಾರಗಳೂ ಹೀಗೆಯೇ ಅಂಟಿಲ್ಲದೆ ನಡೆಯುತ್ತಿರುತ್ತವೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.27">
		<p class="intro-shloka">॥ಓಂ ಪುರುಷೋತ್ತಮಾಯ ವಾಸುದೇವಾಯ ನಮಃ॥</p>
		<p class="shloka">ಸ್ಥೂಲಸೂಕ್ಷ್ಮಾತಿಗೋ ಹ್ಯೇಷಃ ಕ್ಷರಾಕ್ಷರವಿಲಕ್ಷಣಃ।<br/>ಪುರುಷೋತ್ತಮ ಇತ್ಯುಕ್ತಃ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಸ್ಥೂಲ ವ್ಯಾಕೃತಪ್ರಪಂಚವನ್ನೂ ಸೂಕ್ಷ್ಮ ಅವ್ಯಾಕೃತವನ್ನೂ ಮೀರಿ ಕ್ಷರಾ ಕ್ಷರ ವಿಲಕ್ಷಣನಾಗಿರುವ ಪರಮಾತ್ಮನಿಗೆ ‘ಪುರುಷೋತ್ತಮ’ ಎಂದು ಹೆಸರು.</p>
		<h1 class="level1-title" epub:type="title"><span class="date">ಏಪ್ರಿಲ್ ೨೭</span><br /><span class="num">೧೧೮.</span> ‘ಪುರುಷೋತ್ತಮ’ನಿವನು</h1>
		<p class="bhashya-verse">ಯಸ್ಮಾತ್ ಕ್ಷರಮತೀತೋಽಹಮ್ ಅಕ್ಷರಾದಪಿ ಚೋತ್ತಮಃ।<br/>ಅತೋಽಸ್ಮಿ ಲೋಕೇ ವೇದೇ ಚ ಪ್ರಥಿತಃ ಪುರುಷೋತ್ತಮಃ॥</p>
		<p class="bhashya-verse-source">ಭಗವದ್ಗೀತಾ ೧೫-೧೮</p>
		<p class="bhashya-verse-meaning">ನಾನು ಕ್ಷರವನ್ನೂ ಅಕ್ಷರವನ್ನೂ ಮೀರಿನಿಂತವನಾದ್ದರಿಂದ ನಾನು ‘ಪುರುಷೋತ್ತಮ’ನೆಂದು ಲೋಕದಲ್ಲೂ ವೇದಗಳಲ್ಲೂ ಪ್ರಸಿದ್ಧನಾಗಿರುತ್ತೇನೆ.</p>
		<p class="description">ವೇದೋಪನಿಷತ್ ಇತಿಹಾಸ ಪುರಾಣಗಳಲ್ಲಿ ಪರಮಾತ್ಮನನ್ನು ‘ಪುರುಷೋತ್ತಮ’ ಎಂದು ಕರೆದಿರುತ್ತಾರೆ. ‘ಪುರುಷೋತ್ತಮ’ ಎಂದರೆ ಏನರ್ಥ? ಎನ್ನುವುದನ್ನು ಇಲ್ಲಿ ಸುಂದರವಾಗಿ ತಿಳಿಸಿರುತ್ತದೆ.</p>
		<p class="description">ಈ ವಿಶ್ವವನ್ನು ಕ್ಷರ ಮತ್ತು ಅಕ್ಷರ—ಎಂದು ಎರಡಾಗಿ ವಿಭಾಗಿಸಲಾಗಿರುತ್ತದೆ. ಕ್ಷರ, ಸ್ಥೂಲ, ವ್ಯಕ್ತ, ವ್ಯಾಕೃತ, ಕಾರ್ಯ—ಇವೆಲ್ಲವೂ ಪರ್ಯಾಯಪದಗಳು. ನಾಮರೂಪಕ್ರಿಯೆಗಳಿಂದ ಬಿಡಿಬಿಡಿಯಾಗಿ ತೋರುತ್ತಿರುವ ಈ ಪ್ರಪಂಚಕ್ಕೆ ‘ಕ್ಷರ’ ಎಂದು ಹೆಸರು. ಈ ಕ್ಷರ ಪ್ರಪಂಚಕ್ಕೆ ಉಪಾದಾನಕಾರಣವಾಗಿರುವ ವಸ್ತುವೇ ‘ಅಕ್ಷರ’. ಅಕ್ಷರ, ಅವ್ಯಕ್ತ, ಅವ್ಯಾಕೃತ, ಪ್ರಕೃತಿ, ಬೀಜಶಕ್ತಿ, ಸೂಕ್ಷ್ಮ—ಇವು ಪರ್ಯಾಯಪದಗಳು.</p>
		<p class="description">ಇವೆರಡಕ್ಕೂ ಆಸ್ಪದನಾಗಿ, ಇವೆರಡಕ್ಕಿಂತಲೂ ವಿಲಕ್ಷಣನಾದ ಪರಮಾತ್ಮನೇ ‘<strong>ಪುರುಷೋತ್ತಮ</strong>’ನು. ಇವನನ್ನೇ ವೇದಾಂತಗಳಲ್ಲಿ ಪರಿಪೂರ್ಣವಾದ ಪರಬ್ರಹ್ಮ—ಎಂದು ಕರೆದಿರುತ್ತಾರೆ. ಈ ಪರಬ್ರಹ್ಮವೇ ಸರ್ವಪ್ರಾಣಿಗಳಿಗೂ ಪ್ರತ್ಯಗಾತ್ಮನಾಗಿರುತ್ತದೆ. ನಿರುಪಾಧಿಕನಾದ ಕ್ಷರಾಕ್ಷರ ಅತೀತನಾದ ಪರಮಾತ್ಮನೇ “<strong>ಪುರುಷೋತ್ತಮ</strong>”ನು.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.28">
		<p class="intro-shloka">॥ಓಂ ಮುನಿವರೇಣ್ಯಾಯ ವಾಸುದೇವಾಯ ನಮಃ॥</p>
		<p class="shloka">ಅವಿದ್ಯಾಕಲ್ಪಿತಂ ದುಃಖಂ ಯೋಽಸೌ ಪಶ್ಯತಿ ತತ್ತ್ವತಃ।<br/>ಅಸೌ ಮುನಿರಸೌ ಜ್ಞಾನೀ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ತೋರುತ್ತಿರುವ ದುಃಖವನ್ನು ಅವಿದ್ಯಾಕಲ್ಪಿತವೆಂದು ಅನುಭವದಿಂದ ನಿಶ್ಚಿತವಾಗಿ ತಿಳಿದವನೇ ಯೋಗಿಯು; ಇವನೇ ಬ್ರಹ್ಮಜ್ಞಾನಿಯು.</p>
		<h1 class="level1-title" epub:type="title"><span class="date">ಏಪ್ರಿಲ್ ೨೮</span><br /><span class="num">೧೧೯.</span> ಇವನೇ ಜ್ಞಾನಿ, ಇವನೇ ಮುನಿ</h1>
		<p class="bhashya-verse">ಯಾ ನಿಶಾ ಸರ್ವಭೂತಾನಾಂ ತಸ್ಯಾಂ ಜಾಗರ್ತಿ ಸಂಯಮೀ।<br/>ಯಸ್ಯಾಂ ಜಾಗ್ರತಿ ಭೂತಾನಿ ಸಾ ನಿಶಾ ಪಶ್ಯತೋ ಮುನೇಃ॥</p>
		<p class="bhashya-verse-source">ಭಗವದ್ಗೀತಾ ೨-೬೯</p>
		<p class="bhashya-verse-meaning">ಸಕಲ ಪ್ರಾಣಿಗಳಿಗೂ ಯಾವುದು ರಾತ್ರಿಯೋ ಅದರಲ್ಲಿ ಜ್ಞಾನಿಯು ಎಚ್ಚರವಾಗಿರುತ್ತಾನೆ. ಯಾವ ವಿಷಯದಲ್ಲಿ ಎಲ್ಲ ಪ್ರಾಣಿಗಳೂ ಎಚ್ಚರವಾಗಿರುತ್ತಾರೆಯೋ, ಅದು ತಿಳಿದ ಮುನಿಗೆ ರಾತ್ರಿಯಾಗಿರುತ್ತದೆ.</p>        
		<p class="description">ಪ್ರಾಣಿಗಳಿಗೆಲ್ಲ ರಾತ್ರಿಯಾಗಿದ್ದರೆ ಅದು ಜ್ಞಾನಿಗೆ ಎಚ್ಚರ, ಪ್ರಾಣಿಗಳಿಗೆ ಎಚ್ಚರವಾಗಿದ್ದರೆ ಅದು ಮುನಿಗೆ ರಾತ್ರಿ. ಇದೊಂದು ವೇದಾಂತದ ಒಗಟು. ಈ ಒಗಟಿನ ರಹಸ್ಯಾರ್ಥವನ್ನು ನೋಡೋಣ.</p>        
		<p class="description">ಅನಾತ್ಮಭೋಗಪದಾರ್ಥಗಳಲ್ಲಿಯೇ ಸದಾ ಮಗ್ನರಾಗಿರುವ ಮಾನವರಿಗೆ ‘ತಾನೇ ಪರಬ್ರಹ್ಮ’ ಎನ್ನುವ ಸಂದೇಶವು ಅರ್ಥವಾಗದ ರಾತ್ರಿಯಂತಿದೆ. ಆದರೆ ಜ್ಞಾನಿಗೆ ‘ನಾನೇ ಬ್ರಹ್ಮ’ ಎನ್ನುವುದು ಸಹಜವಾದ ಅನುಭವ. ಇನ್ನು ಎಲ್ಲ ಮನುಷ್ಯರೂ ‘ನಾನು ಶರೀರ, ನಾನು ಜಾತ, ನಾನು ಮರ್ತ್ಯ’ ಎಂದೆಲ್ಲ ತಿಳಿದುಕೊಂಡು ಅಹಂಕಾರ ಮಮಕಾರ ಕೂಪದಲ್ಲಿ ಮಗ್ನರಾಗಿರುತ್ತಾರೆ. ಆತ್ಮನಿಷ್ಠನಾದ ಮುನಿಗೆ ಈ ವ್ಯವಹಾರದ ಸತ್ಯತ್ವವು ಅರ್ಥವಾಗದಿರುವುದರಿಂದ ರಾತ್ರಿಯಂತಾಗಿರುತ್ತದೆ. ಅವಿದ್ಯೆಯಿಂದಲೇ ಈ ಶೋಕಮೋಹಗಳು ತೋರುತ್ತಿವೆ. ವಿಚಾರಮಾಡಿ ವಿವೇಕದಿಂದ ನಿಜವಾಗಿ ನೋಡಿದಾಗ ನಾವೆಲ್ಲರೂ ಪರಮಾನಂದಸ್ವರೂಪರೇ ಆಗಿರುತ್ತೇವೆ. ಹೀಗೆ ತಿಳಿದವನೇ ಜ್ಞಾನಿಯು, ಇವನೇ ಮುನಿಯು. ಜ್ಞಾನಿಯ ದೃಷ್ಟಿಯಿಂದ ಈ ವಿಶ್ವವೆಲ್ಲವೂ ಪರಬ್ರಹ್ಮವೇ ಆಗಿರುತ್ತದೆ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.29">
		<p class="intro-shloka">॥ಓಂ ಕರ್ಮಬಂಧವಿದೂರಾಯ ವಾಸುದೇವಾಯ ನಮಃ॥</p>
		<p class="shloka">ಸರ್ವಭೂತಾತ್ಮಭೂತಸ್ಯ ಬ್ರಹ್ಮಣ್ಯೇವಾವತಿಷ್ಠತಃ।<br/>ಕರ್ಮಬಂಧಸ್ತು ನಾಸ್ತ್ಯೇವ <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka-meaning">ಸರ್ವಭೂತಾತ್ಮಭೂತನಾಗಿ ಬ್ರಹ್ಮದಲ್ಲಿಯೇ ನಿಷ್ಠನಾಗಿರುವ ಆತ್ಮಜ್ಞಾನಿಗೆ ಕರ್ಮಬಂಧನವು ಇರುವುದೇ ಇಲ್ಲ.</p>
		<h1 class="level1-title" epub:type="title"><span class="date">ಏಪ್ರಿಲ್ ೨೯</span><br /><span class="num">೧೨೦.</span> ಜ್ಞಾನಿಯ ಐದು ಲಕ್ಷಣಗಳಿವು</h1>
		<p class="bhashya-verse">ಯೋಗಯುಕ್ತೋ ವಿಶುದ್ಧಾತ್ಮಾ ವಿಜಿತಾತ್ಮಾ ಜಿತೇಂದ್ರಿಯಃ।<br/>ಸರ್ವಭೂತಾತ್ಮಭೂತಾತ್ಮಾ ಕುರ್ವನ್ನಪಿ ನ ಲಿಪ್ಯತೇ॥</p>
		<p class="bhashya-verse-source">ಭಗವದ್ಗೀತಾ ೫-೭</p>
		<p class="bhashya-verse-meaning">ಯೋಗಯುಕ್ತನೂ ವಿಶುದ್ಧಾಂತಃಕರಣನೂ ವಿಜಿತಮನಸ್ಕನೂ ಜಿತೇಂದ್ರಿಯನೂ ಸರ್ವಭೂತಾತ್ಮಭೂತನೂ ಆಗಿರುವ ಜ್ಞಾನಿಯು ಕರ್ಮಗಳನ್ನು ಮಾಡುತ್ತಿದ್ದರೂ ಅವನಿಗೆ ಲೇಪವು ಇರುವುದಿಲ್ಲ.</p>
		<p class="description">ಕರ್ಮಗಳನ್ನು ಮಾಡಿದ ಮಾತ್ರಕ್ಕೆ ಕರ್ಮಗಳ ಲೇಪವುಂಟೆಂದೂ, ಕರ್ಮಗಳನ್ನು ಬಿಟ್ಟ ಮಾತ್ರಕ್ಕೆ ಕರ್ಮಗಳ ಲೇಪವು ಇಲ್ಲವೆಂದೂ ತಿಳಿಯಬಾರದು. ಕರ್ಮಗಳನ್ನು ಮಾಡಿದರೂ ಅವುಗಳ ಲೇಪವು ಆಗದಂತೆ ಮಾಡುವ ಶಕ್ತಿಯು ಬ್ರಹ್ಮಜ್ಞಾನಕ್ಕೆ ಇರುತ್ತದೆ. ಅಂಥ ಬ್ರಹ್ಮಜ್ಞಾನಿಯ ಐದು ಲಕ್ಷಣಗಳನ್ನು ಇಲ್ಲಿ ತಿಳಿಸಿರುತ್ತದೆ.</p>
		<p class="description">೧. <strong>ಯೋಗಯುಕ್ತನು</strong>—ಸದಾ ಭಗವಂತನಲ್ಲಿಯೇ ಒಂದಾಗಿಬಿಟ್ಟಿರುವವನು. ದೇಹಾಭಿಮಾನರಹಿತನಾದವನು.</p>        
		<p class="description">೨. <strong>ವಿಶುದ್ಧಾತ್ಮನು</strong>—ಪರಿಶುದ್ಧವಾದ, ರಾಗದ್ವೇಷವಿಲ್ಲದ ಹಾಗೂ ಕಲ್ಮಷರಹಿತವಾದ ಅಂತಃಕರಣವುಳ್ಳವನು.</p>        
		<p class="description">೩. <strong>ವಿಜಿತಾತ್ಮನು</strong>—ದೇಹಾದಿಗಳ ಧರ್ಮಗಳನ್ನೆಲ್ಲ ಮೀರಿರುವವನು.</p>        
		<p class="description">೪. <strong>ಜಿತೇಂದ್ರಿಯನು</strong>—ಇಂದ್ರಿಯಚಾಪಲ್ಯರಹಿತನು.</p>        
		<p class="description">೫. <strong>ಸರ್ವಭೂತಾತ್ಮಭೂತನು</strong>—ಸರ್ವಪ್ರಾಣಿಗಳಲ್ಲಿಯೂ ಇರುವ ಪರಿಪೂರ್ಣ ಆತ್ಮನನ್ನೇ ತಾನೆಂದು ತಿಳಿದವನು.</p>
		<p class="description">ಇಂಥ ಜ್ಞಾನಿಗೆ ಕರ್ಮಗಳು ಎಂದೆಂದಿಗೂ ಬಂಧಕವಾಗುವುದಿಲ್ಲ.</p>
		<p class="shanti">॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-004.30">
		<p class="intro-shloka">॥ ಓಂ ಶುಷ್ಕಸಾಧನವಿದೂರಾಯ ವಾಸುದೇವಾಯ ನಮಃ॥</p>
		<p class="shloka">ನ ವೇದೇನ ನ ದಾನೇನ ತಪಸಾ ಕರ್ಮಣಾ ನ ಚ।<br/>ಮೋಕ್ಷೋ ಭವತಿ ಭಕ್ತ್ಯಾ ತು <strong>ಗೀತಾಚಾರ್ಯಮಹಂ ಭಜೇ</strong>॥</p>
		<p class="shloka">ಬರೀ ವೇದಾಧ್ಯಯನ, ದಾನ, ತಪಸ್ಸು, ಕರ್ಮಗಳಿಂದ ಮೋಕ್ಷವು ದೊರಕದು. ಭಕ್ತಿಯಿಂದ ಮಾತ್ರವೇ ಮುಕ್ತಿ.</p>
		<h1 class="level1-title" epub:type="title"><span class="date">ಏಪ್ರಿಲ್ ೩೦</span><br /><span class="num">೧೨೧.</span> ಇಷ್ಟುಮಾತ್ರದಿಂದ ಮುಕ್ತಿಯಿಲ್ಲ</h1>
		<p class="bhashya-verse">ನ ವೇದಯಜ್ಞಾಧ್ಯಯನೈರ್ನ ದಾನೈಃ<br/> ನ ಚ ಕ್ರಿಯಾಭಿರ್ನ ತಪೋಭಿರುಗ್ರೈಃ।<br/>ಏವಂರೂಪಃ ಶಕ್ಯ ಅಹಂ ನೃಲೋಕೇ<br/> ದ್ರಷ್ಟುಂ ತ್ವದನ್ಯೇನ ಕುರುಪ್ರವೀರ॥</p>
		<p class="bhashya-verse-source">ಭಗವದ್ಗೀತಾ ೧೧-೪೮</p>
		<p class="bhashya-verse-meaning">ಎಲೈ ಕುರುವಂಶತಿಲಕನೆ, ಕೇವಲ ವೇದಾಧ್ಯಯನದಿಂದಾಗಲೀ ಯಜ್ಞಾಧ್ಯಯನದಿಂದಾಗಲೀ ದಾನಗಳಿಂದಾಗಲೀ ಶಾಸ್ತ್ರೀಯ ಕರ್ಮಗಳಿಂದಾಗಲೀ ಅಥವಾ ಬರೀ ಉಗ್ರವಾದ ತಪಸ್ಸುಗಳಿಂದಾಗಲೀ ಈ ಮನುಷ್ಯಲೋಕದಲ್ಲಿ ನನ್ನ ಈ ವಿಶ್ವರೂಪವನ್ನು, ನಿನ್ನೊಬ್ಬನನ್ನು ಬಿಟ್ಟು, ಮತ್ತೆ ಯಾರೂ ನೋಡಲಾರರು.</p>
		<p class="description">ಭಗವಂತನಲ್ಲಿಟ್ಟ ಅನನ್ಯಭಕ್ತಿಯಿಂದ ಮಾತ್ರವೇ ಭಗವಂತನ ದರ್ಶನವು ದೊರಕುತ್ತದೆಯೇ ಹೊರತು ಇತರ ಬಾಹ್ಯಸಾಧನಗಳಿಂದ ಸಾಧ್ಯವಿಲ್ಲ. ಬರೀ ವೇದಾಧ್ಯಯನವನ್ನು ಮಾಡಿದರೆ ಅಷ್ಟರಿಂದ ಬ್ರಹ್ಮಜ್ಞಾನವು ಉಂಟಾಗದು, ಯಜ್ಞಾಧ್ಯಯನಮಾತ್ರದಿಂದಲೂ ಆತ್ಮಜ್ಞಾನವು ದೊರಕದು; ಇನ್ನು ಶಾಸ್ತ್ರಗಳಲ್ಲಿ ವಿಧಿಸಿರುವ ಯಜ್ಞ ದಾನ ತಪಸ್ಸುಗಳ ಅನುಷ್ಠಾನಗಳಿಂದಲೂ ತತ್ತ್ವಜ್ಞಾನವು ಉಂಟಾಗದು.</p>
		<p class="description">ಅಂದಮಾತ್ರಕ್ಕೆ ಈ ಸಾಧನಗಳೆಲ್ಲ ವ್ಯರ್ಥ ಎಂದರ್ಥವಲ್ಲ. ಆದರೆ ಇಷ್ಟೇ ಸಾಧನಗಳಿಂದ ಆತ್ಮಜ್ಞಾನವಾಗಿಬಿಡುತ್ತದೆ—ಎಂದೂ ಅರ್ಥವಲ್ಲ. ಈ ಎಲ್ಲ ಸಾಧನಗಳಿಗಿಂತಲೂ ಭಕ್ತಿಯೇ ಶ್ರೇಷ್ಠ. ಭಕ್ತಿಯೊಂದಿಲ್ಲದೆ ಹೋದರೆ ಕೇವಲ ಇವುಗಳಿಂದ ಮೋಕ್ಷವು ದೊರಕದು ಎಂದರ್ಥ.</p>
	</section>
</body>
</html>
