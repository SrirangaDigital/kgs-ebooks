<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸುಭಾಷಿತ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-10.01">
		<h1 class="level1-title" epub:type="title"><span class="date">ಅಕ್ಟೋಬರ್ 1</span><br /><span class="num">275</span> ಈ ಆರಿದ್ದರೇ ದೈವದ ಸಹಾಯ</h1>
		<p class="shloka">ಉದ್ಯಮಃ ಸಾಹಸಂ ಧೈರ್ಯಂ ಬುದ್ಧಿಃ ಶಕ್ತಿಃ ಪರಾಕ್ರಮಃ।<br/>ಷಡೇತೇ ಯತ್ರ ವರ್ತಂತೇ ತತ್ರ ದೈವಃ ಸಹಾಯಕೃತ್॥</p>
		<p class="shloka-meaning">ಉದ್ಯಮ, ಸಾಹಸ, ಧೈರ್ಯ, ಬುದ್ಧಿ, ಶಕ್ತಿ ಮತ್ತು ಪರಾಕ್ರಮ ಎಂಬ ಈ ಆರು ಗುಣಗಳು ಯಾವಾತನಲ್ಲಿ ಇರುತ್ತವೆಯೋ, ಅವನಿಗೆ ಮಾತ್ರವೇ ದೈವವೂ ಸಹಾಯವನ್ನು ಮಾಡುತ್ತದೆ.</p>
		<p class="description">ದೈವವನ್ನೇ ನಂಬಿಕೊಂಡು ಸೋಮಾರಿಗಳಾಗಿದ್ದರೆ ಅಂಥವರು ಜೀವನದಲ್ಲಿ ಖಂಡಿತವಾಗಿ ಉದ್ಧಾರವಾಗುವುದಿಲ್ಲ. ಅನೇಕರು ಮಾತುಮಾತಿಗೂ ದೇವರನ್ನು ನಿಂದಿಸುತ್ತಾ, ದೈವವನ್ನು ಹೀಯಾಳಿಸುತ್ತಾ ರೋಗ, ದಾರಿದ್ರ್ಯ, ಅಪಮಾನ, ಲೋಕನಿಂದೆಗಳಿಗೆ ತುತ್ತಾಗಿ ದುಃಖಕೂಪದಲ್ಲಿ ಮುಳುಗಿರುತ್ತಾರೆ. ಸುಮ್ಮನೆ ದೈವವನ್ನು ನಿಂದಿಸಬಾರದು. ಈ ಕೆಳಗಿನ ಆರು ಗುಣಗಳುಳ್ಳವರಿಗೆ ದೈವವು ತಾನೇ ತಾನಾಗಿ ಸಹಾಯಮಾಡುತ್ತದೆ. ಆ ಆರು ಗುಣಗಳು ಯಾವುವು? ಎಂದರೆ:</p>
		<ol>
			<li><strong>ಉದ್ಯಮ</strong>—ಸೋಮಾರಿಯಾಗದೇ ಯಾವಾಗಲೂ ಚುರುಕಾಗಿದ್ದು ಲವಲವಿಕೆಯಿಂದ ಕೂಡಿಕೊಂಡು ಕೆಲಸಮಾಡುತ್ತಿರುವ ಸ್ವಭಾವ.</li>
			<li><strong>ಸಾಹಸ</strong>—ಯಾವುದಕ್ಕೂ ಹೆದರದೆ ಆತ್ಮವಿಶ್ವಾಸದಿಂದ ಎಂಥ ಕ್ಲಿಷ್ಟವಾದ ಕೆಲಸ ಕಾರ್ಯಗಳಲ್ಲಿಯೂ ಮುಂದಕ್ಕೆ ನುಗ್ಗುವ ಸ್ವಭಾವ.</li>
			<li><strong>ಧೈರ್ಯ</strong>—ಎಂಥ ಕಷ್ಟ ಪರಿಸ್ಥಿತಿಯಲ್ಲಿಯೂ ವಿವೇಕದಿಂದ ಜಾಣತನದಿಂದ ಹಾಗೂ ಎಚ್ಚರಿಕೆಯಿಂದ ಧೀರನಾಗಿರುವ ಗುಣ.</li>
			<li><strong>ಬುದ್ಧಿ</strong>—ಏನೇ ಕೆಲಸವನ್ನು ಮಾಡುವಾಗ ಅದರ ಫಲಾಫಲಗಳನ್ನು ಕುರಿತು ಹಿಂದೆ ಮುಂದೆ ವಿಚಾರಮಾಡಿ ಕೆಲಸಮಾಡುವ ಜಾಣತನ.</li>
			<li><strong>ಶಕ್ತಿ</strong>—ಒಂದು ಕೆಲಸವನ್ನು ಪ್ರಾರಂಭಿಸಿದರೆ ಅದನ್ನು ಪೂರೈಸುವ ದೈಹಿಕ, ಮಾನಸಿಕ, ಆರ್ಥಿಕ ಶಕ್ತಿಯು ಇದೆಯೋ ಇಲ್ಲವೋ ಎಂಬುದನ್ನು ತಿಳಿದು, ಮಾಡಿ ಮುಗಿಸಲೇಬೇಕೆಂಬ ದೃಢವಾದ ಸಂಕಲ್ಪಶಕ್ತಿ.</li>
			<li><strong>ಪರಾಕ್ರಮ</strong>—ತನ್ನಲ್ಲಿರುವ ಸಾಮರ್ಥ್ಯವನ್ನು ಕಾರ್ಯದಲ್ಲಿ ತೋರಿಸಿ, ಕಾರ್ಯಸಾಧನೆಯನ್ನು ಮಾಡುವ ಛಲ.</li>
		</ol>
		<p class="text-center">ಈ ಆರು ಸದ್ಗುಣಗಳನ್ನು ಬೆಳೆಸಿಕೊಳ್ಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.02">
		<h1 class="level1-title" epub:type="title"><span class="date">ಅಕ್ಟೋಬರ್ 2</span><br /><span class="num">276.</span> ಈ ಮೂರೂ ಹೆಸರಿಗೆ ಮಾತ್ರ</h1>
		<p class="shloka">ಯಥಾ ಕಾಷ್ಠಮಯೋ ಹಸ್ತೀ ಯಥಾ ಚರ್ಮಮಯೋ ಮೃಗಃ।<br/>ಪುಮಾನ್ ಯಶ್ಚಾನಧೀಯಾನಃ ತ್ರಯಸ್ತೇ ನಾಮ ಬಿಭ್ರತಿ॥</p>
		<p class="shloka-meaning">ಮರದಿಂದ ತಯಾರಾಗಿರುವ ಆನೆ, ಚರ್ಮದಿಂದ ಆಗಿರುವ ಸಿಂಹ, ಓದದೇ ಇರುವ ಮನುಷ್ಯ—ಈ ಮೂವರೂ ಹೆಸರಿಗೆ ಮಾತ್ರ ಆನೆ, ಸಿಂಹ, ಮನುಷ್ಯರು ಅಷ್ಟೇ.</p>
		<p class="description">ಬರೀ ಹೆಸರಿನಿಂದ ಏನೂ ಪ್ರಯೋಜನವಿಲ್ಲ. ಹೆಸರಿಗೆ ತಕ್ಕಂತೆ ಯೋಗ್ಯತೆಯೂ ಇದ್ದರೆ ಮಾತ್ರವೇ ಆ ಹೆಸರುಗಳಿಗೆ ಬೆಲೆಯು ಬರುತ್ತದೆ. ಸುಮ್ಮನೆ ಸಕ್ಕರೆ, ಬಂಗಾರ, ಬಂಗ್ಲೆ , ಅರಮನೆ, ಮಹಾರಾಜ, ಹಣ ಎಂದು ಶಬ್ದಗಳನ್ನು ಹೇಳುತ್ತಾ ಇದ್ದರೆ ಅದರಿಂದ ಏನೂ ಪ್ರಯೋಜನವಿಲ್ಲ. ಅದಕ್ಕೆ ತಕ್ಕಂತೆ ಅಲ್ಲಿ ಪದಾರ್ಥಗಳು ಇರಬೇಕಲ್ಲವೆ? ಆ ವಸ್ತುಗಳೇ ಇಲ್ಲದೆ, ಬರೀ ಶಬ್ದಗಳಿದ್ದರೆ ಅವುಗಳಿಂದ ಏನಾದೀತು? ಉದಾಹರಣೆಗೆ:</p>
		<ol>
			<li><strong>ಮರದ ಆನೆ</strong>—ಆನೆಯೆಂದರೆ ಶಕ್ತಿಶಾಲಿಯಾದ ಬೃಹತ್ ಕಾಯದ ದೊಡ್ಡ ಪ್ರಾಣಿ. ಆನೆ ಎಂದರೆ ಎಲ್ಲರಿಗೂ ಭಯ. ಆದರೆ ಕಪ್ಪು ಮರದಿಂದ ತಯಾರಾದ ಆನೆ ಬರೀ ಮರ; ಅಲ್ಲಿ ಶಕ್ತಿಯಾಗಲೀ ಶೌರ್ಯವಾಗಲೀ ಇವೆಯೆ? ಇಲ್ಲ. ಆನೆ ಎಂದು ಬರೀ ಹೆಸರು ಮಾತ್ರ.</li>
			<li><strong>ಚರ್ಮದಿಂದ ಆಗಿರುವ ಸಿಂಹ</strong>—ಸಿಂಹವೆಂದರೆ ಯಾರಿಗೆ ತಾನೆ ಭಯವಿಲ್ಲ? ಸಿಂಹ ಎಂದರೆ ಆನೆಗೂ ಭಯ! ಸಿಂಹಸ್ವಪ್ನವಾದರೆ ಆನೆಯೂ ಸಾಯುತ್ತದೆ ಎಂದು ಹೇಳುತ್ತಾರಲ್ಲವೆ? ಆದರೆ ಬರೀ ಚರ್ಮದಿಂದ ತೋರುವ ಸಿಂಹವು ಸಿಂಹವಾದೀತೇ? ಅದರಿಂದ ಯಾರಿಗಾದರೂ ಭಯವಾದೀತೇ? ಖಂಡಿತಾ ಇಲ್ಲ. ಇದು ಬರೀ ಹೆಸರು ಮಾತ್ರ.</li>
			<li><strong>ಓದದಿರುವ ಮನುಷ್ಯ</strong>—ಮನುಷ್ಯನೆಂದರೆ ಭಗವಂತನ ಸುಪುತ್ರ! ಮನುಷ್ಯನೆಂದರೆ ವಿದ್ಯಾ ವಿವೇಕಗಳ ನಿಧಿ! ಮನುಷ್ಯನೆಂದರೆ ಸಕಲ ಶಾಸ್ತ್ರಪ್ರವೀಣ! ಮನುಷ್ಯನೆಂದರೆ ಪ್ರಚಂಡನಾದ ಮಹಾಮೇಧಾವಿ. ಆದರೆ ವಿದ್ಯಾವಂತನಾಗದ ಬುದ್ಧಿವಂತನೂ ಆಗದ ಮನುಷ್ಯ—ಎಂದರೆ ಹೆಸರಿಗೆ ಮಾತ್ರ ಮನುಷ್ಯ, ಅಷ್ಟೇ! ಅಂಥವನಿಂದ ಏನು ಪ್ರಯೋಜನ?</li>
		</ol>
		<p class="text-center">ಮನುಷ್ಯನು ವಿದ್ಯಾವಂತನಾಗಿ ಮೆರೆಯಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.03">
		<h1 class="level1-title" epub:type="title"><span class="date">ಅಕ್ಟೋಬರ್ 3</span><br /><span class="num">277.</span> ಒಳಗಿನ ಶತ್ರುವಿದು!</h1>
		<p class="shloka">ಆಲಸ್ಯಂ ಹಿ ಮನುಷ್ಯಾಣಾಂ ಶರೀರಸ್ಥೋ ಮಹಾನ್ ರಿಪುಃ।<br/>ನಾಸ್ತ್ಯುದ್ಯಮಸಮೋ ಬಂಧುಃ ಕುರ್ವಾಣೋ ನಾವಸೀದತಿ॥</p>
		<p class="shloka-meaning">ಸೋಮಾರಿತನವೆಂಬುದು ಮನುಷ್ಯರ ಶರೀರದೊಳಗೇ ಸೇರಿಕೊಂಡಿರುವ ದೊಡ್ಡ ಶತ್ರುವು. ಉದ್ಯಮಕ್ಕೆ ಸಮನಾದ ಬಂಧುವೇ ಇಲ್ಲ. ಏಕೆಂದರೆ ಕೆಲಸವನ್ನು ಶ್ರದ್ಧೆಯಿಂದ ಮಾಡುವವನು ಹಾಳಾಗುವುದಿಲ್ಲ.</p>
		<p class="description">ಶತ್ರುಗಳೆಂದರೆ ನಮಗೆ ತೊಂದರೆಯನ್ನು ಮಾಡುವವರು. ಈ ಶತ್ರುಗಳು ಅಂತಶ್ಶತ್ರುಗಳೆಂದೂ ಬಹಿಶ್ಶತ್ರುಗಳೆಂದೂ ಎರಡು ವಿಧವಾಗಿ ಇರುತ್ತಾರೆ. ನಮ್ಮೊಳಗೇ ಇದ್ದು, ನಮ್ಮ ಕಣ್ಣಿಗೆ ಕಾಣಿಸದಂತೆ ಇದ್ದು , ನಮ್ಮನ್ನು ಹಾಳುಮಾಡುವ ಕಾಮಕ್ರೋಧಾದಿಗಳೇ ಅಂತಶ್ಶತ್ರುಗಳು. ನಮಗಿಂತ ಬೇರೆಯಾಗಿದ್ದುಕೊಂಡು ನಮ್ಮನ್ನು ದ್ವೇಷಿಸುತ್ತಾ ನಮಗೆ ತೊಂದರೆ ಕೊಡುವವರೇ ಬಾಹ್ಯಶತ್ರುಗಳು. ಬಾಹ್ಯಶತ್ರುಗಳಿಗಿಂತಲೂ ಅಂತಶ್ಶತ್ರುಗಳು ಹೆಚ್ಚು ಅಪಾಯಕಾರಿ, ಅನರ್ಥಕಾರಿಗಳು; ನೆನಪಿರಲಿ!</p>
		<p class="description">ಆಲಸ್ಯವೇ ಅಂತಶ್ಶತ್ರು. ಆಲಸ್ಯವೆಂದರೆ ಸೋಮಾರಿತನ. ಆಗಲಿ, ನೋಡೋಣ, ನಿಧಾನವಾಗಿ ವಿಚಾರಮಾಡಿ ಆಮೇಲೆ ಮಾಡೋಣ; ನಾಳೆ, ಮುಂದಿನ ತಿಂಗಳು ಮಾಡಿದರಾಯಿತು ಎಂದುಕೊಳ್ಳುತ್ತಾ, ಇಂದೇ ಮಾಡಬೇಕಾದ ಕೆಲಸಕಾರ್ಯಗಳನ್ನು ಮುಂದೂಡುವ ಸ್ವಭಾವವೇ ಆಲಸ್ಯವು. ಆಲಸ್ಯಕ್ಕಿಂತ ದೊಡ್ಡ ಶತ್ರು ಮಾನವರಿಗೆ ಇಲ್ಲ. ಆಲಸ್ಯವೆಂಬುದು ನಮ್ಮ ದೇಹದೊಳಗೇ ಅಡಗಿರುವ ಮಹಾನ್ ಶತ್ರು. ಆಲಸ್ಯದಿಂದಲೇ ರೋಗ, ದಾರಿದ್ರ್ಯ, ಅಪಕೀರ್ತಿ, ಧನಹಾನಿ, ಮಾನಹಾನಿ ಮತ್ತು ಪ್ರಾಣಹಾನಿಗಳೂ ಉಂಟಾಗುತ್ತವೆ. ಆಲಸ್ಯಕ್ಕೆ ಎಂದೆಂದಿಗೂ ಮನುಷ್ಯನು ಅವಕಾಶವನ್ನು ಕೊಡಲೇಬಾರದು.</p>
		<p class="description">ಇನ್ನು ಉದ್ಯಮಕ್ಕಿಂತ ಶ್ರೇಷ್ಠನಾದ ನೆಂಟನಿಲ್ಲ. ಉದ್ಯಮವೆಂದರೆ ಪ್ರಯತ್ನಶೀಲನಾಗಿ ಕೆಲಸಕಾರ್ಯಗಳನ್ನು ಶ್ರದ್ಧೆಯಿಂದ ಮಾಡುತ್ತಿರುವ ಸ್ವಭಾವ. ಉದ್ಯಮಶೀಲನಿಗೆ ಕೀರ್ತಿ, ಆರೋಗ್ಯ, ಯಶಸ್ಸು, ಅಧಿಕಾರ, ಶಾಂತಿ, ತೃಪ್ತಿ, ಹಣ, ಐಶ್ವರ್ಯ, ಆನಂದಗಳು ಪ್ರಾಪ್ತವಾಗುತ್ತವೆ.</p>
		<p class="text-center">ಮನುಷ್ಯನು ಸೋಮಾರಿಯಾಗಿ ಇರಲೇಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-10.04">
		<h1 class="level1-title" epub:type="title"><span class="date">ಅಕ್ಟೋಬರ್ 4</span><br /><span class="num">278.</span> ಬುದ್ಧಿವಂತನ ಲಕ್ಷಣವಿದು</h1>
		<p class="shloka">ಚಿಂತನೀಯಾ ಹಿ ವಿಪದಾಮ್ ಆದಾವೇವ ಪ್ರತಿಕ್ರಿಯಾ।<br/>ನ ಕೂಪಖನನಂ ಯುಕ್ತಂ ಪ್ರದೀಪ್ತೇ ವಹ್ನಿನಾ ಗೃಹೇ॥</p>
		<p class="shloka-meaning">ಮುಂದೆ ಒದಗಬಹುದಾದ ವಿಪತ್ತುಗಳಿಗೆ ಪರಿಹಾರೋಪಾಯವನ್ನು ಮೊದಲೇ ಕಂಡುಕೊಳ್ಳಬೇಕು. ಏಕೆಂದರೆ ಮನೆಗೆ ಬೆಂಕಿಯು ಬಿದ್ದಮೇಲೆ ನೀರಿಗಾಗಿ ಬಾವಿಯನ್ನು ತೋಡುವುದು ಸರಿಯಲ್ಲ.</p>
		<p class="description">ಪ್ರತಿಯೊಬ್ಬ ಮಾನವನ ಜೀವನದಲ್ಲಿ ಆಪತ್ತುವಿಪತ್ತುಗಳು, ಏರುಪೇರುಗಳು ಬಂದೇ ಬರುತ್ತವೆ. ರೋಗರುಜಿನಾದಿಗಳು, ಮಾನಾಪಮಾನಗಳು, ಕಷ್ಟಕಾರ್ಪಣ್ಯಗಳು ಬರುವುದು ಸಹಜ. ಇಂಥ ಆಪತ್ತುಗಳು ಒದಗಬಹುದು ಎಂಬ ಸೂಚನೆಯು ಮುಂಚೆಯೇ ಗೊತ್ತಾಗುತ್ತದೆ. ಇದನ್ನು ತಿಳಿದುಕೊಂಡು ಮುಂಚಿತವಾಗಿಯೇ ಆ ಸಂಕಷ್ಟಗಳನ್ನು ಹೇಗೆ ದಾಟಬೇಕು ಎಂಬ ಉಪಾಯವನ್ನು ಹುಡುಕಿರಬೇಕು. ಆಪತ್ತುಗಳು ಬಂದನಂತರ ಪರಿಹಾರೋಪಾಯವನ್ನು ಹುಡುಕುವುದು ದಡ್ಡತನ. ಬೇಸಿಗೆಯ ಕಾಲದಲ್ಲಿ ನೀರಿಗೆ ಬರ ಬರುತ್ತದೆ ಎಂದು ಸಾಮಾನ್ಯವಾಗಿ ಎಲ್ಲರಿಗೂ ತಿಳಿದಿದೆ. ಇದನ್ನು ತಿಳಿದು ಮುಂಚಿತವಾಗಿಯೇ ನೀರನ್ನು ಶೇಖರಿಸುವ ಅಥವಾ ನೀರನ್ನು ಒದಗಿಸುವ ಉಪಾಯವನ್ನು ಕಂಡುಕೊಳ್ಳಬೇಕಲ್ಲವೆ?</p>
		<p class="description">ಮುಂದೆ ಪರೀಕ್ಷೆಯು ಬರಲಿದೆ ಎಂದು ಎಲ್ಲ ವಿದ್ಯಾರ್ಥಿಗಳಿಗೂ ಗೊತ್ತು , ಪ್ರಶ್ನೆ ಪತ್ರಿಕೆಗಳು ಸ್ವಲ್ಪ ಕಷ್ಟ ಎಂದೂ ಗೊತ್ತು. ಆದ್ದರಿಂದ ಈಗಿನಿಂದಲೇ ವಿದ್ಯಾರ್ಥಿಗಳು ಚೆನ್ನಾಗಿ ಓದುವ ಅಭ್ಯಾಸವನ್ನು ಮಾಡಿಕೊಳ್ಳಬೇಕು. ಕಷ್ಟಗಳು ಬಂದೊದಗಿದ ಮೇಲೆ ಪರಿಹಾರೋಪಾಯವನ್ನು ಹುಡುಕುವುದು ಸರಿಯಲ್ಲ. ಉದಾಹರಣೆಗೆ: ಮನೆಗೆ ಬೆಂಕಿಯು ಬಿದ್ದಿದೆ, ಬೆಂಕಿಯು ಜೋರಾಗಿ ಉರಿಯುತ್ತಾ ಮನೆಯನ್ನು ಸುಡುತ್ತಿದೆ. ಬೆಂಕಿಯಿಂದ ಮನೆಯು ಸುಡಲ್ಪಡುತ್ತಿರುವುದನ್ನು ಕಂಡು ಬೆಂಕಿಯನ್ನು ಆರಿಸಲು ನೀರಿಗಾಗಿ ಆಗ ಬಾವಿಯನ್ನು ತೋಡುವುದು ಯುಕ್ತವಲ್ಲ. ಬಾವಿಯನ್ನು ತೋಡಿಸಿ, ಅಲ್ಲಿಂದ ನೀರನ್ನು ತೆಗೆದುಕೊಳ್ಳುವುದರೊಳಗಾಗಿ ಮನೆಯು ಪೂರಾ ಸುಟ್ಟು ಬೂದಿಯಾಗಿಬಿಟ್ಟಿರುತ್ತದೆಯಲ್ಲವೆ?</p>
		<p class="text-center">ಪರಿಹಾರೋಪಾಯವನ್ನು ಮೊದಲೇ ಕಂಡುಕೊಂಡಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.05">
		<h1 class="level1-title" epub:type="title"><span class="date">ಅಕ್ಟೋಬರ್ 5</span><br /><span class="num">279.</span> ಯಶಸ್ಸಿನ ಗುಟ್ಟು</h1>
		<p class="shloka">ಉದ್ಯಮೇನೈವ ಸಿದ್ಧ್ಯಂತಿ ಕಾರ್ಯಾಣಿ ನ ಮನೋರಥೈಃ।<br/>ನ ಹಿ ಸುಪ್ತಸ್ಯ ಸಿಂಹಸ್ಯ ಪ್ರವಿಶಂತಿ ಮುಖಂ ಮೃಗಾಃ॥</p>
		<p class="shloka-meaning">ಹೆಚ್ಚಿನ ಪ್ರಯತ್ನದಿಂದಲೇ ಕಾರ್ಯಗಳು ಸಿದ್ಧಿಸುತ್ತವೆಯೇ ಹೊರತು ಬರೀ ಮನೋರಥಗಳಿಂದ ಅಲ್ಲ. ಸಿಂಹವು ಸುಮ್ಮನೆ ಕಾಡಿನಲ್ಲಿ ಮಲಗಿಕೊಂಡಿದ್ದರೆ ಮೃಗಗಳು ತಾವು ತಾವಾಗಿಯೇ ಬಂದೂ ಬಂದೂ ಆ ಸಿಂಹದ ಬಾಯಿಯನ್ನು ಪ್ರವೇಶಿಸುವುದಿಲ್ಲವಷ್ಟೆ?</p>
		<p class="description">ಮನುಷ್ಯನು ಪ್ರಯತ್ನಶೀಲನಾಗಿರಬೇಕು, ಉದ್ಯಮಶೀಲನಾಗಿರಬೇಕು. ಏನೇ ಸಾಧನೆಯನ್ನು ಮಾಡಬೇಕಾದರೂ, ಸಾಧಕನು ಪ್ರಯತ್ನವನ್ನು ಮಾಡಬೇಕು. ಪ್ರಯತ್ನವನ್ನೇ ಮಾಡದೇ ಹೋದರೆ ಎಂಥವನೂ ಏನನ್ನೂ ಸಾಧಿಸಲಾರನು. ವಿದ್ಯಾರ್ಥಿಗಳು ಪರೀಕ್ಷೆಯಲ್ಲಿ ಮೊದಲನೆಯ ರ್ಯಾಂಕ್ ನಲ್ಲಿ ತೇರ್ಗಡೆಯಾಗಬೇಕೆಂದರೆ ಈಗಿನಿಂದಲೇ ಕಷ್ಟಪಟ್ಟು ಓದಬೇಕು. ವ್ಯಾಪಾರಿಗಳು ಹೆಚ್ಚಿನ ಹಣವನ್ನು ಸಂಪಾದಿಸಬೇಕೆಂದರೆ ಅವರೂ ಶ್ರಮಪಟ್ಟು ವ್ಯಾಪಾರವನ್ನು ಮಾಡಬೇಕು. ಸಂನ್ಯಾಸಿಗಳೂ ತಮ್ಮ ತಪಸ್ಸನ್ನು ಶ್ರದ್ಧೆಯಿಂದ ಅನುಷ್ಠಾನ ಮಾಡಿದಾಗಲೇ ಆತ್ಮಜ್ಞಾನವನ್ನು ಪಡೆದು ಮುಕ್ತರಾಗುತ್ತಾರೆ. ಶ್ರಮವನ್ನೇ ಪಡದೆ ಸುಮ್ಮನೆ ಮನೋರಥವನ್ನು ಕಟ್ಟಿಕೊಳ್ಳುತ್ತಾ ಸೋಮಾರಿಯಾಗಿ ಕೂತಿದ್ದರೆ ಅಂಥವನು ಜೀವನದಲ್ಲಿ ಏನನ್ನೂ ಸಾಧಿಸಲಾರನು.</p>
		<p class="description">ಇದಕ್ಕೊಂದು ಉದಾಹರಣೆ: ಸಿಂಹವು ಪರಾಕ್ರಮಶಾಲಿಯಾದ ಪ್ರಾಣಿ. ಸಿಂಹವು ಮೃಗರಾಜನೇ ಹೌದು; ಸಿಂಹಕ್ಕೆ ಶೌರ್ಯ, ಕ್ರೌರ್ಯಾದಿಗಳೂ ಇವೆ. ಹೌದು, ಇಷ್ಟೂ ಸತ್ಯ. ಆದರೆ ಅಂಥ ಸಿಂಹವು ಅರಣ್ಯದಲ್ಲಿ ಬೇಟೆಯಾಡಿದರೆ ಮಾತ್ರವೇ ಅದಕ್ಕೆ ಆಹಾರವಾಗಿ ಮೃಗಗಳು ಸಿಗುತ್ತವೆ. ಸಿಂಹವು ಬೇಟೆಯನ್ನೇ ಆಡದೆ ಸುಮ್ಮನೆ ಅರಣ್ಯದಲ್ಲಿನ ಗುಹೆಯಲ್ಲಿ ಬಿದ್ದುಕೊಂಡಿದ್ದರೆ ಯಾವ ಪ್ರಾಣಿಗಳೂ ತಾವು ತಾವಾಗಿಯೇ ಸಿಂಹದ ಬಾಯಿಗೆ ಬಂದು ಬೀಳುವುದಿಲ್ಲ. ತನ್ನ ಆಹಾರವನ್ನು ಸಂಪಾದಿಸಲು ಸಿಂಹವೂ ತನ್ನ ಪ್ರಯತ್ನವನ್ನು ಮಾಡಲೇಬೇಕಲ್ಲವೆ?</p>
		<p class="text-center">ಮನುಷ್ಯನು ಉದ್ಯಮಶೀಲನಾಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.06">
		<h1 class="level1-title" epub:type="title"><span class="date">ಅಕ್ಟೋಬರ್ 6</span><br /><span class="num">280.</span> ಮಾಡಿದರೇ ಸಾಧನೆ</h1>
		<p class="shloka">ಗಚ್ಛನ್ ಪಿಪೀಲಿಕೋ ಯಾತಿ ಯೋಜನಾನಾಂ ಶತಾನ್ಯಪಿ।<br/>ಅಗಚ್ಛನ್ ವೈನತೇಯೋಽಪಿ ಪದಮೇಕಂ ನ ಗಚ್ಛತಿ॥</p>
		<p class="shloka-meaning">ಒಂದೊಂದೇ ಹೆಜ್ಜೆಯನ್ನಿಡುತ್ತಾ ಸಾಗುತ್ತಿದ್ದರೆ ಇರುವೆಯೂ ಕೂಡ ನೂರಾರು ಮೈಲಿಗಳನ್ನು ದಾಟುತ್ತದೆ. ಆದರೆ ಹೆಜ್ಜೆಯನ್ನೇ ಇಡದಿದ್ದರೆ ಗರುಡನೇ ಆಗಿದ್ದರೂ ಒಂದು ಅಡಿಯನ್ನೂ ನಡೆಯಲಾರ.</p>
		<p class="description">ಮನುಷ್ಯನು ಬುದ್ಧಿವಂತ, ಧೀರ, ವಿವೇಕಿ, ಪ್ರಾಜ್ಞ; ಈತನು ಮನಸ್ಸು ಮಾಡಿದನೆಂದರೆ ಏನನ್ನು ಬೇಕಾದರೂ ಸಾಧಿಸಬಲ್ಲ. ಭೂಮಿ ಆಕಾಶಗಳನ್ನು ಬೇಕಾದರೆ ಒಂದಾಗಿ ಮಾಡಬಲ್ಲ. ಹೌದು, ದಿಟ, ಆದರೆ ತನ್ನ ಸಂಕಲ್ಪದಂತೆ ಇವನು ಕೆಲಸಗಳನ್ನು ಮಾಡಿದರೆ ಮಾತ್ರ, ಕೆಲಸಕಾರ್ಯಗಳಲ್ಲಿ ಒಂದೊಂದೇ ಹೆಜ್ಜೆಯನ್ನು ಇಡುತ್ತಾ ಹೋದರೆ ಮಾತ್ರ ಬೇಕಾದ್ದನ್ನು ಸಾಧನೆಮಾಡಬಹುದು. ಆದರೆ ಕೆಲಸವನ್ನೇ ಪ್ರಾರಂಭಿಸದೇ ಹೋದರೆ ಏನನ್ನೂ ಸಾಧಿಸಲಾರ.</p>
		<p class="description">ಇದಕ್ಕೆ ಇರುವೆ ಮತ್ತು ಗರುಡರ ದೃಷ್ಟಾಂತ: ಇರುವೆಯೆಲ್ಲಿ? ಗರುಡನೆಲ್ಲಿ? ಇರುವೆ ಅತ್ಯಂತ ಸಣ್ಣದಾದ ಕ್ರಿಮಿ, ಗರುಡನೆಂದರೆ ಅದ್ಭುತವಾದ ವೇಗಗಾಮಿಯಾದ ಪಕ್ಷಿರಾಜ. ಗರುಡನಿಗೂ ಇರುವೆಗೂ ಯಾವ ರೀತಿಯಲ್ಲಿಯೂ ಸಾಮ್ಯವಿಲ್ಲ. ಇರುವೆಯು ಪ್ರತಿಕ್ಷಣದಲ್ಲಿಯೂ ನಡೆಯುತ್ತಾ , ಹರಿಯುತ್ತಾ ಇದ್ದರೆ ಒಂದು ದಿನಕ್ಕೆ ಒಂದು ಮೈಲಿ ಎರಡು ಮೈಲಿಗಳಾದರೂ ದಾರಿಯು ಸಾಗುತ್ತದೆ. ಹೀಗೆಯೇ ಪ್ರತಿದಿನವೂ ಹರಿಯುತ್ತಾ ಇದ್ದರೆ ಒಂದು ತಿಂಗಳಿನಲ್ಲಿ ಅಥವಾ ಒಂದುವರ್ಷದಲ್ಲಾದರೂ ನೂರಾರು ಮೈಲಿಗಳನ್ನೇ ದಾಟುತ್ತದೆ. ಆದರೆ ಒಂದು ಹೆಜ್ಜೆಯನ್ನೂ ಮುಂದಕ್ಕೆ ಇಡದೆ ‘ನಾನು ವೇಗಗಾಮಿ’ ಎಂದು ಜಂಭ ಪಡುತ್ತಾ ಕೂತಿದ್ದರೆ ಗರುಡನೇ ಆಗಿದ್ದರೂ ಸಹ ಸ್ವಲ್ಪ ದೂರವನ್ನೂ ಸಾಗಲಾರನು. ವೇಗಗಾಮಿಯಾಗಿದ್ದರೂ ಗರುಡನು ಆಕಾಶದಲ್ಲಿ ಹಾರಿದಾಗ ಮಾತ್ರವೇ ಮುಂದು ಮುಂದಕ್ಕೆ ಹೋಗುತ್ತಾ ಗುರಿಯನ್ನು ಮುಟ್ಟುತ್ತಾನೆ. ಅಂತೂ ಕೆಲಸಕಾರ್ಯ ಗಳನ್ನು ಪ್ರಾರಂಭಮಾಡಿ ಶ್ರದ್ಧೆಯಿಂದ ಮುಂದುವರಿಸಿದಾಗ ಮಾತ್ರವೇ ಫಲವಾಗುತ್ತದೆ.</p>
		<p class="text-center">ಕೆಲಸಗಳನ್ನು ಮಾಡಿದಾಗ ಮಾತ್ರವೇ ಗುರಿಮುಟ್ಟಬಹುದು.</p>
	</section>
	<section class="level1 numbered" epub:type="chapter" role="doc-chapter" id="id-10.07">
		<h1 class="level1-title" epub:type="title"><span class="date">ಅಕ್ಟೋಬರ್ 7</span><br /><span class="num">281.</span> ಯಾವುದಕ್ಕೆ ಯಾವುದು ಭೂಷಣ?</h1>
		<p class="shloka">ಹಸ್ತಸ್ಯ ಭೂಷಣಂ ದಾನಂ ಸತ್ಯಂ ಕಂಠಸ್ಯ ಭೂಷಣಮ್।<br/>ಶ್ರೋತ್ರಸ್ಯ ಭೂಷಣಂ ಶಾಸ್ತ್ರಂ ಭೂಷಣೈಃ ಕಿಂ ಪ್ರಯೋಜನಮ್॥</p>
		<p class="shloka-meaning">ದಾನವೇ ಕೈಗಳಿಗೆ ಭೂಷಣ, ಸತ್ಯವೇ ಕಂಠಕ್ಕೆ ಭೂಷಣ, ಶಾಸ್ತ್ರವೇ ಕಿವಿಗಳಿಗೆ ಭೂಷಣವು. ಬರೀ ಭೂಷಣಗಳಿಂದ ಏನು ಪ್ರಯೋಜನ?</p>
		<p class="description">ಭೂಷಣವೆಂದರೆ ಶೋಭೆಯನ್ನು ಕೊಡುವ ಆಭರಣ. ಕಿವಿಗಳಿಗೆ ಜುಮುಕಿ, ಕರ್ಣಕುಂಡಲಗಳು; ಕೈಗಳಿಗೆ ಬಳೆ, ಚೈನ್ ಇತ್ಯಾದಿಗಳು; ಕುತ್ತಿಗೆಗೆ ಸರ, ರುದ್ರಾಕ್ಷಮಾಲಾ, ತುಳಸೀಮಾಲಾ ಇತ್ಯಾದಿಗಳು ಪ್ರಸಿದ್ಧವಾಗಿರುವ ಆಭರಣಗಳು. ಈಗಿನ ಕಾಲದಲ್ಲಿ ಆ ಆಭರಣಗಳದ್ದೇ ಅಧಿಕಾರ! ಅದರದ್ದೇ ಆರ್ಭಟ! ಚಿನ್ನದ ಬೆಲೆಯಂತೂ ಗಗನಕ್ಕೆ ಏರಿರುವುದರಿಂದ ಬಂಗಾರದ ಭೂಷಣಗಳು ಸಾಮಾನ್ಯರಿಗೆ ಗಗನಕುಸುಮಗಳೇ.</p>
		<p class="description">ಆದರೆ ನೈಸರ್ಗಿಕವಾದ ಭೂಷಣಗಳನ್ನು ಎಲ್ಲರೂ ಧರಿಸಬಹುದಲ್ಲವೆ? ಈ ಭೂಷಣಗಳೆಲ್ಲವೂ ದೈವದತ್ತವಾದ ಸ್ವಾಭಾವಿಕವಾದ ಭೂಷಣಗಳು. ಅವುಗಳಲ್ಲಿ ಮೂರು ಭೂಷಣಗಳನ್ನು ಇಲ್ಲಿ ತಿಳಿಸಿರುತ್ತದೆ:</p>
		<ol>
			<li><strong>ಹಸ್ತಗಳಿಗೆ ದಾನವೇ ಭೂಷಣವು</strong>—ಬಡಬಗ್ಗರಿಗೆ, ಸಾಧುಸಂತರಿಗೆ, ಅಂಗವಿಕಲರಿಗೆ ಮನುಷ್ಯನು ಯಥಾಶಕ್ತಿ ದಾನಮಾಡಬೇಕು. ತನ್ನ ಯೋಗ್ಯತೆಗೆ ತಕ್ಕಷ್ಟು ದಾನಮಾಡಬೇಕು. ಸತ್ಪಾತ್ರರಿಗೆ ದಾನಮಾಡದ ಕೈಗಳು ಕೈಗಳೇ ಅಲ್ಲ.</li>
			<li><strong>ಕಂಠಕ್ಕೆ ಸತ್ಯವೇ ಭೂಷಣವು</strong>—ಸತ್ಯವನ್ನೇ ಹೇಳಬೇಕು. ಸತ್ಯವಚನಕ್ಕಿಂತ ಹೆಚ್ಚಿನ ತಪಸ್ಸಿಲ್ಲ. ಸತ್ಯದಿಂದ ಯಶಸ್ಸು, ತೃಪ್ತಿ, ಆನಂದ, ಶಾಂತಿಗಳು ದೊರಕುತ್ತವೆ. ಸತ್ಯ ಹೇಳಿದಾಗಲೇ ಕಂಠಕ್ಕೆ ಸಾರ್ಥಕ್ಯವು ಬಂದಂತಾಗುತ್ತದೆ.</li>
			<li><strong>ಕಿವಿಗಳಿಗೆ ಶಾಸ್ತ್ರವೇ ಭೂಷಣವು</strong>—ಈ ಕಿವಿಗಳಿಂದ ವೇದ, ವೇದಾಂತ, ಪುರಾಣ, ಇತಿಹಾಸ, ಭಗವದ್ಗೀತಾದಿ ಶಾಸ್ತ್ರಗಳನ್ನು ಶ್ರವಣ ಮಾಡಬೇಕು. ಶ್ರವಣದಿಂದಲೇ ಕಿವಿಗಳಿಗೆ ಸಾರ್ಥಕ್ಯ! ಸಾಧುಸಂತರ ಸಂದೇಶಗಳನ್ನು ಶ್ರವಣಮಾಡಿದರೇ ಕಿವಿಗಳಿಗೆ ಬೆಲೆ!</li>
		</ol>
		<p class="text-center">ಪ್ರತಿಯೊಬ್ಬನೂ ಯಥಾಶಕ್ತಿ ದಾನಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.08">
		<h1 class="level1-title" epub:type="title"><span class="date">ಅಕ್ಟೋಬರ್ 8</span><br /><span class="num">282.</span> ಯಾವುದರಿಂದ ಯಾವುದು ನಾಶ?</h1>
		<p class="shloka">ನಿತ್ಯಂ ಕೋಪಾತ್ ತಪೋ ರಕ್ಷೇತ್ ಶ್ರಿಯಂ ರಕ್ಷೇಚ್ಚ ಮತ್ಸರಾತ್।<br/>ವಿದ್ಯಾಂ ಮಾನಾಪಮಾನಾಭ್ಯಾಮ್ ಆತ್ಮಾನಂ ಚ ಪ್ರಮಾದತಃ॥</p>
		<p class="shloka-meaning">ಕೋಪದಿಂದ ತಪಸ್ಸನ್ನೂ, ಮಾತ್ಸರ್ಯದಿಂದ ಸಂಪತ್ತನ್ನೂ, ಮಾನಾಪಮಾನಗಳಿಂದ ವಿದ್ಯೆಯನ್ನೂ, ಪ್ರಮಾದದಿಂದ ತನ್ನನ್ನೂ ಮಾನವನು ಯಾವಾಗಲೂ ರಕ್ಷಿಸಿಕೊಳ್ಳುತ್ತಿರಬೇಕು.</p>
		<ol>
			<li><strong>ಕೋಪದಿಂದ ತಪಸ್ಸನ್ನು ರಕ್ಷಿಸಿಕೊಳ್ಳಬೇಕು</strong>—ತಪಸ್ಸೆಂದರೆ <strong>ತಪತಿ</strong> <strong>ಇತಿ ತಪಃ,</strong> ಪಾಪವನ್ನು ಸುಡುವ ಶಕ್ತಿ. ದಾನ, ಯಜ್ಞ, ಜಪ, ಪೂಜಾ, ಸತ್ಯ, ಅಹಿಂಸಾ, ಬ್ರಹ್ಮಚರ್ಯ—ಎಲ್ಲವೂ ತಪಸ್ಸೇ. ಇಂಥ ತಪಸ್ಸನ್ನು ಮಾಡುವುದು ಸುಲಭವೇನಲ್ಲ. ಆದರೆ ಸಂಪಾದಿಸಿದ ತಪಸ್ಸನ್ನು ಕಾಪಾಡಿಕೊಳ್ಳಬೇಕು. ಸಂಪಾದಿಸಿದ ತಪಸ್ಸೆಲ್ಲವೂ ಕೋಪದಿಂದ ನಾಶವಾಗಿಬಿಡುತ್ತದೆ. ಆದ್ದರಿಂದ ತಪಸ್ವಿಗಳು ಕೋಪವನ್ನು ಮಾಡಿಕೊಳ್ಳಲೇಬಾರದು.</li>
			<li><strong>ಸಂಪತ್ತನ್ನು ಮಾತ್ಸರ್ಯದಿಂದ ಕಾಪಾಡಿಕೊಳ್ಳಬೇಕು</strong>— ಮಾತ್ಸರ್ಯವೆಂದರೆ ಹೊಟ್ಟೆಕಿಚ್ಚು. ಇತರರ ಸಂಪತ್ತನ್ನು ಕಂಡು ಶ್ರೀಮಂತನು ಮಾತ್ಸರ್ಯವನ್ನು ತೋರಿಸಿದಾಗ ಅವನ ಸಂಪತ್ತು ನಾಶವಾಗಿ ಬಿಡುತ್ತದೆ. ಮಾತ್ಸರ್ಯವೇ ಮಾನವನ ಸಂಪತ್ತಿಗೆ ಮೃತ್ಯು!</li>
			<li><strong>ವಿದ್ಯೆಯನ್ನು ಮಾನಾಪಮಾನಗಳಿಂದ ಕಾಪಾಡಿಕೊಳ್ಳಬೇಕು</strong>— ವಿದ್ಯೆಯು ದೈವದತ್ತವಾದ ಸಂಪತ್ತು. ಅಭಿಮಾನವು ಬೆಳೆದಂತೆಲ್ಲ ಅಹಂಕಾರವು ಮೆರೆಯುತ್ತದೆ. ಅದರಿಂದ ವಿದ್ಯೆಯು ದೂರವಾಗುತ್ತದೆ. ಅಪಮಾನವಾದರೂ ಅಂಥವನ ವಿದ್ಯೆಯು ಕ್ಷೀಣಿಸುತ್ತಾ ಹೋಗುತ್ತದೆ. ವಿದ್ಯಾವಂತನು ಅಹಂಕಾರಿಯಾಗಬಾರದು.</li>
			<li><strong>ತನ್ನನ್ನು ಪ್ರಮಾದದಿಂದ ರಕ್ಷಿಸಿಕೊಳ್ಳಬೇಕು</strong>—ಪ್ರಮಾದವೆಂದರೆ ಬೇಜವಾಬ್ದಾರಿತನ, ಎಚ್ಚರವಾಗಿಲ್ಲದಿರುವುದು, ಹಗುರವಾಗಿ ಮಾತನಾಡುವುದು—ಇತ್ಯಾದಿ ದೋಷಗಳು. ಈ ದೋಷಗಳಿಂದ ಮನುಷ್ಯನು ಸಮಾಜದಲ್ಲಿ ಹಗುರವಾಗಿ ಬಿಡುತ್ತಾನೆ. ಎಚ್ಚರಿಕೆ!</li>
		</ol>
		<p class="text-center">ಕೋಪಕ್ಕೆ ಮನುಷ್ಯನು ವಶನಾಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-10.09">
		<h1 class="level1-title" epub:type="title"><span class="date">ಅಕ್ಟೋಬರ್ 9</span><br /><span class="num">283.</span> ಇವರಿಗೆ ಇವು ಇರುವುದಿಲ್ಲ</h1>
		<p class="shloka">ಕರ್ಷತೋ ನಾಸ್ತಿ ದಾರಿದ್ರ್ಯಂ ಜಪತೋ ನಾಸ್ತಿ ಪಾತಕಮ್।<br/>ಮೌನಿನಃ ಕಲಹೋ ನಾಸ್ತಿ ನ ಭಯಂ ಚಾಸ್ತಿ ಜಾಗ್ರತಃ॥</p>
		<p class="shloka-meaning">ಭೂಮಿಯನ್ನು ಉಳುವವನಿಗೆ ಬಡತನವೆಂಬುದಿಲ್ಲ, ಜಪ ಮಾಡುವವನಿಗೆ ಪಾಪವೆಂಬುದಿರುವುದಿಲ್ಲ, ಮೌನಿಗೆ ಜಗಳವಿಲ್ಲ, ಹುಷಾರಾಗಿರುವವನಿಗೆ ಯಾರಿಂದಲೂ ಭಯವೆಂಬುದಿರುವುದಿಲ್ಲ.</p>
		<ol>
			<li><strong>ರೈತರಿಗೆ ಬಡತನವಿರುವುದಿಲ್ಲ</strong>—ಹೊಲ, ಗದ್ದೆ, ತೋಟಗಳನ್ನು ಉಳ್ಳವರಾಗಿ, ರೈತರಾಗಿ ಉಳುಮೆ ಮಾಡುವವರಿಗೆ ಏನಾದರೂ ಕಡ್ಡಿ , ಕಾಳು, ರಾಗಿ, ಜೋಳ, ಹತ್ತಿ, ತರಕಾರಿ, ಹಣ್ಣು ಹಂಪಲುಗಳು ಸಿಕ್ಕೇ ಸಿಗುತ್ತವೆ. ಇಂಥವರಿಗೆ ಅನ್ನ , ನೀರು, ಬಟ್ಟೆಗಳಿಗೆ ಬಡತನವೆಂಬುದು ಇರುವುದೇ ಇಲ್ಲ.</li>
			<li><strong>ಜಪ ಮಾಡುವವನಿಗೆ ಪಾಪವೆಂಬುದಿಲ್ಲ</strong>—ಶ್ರೀರಾಮ್ ಜಯರಾಮ್ ಜಯ ಜಯ ರಾಮ್ ಎಂದು ಸದಾ ಜಪ ಮಾಡುವವನಿಗೆ ಪಾಪವೆಲ್ಲಿಂದ ಬರಬೇಕು? ಭಗವನ್ನಾಮಸ್ಮರಣೆಯಿಂದ ಪಾಪಗಳೆಲ್ಲವೂ ಸುಟ್ಟು ಬೂದಿಯಾಗಿ ಹೋಗುತ್ತವೆ.</li>
			<li><strong>ಮೌನಿಗೆ ಜಗಳವಿಲ್ಲ</strong>—ಮಾತನಾಡದೇ ಶಾಂತನಾಗಿರುವವನೇ ಮೌನಿ. ಇಂಥವನಿಗೆ ಜಗಳವೆಲ್ಲಿಂದ ಬರಬೇಕು? ಮನೆಗಳಲ್ಲಿ ಜಗಳಕ್ಕೆ ಕಾರಣ, ಮಾತು. ಮಾತೇ ಮನುಷ್ಯನಿಗೆ ಶತ್ರು, ಮಾತೇ ಮಾನವನಿಗೆ ಮೃತ್ಯು. ಕೋರ್ಟ್ ಕಛೇರಿಗಳಿಗೆ ಹೋಗುವುದಕ್ಕೆ ಕಾರಣ, ರಾಗದ್ವೇಷಾದಿಗಳಿಂದ ಕೂಡಿದ ಮಾತುಗಳು. ಮಾತನ್ನು ಹಿತಮಿತವಾಗಿ ಆಡುವವನಿಗೆ ಅಥವಾ ಮಾತುಗಳನ್ನೇ ಆಡದವನಿಗೆ ಜಗಳವೇ ಇರುವುದಿಲ್ಲ.</li>
			<li><strong>ಎಚ್ಚರದಿಂದಿರುವವನಿಗೆ ಭಯವಿಲ್ಲ</strong>—ಹುಷಾರಾಗಿದ್ದರೆ ಕಳ್ಳರು, ಹಾವು ಹಲ್ಲಿಗಳು, ದುಷ್ಟರು ಯಾರಿಂದಲೂ ಭಯವಿಲ್ಲ. ಜೀವನದಲ್ಲಿ ಮನುಷ್ಯರು ತುಂಬಾ ಎಚ್ಚರವಾಗಿದ್ದರೆ, ತಮ್ಮ ಎಚ್ಚರಿಕೆಯಲ್ಲಿ ತಾವಿದ್ದರೆ ಅಂಥವರಿಗೆ ಯಾರಿಂದಲೂ ಭಯವಿರುವುದಿಲ್ಲ.</li>
		</ol>
		<p class="text-center">ಮೌನದಿಂದ ಎಲ್ಲರಿಗೂ ಶಾಂತಿಸುಖಗಳು ಲಭಿಸುತ್ತವೆ.</p>
	</section>
	<section class="level1 numbered" epub:type="chapter" role="doc-chapter" id="id-10.10">
		<h1 class="level1-title" epub:type="title"><span class="date">ಅಕ್ಟೋಬರ್ 10</span><br /><span class="num">284.</span> ಬಂಧುವಿನ ಆರು ಲಕ್ಷಣಗಳಿವು</h1>
		<p class="shloka">ಉತ್ಸವೇ ವ್ಯಸನೇ ಚೈವ ದುರ್ಭಿಕ್ಷೇ ಶತ್ರುನಿಗ್ರಹೇ।<br/>ರಾಜದ್ವಾರೇ ಶ್ಮಶಾನೇ ಚ ಯಸ್ತಿಷ್ಠತಿ ಸ ಬಾಂಧವಃ॥</p>
		<p class="shloka-meaning">ಸಂತೋಷದಲ್ಲಿಯೂ ಸಂಕಷ್ಟದಲ್ಲಿಯೂ ಬಡತನದಲ್ಲಿಯೂ ಶತ್ರುಗಳ ನಿಗ್ರಹದಲ್ಲಿಯೂ ರಾಜರುಗಳ ಬಾಗಿಲಿನಲ್ಲಿಯೂ ಮತ್ತು ಶ್ಮಶಾನದಲ್ಲಿಯೂ ಯಾವಾತನು ಬಂದು ಭಾಗವಹಿಸುತ್ತಾನೆಯೋ ಅವನೇ ನಿಜವಾದ ನೆಂಟನು.</p>
		<p class="description">ನಿಜವಾದ ಬಂಧು, ನೆಂಟನು ಯಾರು? ಎಂದರೆ, ಕೆಳಗಿನ ಈ ಆರು ಸಂದರ್ಭಗಳಲ್ಲಿಯೂ ಜೊತೆಯಲ್ಲಿ ನಿಂತು ಭಾಗವಹಿಸುವವನು.</p>
		<ol>
			<li><strong>ಉತ್ಸವದಲ್ಲಿ</strong>—ಮನೆಯಲ್ಲಿ ನಡೆಯುವ ಸಂತೋಷದ ಸಮಾರಂಭಗಳಲ್ಲಿ ಸಕ್ರಿಯವಾಗಿ ಭಾಗವಹಿಸುವವನೇ ನಿಜವಾದ ಬಂಧು.</li>
			<li><strong>ವ್ಯಸನದಲ್ಲಿ</strong>—ಏನಾದರೂ ವ್ಯವಹಾರದಲ್ಲಿ ತೊಂದರೆಯುಂಟಾದಾಗ, ಕಷ್ಟಗಳು ಬಂದೊದಗಿದಾಗ ನಿಂತು ಸಹಕರಿಸುವವನೇ ನೆಂಟ.</li>
			<li><strong>ದುರ್ಭಿಕ್ಷದಲ್ಲಿ</strong>—ಹಣವು ಇಲ್ಲದಾಗ, ಬಡತನವು ಉಂಟಾದಾಗ, ರೋಗರುಜಿನಾದಿಗಳು ತೋರಿಕೊಂಡಾಗ ಸಹಾಯಮಾಡುವವನು.</li>
			<li><strong>ಶತ್ರುಗಳ ನಿಗ್ರಹದಲ್ಲಿ</strong>—ಕೋರ್ಟು ಕಛೇರಿಗಳಿಗೆ ಹೋಗಬೇಕಾಗಿಬಂದಾಗ, ಶತ್ರುಗಳನ್ನು, ಕಳ್ಳರನ್ನು ಹಿಡಿದು ಸದೆಬಡಿಯಬೇಕಾದಾಗ, ಜೊತೆಯಲ್ಲಿದ್ದು, ಸಕ್ರಿಯವಾಗಿ ಸಹಾಯಮಾಡುವವನೇ ಬಂಧು.</li>
			<li><strong>ರಾಜದ್ವಾರದಲ್ಲಿ</strong>–ರಾಜಮಹಾರಾಜರಿಂದ, ಸರ್ಕಾರದಿಂದ, ಶ್ರೀಮಂತರಿಂದ ಅಥವಾ ಗುರುಪೀಠಗಳಿಂದ ಸನ್ಮಾನಮಾಡಿಕೊಳ್ಳುವ ಸುಸಂದರ್ಭಗಳಲ್ಲಿಯೂ ಜೊತೆಯಲ್ಲಿದ್ದು ಆ ಸಮಾರಂಭಗಳಲ್ಲಿ ಸಂತೋಷದಿಂದ ಭಾಗಿಯಾಗುವವನೇ ಬಂಧು.</li>
			<li><strong>ಶ್ಮಶಾನದಲ್ಲಿ</strong>—ಮನೆಯಲ್ಲಿ ಯಾರಾದರೂ ಮೃತರಾದಾಗ, ಆ ಶವವನ್ನು ಶ್ಮಶಾನಕ್ಕೆ ಸಾಗಿಸುವಾಗ, ಶ್ಮಶಾನದಲ್ಲಿ ಅಂತ್ಯಸಂಸ್ಕಾರವನ್ನು ಮಾಡುವಾಗ ಜೊತೆಯಲ್ಲಿದ್ದು ಸಹಕರಿಸುವವನೇ ನಿಜವಾದ ನೆಂಟ.</li>
		</ol>
		<p class="text-center">ಸುಖದುಃಖಗಳಲ್ಲಿ ಸಹಭಾಗಿಯಾಗಿರುವವನೇ ಬಂಧವು.</p>
	</section>
	<section class="level1 numbered" epub:type="chapter" role="doc-chapter" id="id-10.11">
		<h1 class="level1-title" epub:type="title"><span class="date">ಅಕ್ಟೋಬರ್ 11</span><br /><span class="num">285.</span> ಇಷ್ಟಿದ್ದರೂ ಸಾಲದು!</h1>
		<p class="shloka">ಯತ್ ಪೃಥಿವ್ಯಾಂ ವ್ರೀಹಿಯವಂ ಹಿರಣ್ಯಂ ಪಶವಃ ಸ್ತ್ರಿಯಃ।<br/>ನಾಲಮೇಕಸ್ಯ ತತ್ಸರ್ವಮ್ ಇತಿ ಮತ್ವಾ ಶಮಂ ವ್ರಜೇತ್॥</p>
		<p class="shloka-meaning">ಇಡೀ ಭೂಮಂಡಲದಲ್ಲಿರುವ ಅಕ್ಕಿ, ಗೋಧಿ, ಧಾನ್ಯಗಳು, ಬಂಗಾರ, ಪಶುಗಳು, ಮತ್ತು ಸ್ತ್ರೀಯರು—ಇದಿಷ್ಟೂ ಸೇರಿದರೂ ಒಬ್ಬನಿಗೆ ಸಾಕಾಗುವು ದಿಲ್ಲ—ಎಂಬುದನ್ನು ತಿಳಿದು ಮನುಷ್ಯನು ತೃಪ್ತಿಯನ್ನು ಹೊಂದಬೇಕು.</p>
		<p class="description">ಪ್ರತಿಯೊಬ್ಬ ಮನುಷ್ಯನಿಗೂ ‘ಆಶೆ’ ಎಂಬುದು ಇರುತ್ತದೆ. ಆಶೆ ಎಂದರೆ ಕಾಮ ಎಂದರ್ಥ. ಕಾಮ ಎಂದರೆ ಇನ್ನೂ ಬೇಕು ಎಂಬ ಭಾವನೆ. ಕಾಮಗಳಿಗೆ ಸಾಕು ಎಂಬುದೇ ಗೊತ್ತಿಲ್ಲ. ಎಷ್ಟಿದ್ದರೂ ಇನ್ನೂ ಬೇಕು ಎಂಬುದೇ ಕಾಮದ ಹಣೇಬರಹ. ಈ ದುರಾಶೆಯಿಂದ ಯಾರಿಗೂ ತೃಪ್ತಿ ಶಾಂತಿ ಸುಖಗಳೇನೂ ಸಿಕ್ಕಿಲ್ಲ. ಆದರೆ ‘ಬೇಕು’ ಎಂಬುದು ಮಾತ್ರ ಎಲ್ಲರಿಗೂ ಇದ್ದೇ ಇದೆ. ಸಾಕು ಎಂಬುದು ಯಾವನೊಬ್ಬನಿಗೂ ಕನಸಿನಲ್ಲೂ ಇಲ್ಲ. ಈ ಕಾಮಕ್ಕೆ ಇತಿ ಮಿತಿಗಳೆಂಬುದೇ ಇಲ್ಲ. ಏಕೆಂದರೆ ಈ ಭೂಮಂಡದಲ್ಲಿರುವ ಎಲ್ಲ ಸಂಪತ್ತುಗಳನ್ನೂ ಕೂಡಿಹಾಕಿ ಒಬ್ಬ ಮನುಷ್ಯನಿಗೆ ಕೊಟ್ಟರೂ ಆತನಿಗೆ ‘ಸಾಕು’ ಎನಿಸುವುದಿಲ್ಲ.</p>
		<p class="description">ಈಗಿನ ಕಾಲದಲ್ಲಂತೂ ಪ್ರತಿಯೊಬ್ಬನಿಗೂ ಕಾಮದಾಹವು ಏರುತ್ತಲೇ ಇರುತ್ತದೆ. ಚಿನ್ನ, ಬೆಳ್ಳಿ, ಕಾರು, ಬಂಗ್ಲೆ , ಸೈಟು, ಜಮೀನುಗಳು ಎಷ್ಟಿದ್ದರೂ ಇನ್ನೂ ‘ಬೇಕು’. ‘ಸಾಕು’ ಎಂಬುದೇ ಯಾರಿಗೂ ತಿಳಿದಿಲ್ಲವಲ್ಲ! ಕಾಮಗಳನ್ನು ಇಂದ್ರಿಯಗಳಿಂದ ಅನುಭವಿಸುವ ಸಾಮರ್ಥ್ಯವೂ ಇಲ್ಲದಿದ್ದರೂ ಕಾಮಗಳು ಮಾತ್ರ ಏರುತ್ತಲೇ ಇರುತ್ತವೆ. ಕಾಮಕ್ಕೆ <strong>ಅನಲ</strong>—ಎಂದೇ ಹೆಸರು. ಒಬ್ಬ ಮನುಷ್ಯನಿಗೆ ಮೂರು ಹೊತ್ತು ಊಟಕ್ಕೆ ಸಾಕು, ನಾಲ್ಕಾರು ಬಟ್ಟೆಗಳು ಸಾಕು, ಬದುಕಿರಲು ಒಂದು ಮನೆ ಸಾಕು— ಇಷ್ಟಿದ್ದರೆ ಅವನೇ ಶ್ರೀಮಂತನಲ್ಲವೆ? ಮನಸ್ಸಿನಲ್ಲಿ ತೃಪ್ತಿಯಿರುವವನೇ ನಿಜವಾದ ಶ್ರೀಮಂತನು. ಕಾಮದಾಹವಿರುವವನೇ ಕೃಪಣನು, ಇವನೇ ದೀನನೂ ಹೌದು. ಇದನ್ನೆಲ್ಲ ತಿಳಿದು ಮನುಷ್ಯನು ಸಂತೃಪ್ತನಾಗಿಸಂತೋಷವಾಗಿರುವುದನ್ನು ಕಲಿಯಬೇಕು.</p>
		<p class="text-center">ಸಂತೃಪ್ತಿಯಿಂದಲೇ ಆನಂದವು ದೊರಕುತ್ತದೆ.</p>
	</section>
	<section class="level1 numbered" epub:type="chapter" role="doc-chapter" id="id-10.12">
		<h1 class="level1-title" epub:type="title"><span class="date">ಅಕ್ಟೋಬರ್ 12</span><br /><span class="num">286.</span> ಪುಸ್ತಕವು ಹೀಗೆನ್ನುತ್ತದೆ</h1>
		<p class="shloka">ತೈಲಾದ್ ರಕ್ಷೇತ್ ಜಲಾದ್ ರಕ್ಷೇತ್ ರಕ್ಷೇತ್ ಶಿಥಿಲಬಂಧನಾತ್।<br/>ಮೂರ್ಖಹಸ್ತೇ ನ ದಾತವ್ಯಮ್ ಏವಂ ವದತಿ ಪುಸ್ತಕಮ್॥</p>
		<p class="shloka-meaning">ನನ್ನನ್ನು ಎಣ್ಣೆಯ ದೆಸೆಯಿಂದ, ನೀರಿನ ದೆಸೆಯಿಂದ, ಶಿಥಿಲವಾದ ಬೈಂಡಿಂಗ್ನ ದೆಸೆಯಿಂದ ಕಾಪಾಡಬೇಕು; ಮತ್ತು ನನ್ನನ್ನು ಮೂರ್ಖನ ಕೈಯಲ್ಲಿ ಕೊಡಬಾರದು—ಎಂದು ಪುಸ್ತಕವು ಹೇಳುತ್ತದೆ.</p>
		<p class="description">ಸರಸ್ವತೀದೇವಿಯ ಸಾಕಾರಸ್ವರೂಪವೇ ಪುಸ್ತಕವು. ಪುಸ್ತಕವೆಂದರೆ ಜ್ಞಾನಭಂಡಾರ, ಪುಸ್ತಕವು ಪ್ರತಿಯೊಬ್ಬ ಮಾನವನಿಗೂ ಆಜನ್ಮಪರ್ಯಂತವಾದ ಆಸ್ತಿ ; ಮಾನವಕುಲಕ್ಕೇ ವರಪ್ರಸಾದವೆಂದರೆ ಪುಸ್ತಕ ಅಥವಾ ಗ್ರಂಥಗಳು. ಪುಸ್ತಕಗಳನ್ನು ಜೋಪಾನವಾಗಿ ಶಾಶ್ವತವಾಗಿ ಎಚ್ಚರಿಕೆಯಿಂದ ಕಾಪಾಡುವ ಕ್ರಮವನ್ನು ಪುಸ್ತಕವು ತಾನೇ ಹೀಗೆ ಇಲ್ಲಿ ಹೇಳುತ್ತಿದೆ:</p>
		<ol>
			<li><strong>ಎಣ್ಣೆಯ ದೆಸೆಯಿಂದ ಕಾಪಾಡಬೇಕು</strong>—ಪುಸ್ತಕಗಳಿಗೆ ಎಣ್ಣೆಯು ಬೀಳಬಾರದು. ಎಣ್ಣೆಯು ತಾಕಿತೆಂದರೆ ಆ ಪುಸ್ತಕವು ಹಾಳಾಗಿ ಹೋಗುತ್ತದೆ. ಎಣ್ಣೆಯು ಬಿದ್ದಿತೆಂದರೆ ಆ ಪುಸ್ತಕವನ್ನು ಜಿರಳೆಗಳು, ಇರುವೆಗಳು, ಹಾಗೂ ಇಲಿಗಳು ಕತ್ತರಿಸಿ ನಾಶಮಾಡಿಬಿಡುತ್ತವೆ!</li>
			<li><strong>ನೀರಿನಿಂದ ಕಾಪಾಡಬೇಕು</strong>—ಪುಸ್ತಕಗಳಿಗೆ ನೀರು ಬಿದ್ದಿತೆಂದರೆ ಹಾಳೆಗಳೆಲ್ಲ ನಾಶವಾಗಿಬಿಡುತ್ತವೆ. ಪುಸ್ತಕವು ನೀರಿನಲ್ಲಿ ಮುಳುಗಿದ ರಂತೂ ಪೂರಾ ಹಾಳಾಗಿಹೋಗುತ್ತದೆ.</li>
			<li><strong>ಶಿಥಿಲಬಂಧನದಿಂದ ಕಾಪಾಡಬೇಕು</strong>—ಪುಸ್ತಕಗಳು ಗಟ್ಟಿಯಾಗಿರಬೇಕಾದರೆ ಅವುಗಳ ಬೈಂಡಿಂಗ್ ಗಟ್ಟಿಯಾಗಿರಬೇಕು. ಅಗ್ಗದ ಬೈಂಡಿಂಗ್ ಮಾಡಿಸಿದರೆ ಹಾಳೆಗಳೆಲ್ಲ ಕಿತ್ತುಕೊಂಡು ಬಂದು ಪುಸ್ತಕವು ನಾಶವಾಗಿಬಿಡುತ್ತದೆ. ಒಳ್ಳೊಳ್ಳೆಯ ಪುಸ್ತಕಗಳಿಗೆ ಗಟ್ಟಿಯಾದ ಬೈಂಡಿಂಗ್ ನ್ನು ಮಾಡಿಸಬೇಕು.</li>
			<li><strong>ಮೂರ್ಖರ ಕೈಗೆ ಕೊಡಬಾರದು</strong>—ವಿದ್ಯೆಯ ಮಹತ್ತ್ವವನ್ನು ಅರಿಯದವರೇ ಮೂರ್ಖರು. ಪುಸ್ತಕದ ಬೆಲೆಯನ್ನು ತಿಳಿಯದವರಿಗೆ ಪುಸ್ತಕವನ್ನು ಕೊಡಲೇಬಾರದು. ಮಂಗನ ಕೈಗೆ ಮಾಣಿಕ್ಯವನ್ನು ಕೊಡಬಾರದಷ್ಟೆ?</li>
		</ol>
		<p class="text-center">ಪುಸ್ತಕಗಳನ್ನು ಚೆನ್ನಾಗಿ ರಕ್ಷಿಸಿಕೊಳ್ಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.13">
		<h1 class="level1-title" epub:type="title"><span class="date">ಅಕ್ಟೋಬರ್ 13</span><br /><span class="num">287.</span> ಸುಖದುಃಖಚಕ್ರವಿದು</h1>
		<p class="shloka">ಸುಖಸ್ಯಾನಂತರಂ ದುಃಖಂ ದುಃಖಸ್ಯಾನಂತರಂ ಸುಖಮ್।<br/>ಚಕ್ರವತ್ ಪರಿವರ್ತಂತೇ ದುಃಖಾನಿ ಚ ಸುಖಾನಿ ಚ॥</p>
		<p class="shloka-meaning">ಸುಖವಾದ ಮೇಲೆ ದುಃಖ, ದುಃಖವಾದಮೇಲೆ ಸುಖ; ಹೀಗೆ ಸುಖಗಳೂ ದುಃಖಗಳೂ ಚಕ್ರದಂತೆ ಸುತ್ತುತ್ತಿರುತ್ತವೆ.</p>
		<p class="description">ಪ್ರತಿಯೊಬ್ಬ ಮನುಷ್ಯನೂ ಸುಖವನ್ನೇ ಬಯಸುತ್ತಾನೆಯೇ ಹೊರತು ದುಃಖವನ್ನು ಯಾವನೂ ಬಯಸುವುದಿಲ್ಲ. ದೇವಸ್ಥಾನಗಳಿಗೆ ಹೋಗಿ ಎಲ್ಲರೂ ಸುಖವನ್ನೇ ಕೊಡುವಂತೆ ದೇವರನ್ನು ಪ್ರಾರ್ಥಿಸುತ್ತಾರಲ್ಲವೆ? ದುಃಖ, ರೋಗ, ಅವಮಾನ, ಬಡತನಗಳನ್ನು ಕೊಡುವಂತೆ ಯಾರೂ ದೇವರುಗಳ ಸಂನಿಧಾನದಲ್ಲಿ ಸಂಕಲ್ಪಗಳನ್ನು ಮಾಡಿಸುವುದಿಲ್ಲ. ಆದರೆ ಬರೀ ಸುಖಗಳನ್ನೇ ಹೊಂದುತ್ತಿರುವವರು ಯಾರಾದರೂ ಇದ್ದಾರೆಯೆ? ಇಡೀ ಜೀವಮಾನದಲ್ಲಿ ದುಃಖಗಳನ್ನೇ ಪಡೆಯದಿರುವವರು ಯಾರಾದರೂ ಇರಬಹುದೆ? ಎಂದರೆ ಅಂಥವರು ಒಬ್ಬರೂ ಇಲ್ಲ.</p>
		<p class="description">ಏಕೆಂದರೆ ಪ್ರತಿಯೊಬ್ಬ ಮಾನವನ ಜೀವನದಲ್ಲಿಯೂ ಸುಖದುಃಖಗಳು ಹೆಣೆದುಕೊಂಡೇ ಇರುತ್ತವೆ. ಸುಖವಿಲ್ಲದೇ ದುಃಖವಿಲ್ಲ, ದುಃಖವಿಲ್ಲದೆ ಸುಖವೂ ಇಲ್ಲ. ಒಂದು ಸುಖ ಬಂದಿತೆಂದರೆ ಅದರೊಂದಿಗೇ ಹತ್ತು ದುಃಖಗಳೂ ಬರುತ್ತವೆ. ಅದರಂತೆಯೇ ಒಂದು ದುಃಖ ಬಂದಿತೆಂದರೆ ಅದರೊಂದಿಗೇ ನಾಲ್ಕಾರು ಸುಖಗಳೂ ಬಂದೊದಗುತ್ತವೆ. ಸುಖದ ಜೊತೆಯಲ್ಲಿ ದುಃಖವೂ, ದುಃಖದ ಜೊತೆಯಲ್ಲಿ ಸುಖವೂ ಸೇರಿಕೊಂಡೇ ಸ್ನೇಹಿತರಂತೆ ಬರುತ್ತಲೇ ಇರುತ್ತವೆ.</p>
		<p class="description">ಒಂದು ಚಕ್ರದಲ್ಲಿ ಅನೇಕ ಕಡ್ಡಿಗಳಿರುತ್ತವೆ. ಒಂದು ಕಡ್ಡಿಯು ಒಮ್ಮೆ ಮೇಲಕ್ಕೆ ಹೋಯಿತೆಂದರೆ ಅದೇ ಕಡ್ಡಿಯು ಅನಂತರ ಕೆಳಕ್ಕೆ ಬರಲೇಬೇಕಲ್ಲವೆ? ಸುತ್ತುತ್ತಿರುವ ಚಕ್ರದಲ್ಲಿ ಕಡ್ಡಿಗಳೂ ಸುತ್ತುತ್ತಿರುತ್ತವೆ. ಹಾಗೆಯೇ ಸುತ್ತುತ್ತಿರುವ ಈ ಸಂಸಾರಚಕ್ರದಲ್ಲಿ ಸುಖದುಃಖಗಳು ಒಂದಾದಮೇಲೆ ಮತ್ತೊಂದರಂತೆ ಹರಿದುಬರುತ್ತಲೇ ಇರುತ್ತವೆ. ಇದೇ ಸಂಸಾರಚಕ್ರ. ಇದನ್ನು ತಿಳಿದು ಮಾನವನು ಶಾಂತವಾಗಿರಬೇಕು.</p>
		<p class="text-center">ಸುಖದುಃಖಗಳ ಮಿಶ್ರಣವೇ ಸಂಸಾರದ ರಹಸ್ಯ.</p>
	</section>
	<section class="level1 numbered" epub:type="chapter" role="doc-chapter" id="id-10.14">
		<h1 class="level1-title" epub:type="title"><span class="date">ಅಕ್ಟೋಬರ್ 14</span><br /><span class="num">288.</span> ಆರು, ನಾಲ್ಕು, ಎರಡು</h1>
		<p class="shloka">ಷಟ್ಕರ್ಣೋ ಭಿದ್ಯತೇ ಮಂತ್ರಃ ಚತುಷ್ಕರ್ಣಃ ಸ್ಥಿರೋ ಭವೇತ್।<br/>ದ್ವಿಕರ್ಣಸ್ಯ ಚ ಮಂತ್ರಸ್ಯ ಬ್ರಹ್ಮಾಪ್ಯಂತಂ ನ ಗಚ್ಛತಿ॥</p>
		<p class="shloka-meaning">ಆರು ಕಿವಿಗಳಿಗೆ ಬಿದ್ದ ಮಂತ್ರಾಲೋಚನೆಯು ರಟ್ಟಾಗಿ ಬಯಲಾಗಿಬಿಡುತ್ತದೆ, ನಾಲ್ಕೇ ಕಿವಿಗಳಲ್ಲಿದ್ದರೆ ಆಗ ಸ್ಥಿರವಾಗಿರುತ್ತದೆ; ಆದರೆ ಎರಡೇ ಕಿವಿಗಳಿಗೆ ಸೀಮಿತವಾಗಿರುವ ಗೋಪ್ಯವಾದ ಮಂತ್ರಾಲೋಚನೆಯನ್ನು ಬ್ರಹ್ಮನೂ ಭೇದಿಸಲಾರನು.</p>
		<p class="description">ಸಂಸಾರವೆಂಬುದು ಗುಟ್ಟಾದ ರಹಸ್ಯವಾದ ವಿಷಯ. ಪ್ರತಿಯೊಬ್ಬನ ಸಂಸಾರದಲ್ಲಿಯೂ ಮಂತ್ರಾಲೋಚನೆಯೆಂಬುದು ಸಾಧಾರಣವಾಗಿ ಇದ್ದೇ ಇರುತ್ತದೆ. ಸಂಸಾರದ ಕೆಲವು ವಿಷಯಗಳನ್ನು ಎಲ್ಲರಿಗೂ ಹೇಳಬೇಕು. ಆದರೆ ಇನ್ನು ಕೆಲವು ವಿಚಾರಗಳನ್ನು ಎಲ್ಲರಿಗೂ ಹೇಳಬಾರದು. ಇದು ಸಂಸಾರದ ರಹಸ್ಯ. ಇದನ್ನು ಗುಟ್ಟಾಗಿಯೇ ಇಟ್ಟಿರಬೇಕು. ಮತ್ತೊಬ್ಬರಿಗೆ ಹೇಳಿಬಿಟ್ಟರೆ ಆ ಗುಟ್ಟು ರಟ್ಟಾಗಿಬಿಟ್ಟು ಬಯಲಾಗಿಬಿಡುತ್ತದೆ. ಹೇಗೆಂದರೆ:</p>
		<p class="description">ಆರು ಕಿವಿಗಳಿಗೆ ಬಿದ್ದ ರಹಸ್ಯವು ರಟ್ಟಾಗಿಬಿಡುತ್ತದೆ. ಆರು ಕಿವಿಗಳೆಂದರೆ ಮೂರು ಜನಗಳು ಎಂದರ್ಥ. ತನ್ನ ಸಂಸಾರದ ಗೋಪ್ಯವಿಷಯಗಳು ಕೇವಲ ಮೂವರಿಗೆ ತಿಳಿದುಬಿಟ್ಟರೆ ಅವರಿಂದ ನೂರಾರು, ಸಹಸ್ರಾರು ಜನಗಳಿಗೆ ಗೊತ್ತಾಗಿಬಿಡುತ್ತದೆಯಲ್ಲವೆ? ಆದ್ದರಿಂದ ಕುಟುಂಬದ ಆಂತರಿಕ ರಹಸ್ಯಗಳನ್ನು ಮೂರನೆಯವರಿಗೆ ತಿಳಿಸಲೇ ಬಾರದು. ಇನ್ನು ನಾಲ್ಕು ಕಿವಿಗಳಲ್ಲಿಯೇ ಇದ್ದರೆ ಎಂದರೆ ಇಬ್ಬರಲ್ಲಿಯೇ ಇದ್ದರೆ ಅಂಥ ರಹಸ್ಯವು ಬಯಲಾಗುವುದಿಲ್ಲ. ಇದು ಉತ್ತಮ ದಂಪತಿಗಳ, ತಂದೆಮಕ್ಕಳ ಆದರ್ಶ. ಇನ್ನು ಎರಡೇ ಕಿವಿಗಳಲ್ಲಿಯೇ ಇದ್ದರಂತೂ ಅದನ್ನು ಬ್ರಹ್ಮನೂ ಭೇದಿಸಲಾರನು. ಎರಡೇ ಕಿವಿಗಳೆಂದರೆ ಒಬ್ಬನೇ ಎಂದರ್ಥ. ಒಬ್ಬನಲ್ಲಿಯೇ ಇರುವ ಗುಪ್ತಾಲೋಚನೆಗಳನ್ನು ಯಾವನೂ ಭೇದಿಸಲಾರನಷ್ಟೆ? ತನ್ನ ಸಂಸಾರದಲ್ಲಿ ಉಂಟಾಗಿರುವ ಅತ್ಯಂತ ನೋವಿನ ದುಃಖದ ಅಥವಾ ಸಂಕಟದ ವಿಷಯಗಳನ್ನು ಯಾರಿಗೂ ತಿಳಿಸದೇ ತನ್ನಲ್ಲಿಯೇ ಇಟ್ಟುಕೊಂಡಿರುವವನೇ ವಿವೇಕಿ ಹಾಗೂ ಬುದ್ಧಿವಂತನು. ಯಾರೊಬ್ಬರಿಗೂ ಈ ವಿಷಯವನ್ನು ಬುದ್ಧಿವಂತನು ತಿಳಿಸಬಾರದು.</p>
		<p class="text-center">ಮಂತ್ರಾಲೋಚನೆಯು ಗೋಪ್ಯವಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.15">
		<h1 class="level1-title" epub:type="title"><span class="date">ಅಕ್ಟೋಬರ್ 15</span><br /><span class="num">289.</span> ವೃದ್ಧರಿಗೆ ಮಾಯೆಯಿದು</h1>
		<p class="shloka">ಜೀರ್ಯಂತಿ ಜೀರ್ಯತಃ ಕೇಶಾಃ ದಂತಾ ಜೀರ್ಯಂತಿ ಜೀರ್ಯತಃ।<br/>ಜೀವನಾಶಾ ಧನಾಶಾ ಚ ಜೀರ್ಯತೋಽಪಿ ನ ಜೀರ್ಯತಿ॥</p>
		<p class="shloka-meaning">ಮುದುಕನಾಗುತ್ತಾ ಹೋದಂತೆಲ್ಲ ಕೂದಲುಗಳು ನೆರೆಯುತ್ತಾ ಹೋಗುತ್ತವೆ, ಹಲ್ಲುಗಳೂ ಉದುರುತ್ತಾ ಹೋಗುತ್ತವೆ. ಆದರೆ ಇನ್ನೂ ಬದುಕಿರಬೇಕೆಂಬ ಆಶೆಯೂ ಮತ್ತು ಇನ್ನೂ ಹೆಚ್ಚಾಗಿ ಹಣವು ಬೇಕೆಂಬ ಆಶೆಯೂ ಮುದಿಯಾಗುವುದಿಲ್ಲ.</p>
		<p class="description">ಮನುಷ್ಯನಾಗಿ ಹುಟ್ಟಿದ ಮೇಲೆ ಬಾಲ್ಯ, ಕೌಮಾರ, ಯೌವನಗಳು ಬಂದು ಕಳೆದಮೇಲೆ ಮುದಿತನವೂ ತಾನೇ ತಾನಾಗಿ ಬಂದೇ ಬರುತ್ತದೆ. ಇದಕ್ಕೇ ವಾರ್ಧಕ್ಯ ಎಂದು ಹೆಸರು. ಯಾರೂ ಬಯಸದ, ಆದರೆ ಯಾರನ್ನೂ ಬಿಡದ ಅನಿಷ್ಟವಾದ ರೋಗವೆಂದರೆ ಮುದಿತನ. ಈ ಮುದಿತನವು ಮಾನವರಿಗೆ ಶಾಪವೇ ಸರಿ. ಎಲ್ಲ ಇಂದ್ರಿಯಗಳೂ ದುರ್ಬಲಗೊಳ್ಳುತ್ತಾ ಹೋಗುತ್ತವೆ. ಏನನ್ನು ಮಾಡಲೂ ಉತ್ಸಾಹವಿರುವು ದಿಲ್ಲ. ಈ ವೃದ್ಧರನ್ನು ಕಂಡರೆ ಯಾರಿಗೂ ಪ್ರೀತಿಯು ಉಂಟಾಗುವುದಿಲ್ಲ.</p>
		<p class="description">ವೃದ್ಧರಾದರೆ ಕೂದಲುಗಳೆಲ್ಲ ನೆರೆಯುತ್ತವೆ, ಹಲ್ಲುಗಳೆಲ್ಲ ಉದು ರುತ್ತಾ ಹೋಗುತ್ತವೆ, ಕೈ ಕಾಲು ಕಣ್ಣು ಕಿವಿಗಳಲ್ಲಿ ಶಕ್ತಿಗಳು ಕುಂದುತ್ತಾ ಹೋಗುತ್ತವೆ. ಇಷ್ಟಾದರೂ ಸಂಸಾರದಿಂದ ವೈರಾಗ್ಯವಾಗಲೀ ಭಗವದ್ ಭಕ್ತಿಯಾಗಲೀ ಉಂಟಾಗುವುದಿಲ್ಲವಲ್ಲ! ತೊಂಬತ್ತೊಂಬತ್ತು ವರ್ಷದ ಮುದುಕನಾಗಿದ್ದರೂ ಇನ್ನೂ ಬದುಕಿರಬೇಕೆಂಬ ಆಶೆಯೂ, ಇನ್ನೂ ಹಣವನ್ನು ಸಂಪಾದಿಸಿ ಕೂಡಿಹಾಕಬೇಕೆಂಬ ಆಶೆಯೂ ಆತನಲ್ಲಿ ಚುರುಕಾಗಿರುತ್ತದೆ. ತನಗೆ ವಯಸ್ಸಾಗಿದ್ದು ತನ್ನ ಕರ್ತವ್ಯವೆಲ್ಲ ಪೂರೈಸಿರುವುದರಿಂದ ತಾನು ಕೃತಾರ್ಥನಾದೆನೆಂದು ವೃದ್ಧನು ತಿಳಿಯಬೇಕಲ್ಲವೆ? ಇಲ್ಲಾ. ಇನ್ನೂ ಬದುಕಿದ್ದು ಏನೇನನ್ನೋ ಸಾಧಿಸಬೇಕೆಂದಿರುತ್ತಾನಲ್ಲ. ಅಬ್ಬಾ! ಇದೇ ಭಗವಂತನ ಮಾಯೆಯೆಂಬುದು. ಆಶೆಯು ದಿನದಿಂದ ದಿನಕ್ಕೆ ಚಿಗುರುತ್ತಾ ಹೋಗುತ್ತದೆ; ಮುದಿತನವು ಬಂದರೂ ದುರಾಶೆಯು ಮಾತ್ರಾ ಕಡಿಮೆಯಾಗುವುದಿಲ್ಲ, ಏನಿದಾಶ್ಚರ್ಯ! ಮನುಷ್ಯನು ಮುದಿತನ ಬಂದಂತೆಲ್ಲಾ ಸಂತೃಪ್ತನಾಗಿ ಶಾಂತನಾಗಿರುವುದನ್ನು ಕಲಿಯಬೇಕು.</p>
		<p class="text-center">ಹಣದ ಆಶೆಗೆ ಕೊನೆಯೆಂಬುದೇ ಇರುವುದಿಲ್ಲ.</p>
	</section>
	<section class="level1 numbered" epub:type="chapter" role="doc-chapter" id="id-10.16">
		<h1 class="level1-title" epub:type="title"><span class="date">ಅಕ್ಟೋಬರ್ 16</span><br /><span class="num">290.</span> ಈ ನಾಲ್ಕೂ ದಂಡ!</h1>
		<p class="shloka">ಅಗುಣಸ್ಯ ಹತಂ ರೂಪಮ್ ಅಶೀಲಸ್ಯ ಹತಂ ಕುಲಮ್।<br/>ಅಸಿದ್ಧೇಸ್ತು ಹತಾ ವಿದ್ಯಾ ಅಭೋಗಸ್ಯ ಹತಂ ಧನಮ್॥</p>
		<p class="shloka-meaning">ಗುಣವಿಲ್ಲದವನ ಸುಂದರವಾದ ರೂಪವು ದಂಡ, ಶೀಲವಿಲ್ಲದವನ ಶ್ರೇಷ್ಠವಾದ ವಂಶವು ವ್ಯರ್ಥ, ಸಿದ್ಧಿರಹಿತನ ವಿದ್ಯೆಯು ಹಾಳು, ತಾನು ಸ್ವತಃ ಭೋಗಿಸದವನ ಹಣವೂ ದಂಡ.</p>
		<ol>
			<li><strong>ಗುಣವಿಲ್ಲದವನ ರೂಪವು ದಂಡ</strong>: ವರನು ನೋಡಲು ತುಂಬಾ ಸುಂದರಮೂರ್ತಿ; ಬಣ್ಣ, ಎತ್ತರ, ಗಾತ್ರ, ಮೈಕಟ್ಟು, ಕಣ್ಣು, ಮೂಗು, ಮುಖ—ಎಲ್ಲವೂ ಸೊಗಸಾಗಿವೆ; ಆದರೆ ಗುಣವಂತನಲ್ಲ. ಅವನಲ್ಲಿ ಅನೇಕ ದುರ್ಗುಣಗಳು ತುಂಬಿಬಿಟ್ಟಿದ್ದರೆ ಅವನ ಆ ಸೌಂದರ್ಯಕ್ಕೆ ಬೆಲೆಯೇ ಇಲ್ಲ. ಗುಣವಿದ್ದರೇ ಸೌಂದರ್ಯಕ್ಕೆ ಬೆಲೆ.</li>
			<li><strong>ಶೀಲವಿಲ್ಲದವನ ವಂಶ ವ್ಯರ್ಥ</strong>: ಹುಡುಗನ ವಂಶವು ಅತ್ಯಂತ ಪ್ರಶಸ್ತವಾಗಿದೆ. ಅಗ್ನಿಹೋತ್ರಿಗಳ ವಂಶ, ವೇದಪುರುಷರ ವಂಶ, ವಿದ್ಯಾವಂತರ ವಂಶವೇ ಹೌದು. ಸಂತೋಷ. ಆದರೆ, ಆ ಹುಡುಗನಲ್ಲಿ ಶೀಲವೇ ಇಲ್ಲ—ಎಂದಾದರೆ ಆ ವಂಶಕ್ಕೆ ಏನೇನೂ ಬೆಲೆಯಿಲ್ಲ. ಚಾರಿತ್ರ್ಯವಿದ್ದರೇ ಅವನ ಆ ವಂಶಕ್ಕೆ ಬೆಲೆ.</li>
			<li><strong>ಸಿದ್ಧಿಸದ ವಿದ್ಯೆ ದಂಡ</strong>: ವಿದ್ಯೆಯು ಬೇಕೇ ಬೇಕು. ಆದರೆ ಅವನಿಗೆ ಆ ವಿದ್ಯೆಯು ಇನ್ನೂ ಸಂಪೂರ್ಣವಾಗಿ ಸಿದ್ಧಿಯಾಗಿಲ್ಲ ಎಂದಾದರೆ, ಸಂಪೂರ್ಣವಾಗಿ ಅರ್ಥವಾಗಿಲ್ಲ ಎಂದಾದರೆ ಆ ವಿದ್ಯೆಯಿಂದ ಪ್ರಯೋಜನವೇನು? ಅರ್ಧಂಬರ್ಧ ವಿದ್ಯೆಯಿಂದ ಯಾರಿಗೂ ಪ್ರಯೋಜನವಿಲ್ಲ. ಸಿದ್ಧಿಸಿದಾಗಲೇ ಅದು ವಿದ್ಯೆ ಎನಿಸುತ್ತದೆ.</li>
			<li><strong>ಅನುಭವಿಸದವನ ಹಣವು ದಂಡ</strong>: ತಾನು ಕಷ್ಟಪಟ್ಟು ಹಣವನ್ನು ಸಂಪಾದಿಸಿರುವುದು ಖರ್ಚುಮಾಡುವುದಕ್ಕಾಗಿಯೇ ಅಲ್ಲವೆ? ತನ್ನಲ್ಲಿ ಹಣವಿರುವುದೇ ತನಗೆ ಇಷ್ಟವಾದ ವಸ್ತುಗಳನ್ನು ಅನುಭವಿಸಿ ತಾನು ಸಂತೋಷಪಡುವುದಕ್ಕಾಗಿ. ಖರ್ಚನ್ನು ಮಾಡದೇ ಹೋದರೆ, ತಾನೂ ಹಣವನ್ನನುಭವಿಸದೇ ಹೋದರೆ ಅಂಥ ಹಣವೂ ದಂಡ.</li>
		</ol>
		<p class="text-center">ರೂಪಕ್ಕೆ ತಕ್ಕ ಸದ್ಗುಣಗಳಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.17">
		<h1 class="level1-title" epub:type="title"><span class="date">ಅಕ್ಟೋಬರ್ 17</span><br /><span class="num">291.</span> ಇಂಥ ಮಾತು ಗ್ರಾಹ್ಯವೇ</h1>
		<p class="shloka">ಯುಕ್ತಿಯುಕ್ತಂ ವಚೋ ಗ್ರಾಹ್ಯಂ ಬಾಲಾದಪಿ ಶುಕಾದಪಿ।<br/>ಅನ್ಯತ್ ತೃಣಮಿವ ತ್ಯಾಜ್ಯಮ್ ಅಪ್ಯುಕ್ತಂ ಪದ್ಮಜನ್ಮನಾ॥</p>
		<p class="shloka-meaning">ಯುಕ್ತಿಯಿಂದ ಕೂಡಿದ್ದರೆ ಅಂಥ ಮಾತನ್ನು ಬಾಲನಿಂದಲೂ ಗಿಣಿಯಿಂದಲೂ ಸ್ವೀಕರಿಸಬೇಕು, ಆದರೆ ಯುಕ್ತಿಗೆ ವಿರುದ್ಧವಾಗಿದ್ದರೆ ಅಂಥ ಮಾತನ್ನು ಬ್ರಹ್ಮನೇ ಹೇಳಿದರೂ ಅದನ್ನು ಹುಲ್ಲಿನಂತೆ ಬಿಸಾಡಬೇಕು.</p>
		<p class="description">ಒಬ್ಬರ ಮಾತನ್ನು ಕೇಳುವಾಗ ಆ ಮಾತು ಹೇಗಿದೆ? ಎನ್ನುವುದು ಮುಖ್ಯವೇ ಹೊರತು ಯಾರು ಹೇಳಿದ್ದಾರೆ? ಎಂಬುದು ಮುಖ್ಯವಲ್ಲ. ಯುಕ್ತಿಯಿಂದ ಕೂಡಿರುವ ನ್ಯಾಯಬದ್ಧವಾದ ಮಾತನ್ನು ಯಾರೇ ಹೇಳಿರಲಿ, ಅದನ್ನು ಕೇಳಬೇಕು, ಸ್ವೀಕರಿಸಬೇಕು. ಚಿಕ್ಕ ಮಕ್ಕಳೇ ಹೇಳಿದರೂ ಗಿಳಿಯೇ ಹೇಳಿದರೂ ನ್ಯಾಯವಾಗಿದ್ದರೆ ಅಂಥ ಮಾತುಗಳನ್ನು ನಾವು ಗೌರವಿಸಬೇಕು. ಮಕ್ಕಳು ‘ಬಟ್ಟೆಗೆ ಬೆಂಕಿಯು ಹತ್ತಿಕೊಂಡಿದೆ’ ಎಂದು ಹೇಳಿದರೆ, ‘ಇದು ಮಕ್ಕಳು ಆಡಿದ ಮಾತು’ ಎಂದು ತಿರಸ್ಕರಿಸಬಾರದು. ಅದು ದಿಟವಾಗಿದ್ದರೆ, ಅಂಥ ಮಾತನ್ನು ಮಕ್ಕಳಿಂದಲೂ ಸ್ವೀಕರಿಸಬೇಕು. ಇಲ್ಲಿ ಚಿಕ್ಕವರು, ದೊಡ್ಡವರು ಎನ್ನುವುದು ಮುಖ್ಯವಲ್ಲ. ಮಾತುಗಳು ಯುಕ್ತಿಯುಕ್ತವಾಗಿವೆಯೇ? ಎಂಬುದಷ್ಟೇ ಮುಖ್ಯ.</p>
		<p class="description">ಇನ್ನು, ಅನುಭವಕ್ಕೆ ಅಥವಾ ತರ್ಕಕ್ಕೆ ವಿರುದ್ಧವಾಗಿ ಯಾರೇ ಹೇಳಿದರೂ ಆ ಮಾತುಗಳನ್ನು ಹುಲ್ಲಿನಂತೆ ಬಿಸಾಡಿಬಿಡಬೇಕು. ಬೆಂಕಿಯು ತಣ್ಣಗಿರುತ್ತದೆ ಎಂದು ಯಾರೇ ಹೇಳಿದರೂ ಅದು ಯುಕ್ತಿಗೆ ವಿರುದ್ಧವಾಗಿರುತ್ತದೆ. ಹಾಲು ಕಪ್ಪಗಿರುತ್ತದೆ ಎಂದು ಬ್ರಹ್ಮನೇ ಹೇಳಿದರೂ ಆ ಮಾತು ಅನುಭವಕ್ಕೆ ವಿರುದ್ಧ. ಸಕ್ಕರೆಯು ಕಹಿಯಾಗಿರುತ್ತದೆ ಎಂದು ದೇವರೇ ಹೇಳಿದರೂ ಆ ಮಾತುಗಳು ಸ್ವೀಕಾರ್ಯವಲ್ಲ. ಇಲ್ಲಿ ಹುಡುಗರು ಮುದುಕರು, ಬಡವ ಶ್ರೀಮಂತ, ಭಿಕ್ಷುಕ ರಾಜ, ಗಂಡಸು ಹೆಂಗಸು, ಗುರುಗಳು ಶಿಷ್ಯರು—ಎಂಬುದು ಮುಖ್ಯವಲ್ಲ. ಇವರ ಮಾತು ಸತ್ಯವೇ? ಅಲ್ಲವೆ? ಎಂಬುದೇ ಮುಖ್ಯ. ದೊಡ್ಡವರೂ ಚಿಕ್ಕವರೂ ಯಾರೇ ಹೇಳಿದರೂ ನ್ಯಾಯಬದ್ಧವಾಗಿದ್ದರೆ ಅದನ್ನು ಎಲ್ಲರೂ ಒಪ್ಪಲೇ ಬೇಕು.</p>
		<p class="text-center">ನ್ಯಾಯಯುಕ್ತವಾದ ಮಾತುಗಳನ್ನು ಸ್ವೀಕರಿಸಲೇಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.18">
		<h1 class="level1-title" epub:type="title"><span class="date">ಅಕ್ಟೋಬರ್ 18</span><br /><span class="num">292.</span> ಇಂಥವನಿಗೆ ಇಲ್ಲಿಯೇ ಸ್ವರ್ಗ!</h1>
		<p class="shloka">ಯಸ್ಯ ಪುತ್ರೋ ವಶೀಭೂತೋ ಭಾರ್ಯಾ ಛಂದಾನುಗಾಮಿನೀ।<br/>ವಿಭವೈಶ್ಚ ಸುಸಂತುಷ್ಟಃ ತಸ್ಯ ಸ್ವರ್ಗ ಇಹೈವ ಹಿ॥</p>
		<p class="shloka-meaning">ಯಾವಾತನಿಗೆ ವಿದ್ಯಾವಿನೀತನಾದ ಪುತ್ರನಿದ್ದಾನೆಯೋ, ತನ್ನ ಇಷ್ಟದಂತೆ ನಡೆದುಕೊಳ್ಳುವ ಪ್ರಿಯಳಾದ ಪತ್ನಿ ಇದ್ದಾಳೆಯೋ, ಮತ್ತು ಯಾವಾತನು ಇಷ್ಟವಾದ ಸಂಪತ್ತುಗಳಿಂದ ಕೂಡಿಕೊಂಡು ಸದಾ ಸಂತುಷ್ಟನಾಗಿರುತ್ತಾನೆಯೋ ಅಂಥವನಿಗೆ ಇಲ್ಲಿಯೇ ಸ್ವರ್ಗವು.</p>
		<p class="description">ಸ್ವರ್ಗವೆಂದರೆ ಸುಖ ಸಂತೋಷ ಆನಂದಗಳು ತುಂಬಿರುವ ಲೋಕ. ಸ್ವರ್ಗದಲ್ಲಿ ಯಾವಾಗಲೂ ಆನಂದ, ಯಾವಾಗಲೂ ತೃಪ್ತಿ, ಯಾವಾಗಲೂ ಸಂತೋಷ—ಎಂದು ಶಾಸ್ತ್ರಗಳು ವರ್ಣಿಸುತ್ತವೆ. ಇದು ಸಾಮಾನ್ಯವಾಗಿ ಪುಣ್ಯವಂತರಿಗೆ ಸತ್ತಮೇಲೆಯೇ ದೊರಕುವ ಲೋಕ. ಇದನ್ನು ಕಂಡವರಾರೂ ಇಲ್ಲ, ಇದು ನಂಬಿಕೆ ಮಾತ್ರ. ಆದರೆ ಈ ಮುಂದಿನ ಮೂರು ಪದಾರ್ಥಗಳು ಇದ್ದುಬಿಟ್ಟರೆ ಅಂಥವನಿಗೆ ಈ ಲೋಕದಲ್ಲಿಯೇ ಸ್ವರ್ಗವು ದೊರಕಿದಂತೆ. ಇದೇ ಅವನಿಗೆ ಸ್ವರ್ಗಲೋಕವಾಗಿಬಿಡುತ್ತದೆ. ಆ ಮೂರು ವಸ್ತುಗಳು ಯಾವುವೆಂದರೆ:</p>
		<ol>
			<li><strong>ವಶೀಪುತ್ರ</strong>—ಯೋಗ್ಯನಾದ, ವಿದ್ಯಾವಿನಯಗಳಿಂದ ಕೂಡಿರುವ ಸತ್ಪುತ್ರ, ತಂದೆತಾಯಿಗಳ ಮಾತನ್ನು ಪಾಲಿಸುವಂಥ ಪುತ್ರ. ಧರ್ಮಸತ್ಯನಿಷ್ಠನಾಗಿ ಸಮಾಜದಲ್ಲಿ ಪ್ರತಿಷ್ಠಿತನಾಗಿರುವಂಥ ಯೋಗ್ಯ ಪುತ್ರ.</li>
			<li><strong>ಇಷ್ಟದಂತೆ ನಡೆಯುವ ಪತ್ನಿ</strong>—ಗಂಡನನ್ನು ಸಂತೋಷಗೊಳಿಸುತ್ತಾ ಕುಟುಂಬದ ಜವಾಬ್ದಾರಿಯನ್ನು ಹೊತ್ತುಕೊಂಡಿರುವ ಸಮರ್ಥಳಾದ ಪತ್ನಿಯು ಇದ್ದುಬಿಟ್ಟರೆ ಅವನಿಗೆ ಇನ್ನೇನು ಬೇಕು? ಗಂಡನ ಇಷ್ಟದಂತೆ ಸದಾ ನಡೆದುಕೊಳ್ಳುವ ಪತ್ನಿಯು ಗೃಹಲಕ್ಷ್ಮಿಯಲ್ಲವೆ?</li>
			<li><strong>ತುಂಬಿರುವ ಸಂಪತ್ತುಗಳು</strong>—ಆರೋಗ್ಯ, ಹಣಕಾಸು, ಯೋಗ್ಯರಾದ ಇಷ್ಟರಾದ ಬಂಧು ಮಿತ್ರರು, ಮನೆ ಮಠ, ಕೀರ್ತಿ, ವಾಹನಾದಿ ಸಂಪತ್ತುಗಳಿಂದ ಕೂಡಿರುವವನು. ಇಂಥ ಒಬ್ಬ ಗೃಹಸ್ಥನಿದ್ದರೆ ಅವನಿಗೆ ತನ್ನ ಮನೆಯೇ ಸ್ವರ್ಗಲೋಕವಾಗುತ್ತದೆಯಲ್ಲವೆ?</li>
		</ol>
		<p class="text-center">ನಿತ್ಯತೃಪ್ತಿ ಸಂತೋಷಗಳೇ ಸ್ವರ್ಗವು.</p>
	</section>
	<section class="level1 numbered" epub:type="chapter" role="doc-chapter" id="id-10.19">
		<h1 class="level1-title" epub:type="title"><span class="date">ಅಕ್ಟೋಬರ್ 19</span><br /><span class="num">293.</span> ಅಧ್ಯಯನಕ್ಕೆ ಇಬ್ಬರು</h1>
		<p class="shloka">ಏಕಸ್ತಪೋ ದ್ವಿರಧ್ಯಾಯೀ ತ್ರಿಭಿರ್ಗೀತಂ ಚತುಷ್ಪಥಃ।<br/>ಪಂಚ ಸಪ್ತ ಕೃಷೀಣಾಂ ಚ ಸಂಗ್ರಾಮೋ ಬಹುಭಿರ್ಜನೈಃ॥</p>
		<p class="shloka-meaning">ತಪಸ್ಸನ್ನು ಒಬ್ಬನೇ ಮಾಡಬೇಕು, ಅಧ್ಯಯನವನ್ನು ಮಾಡುವಾಗ ಇಬ್ಬರು ಬೇಕು, ಸಂಗೀತಕಛೇರಿಗೆ ಮೂರು ಜನಗಳು ಬೇಕು, ಪಾದಯಾತ್ರೆಮಾಡುವಾಗ ನಾಲ್ಕಾರು ಜನಗಳಾದರೂ ಬೇಕು, ಉಳುಮೆಮಾಡಬೇಕಾದರೆ ಆರೇಳು ಜನಗಳಾದರೂ ಬೇಕು, ಯುದ್ಧಮಾಡುವಾಗ ಅನೇಕರಿರಬೇಕು.</p>
		<ol>
			<li><strong>ತಪಸ್ಸಿಗೆ ಒಬ್ಬನೇ ಸಾಕು</strong>—ಸಂಧ್ಯಾ, ಜಪ, ಧ್ಯಾನ, ಮೌನ, ಶೌಚ, ಅಹಿಂಸೆ—ಇತ್ಯಾದಿ ತಪಸ್ಸನ್ನು ಆಚರಿಸುವಾಗ ಅವನಿಗೆ ಸಹಾಯಕ್ಕಾಗಿ ಮತ್ತಾರೂ ಬೇಕಾಗಿಲ್ಲ. ಒಬ್ಬಂಟಿಗನಾಗಿಯೇ ತಪಸ್ಸನ್ನು ಆಚರಿಸಬೇಕು.</li>
			<li><strong>ಅಧ್ಯಯನಕ್ಕೆ ಇಬ್ಬರು ಬೇಕು</strong>—ಪಾಠಗಳನ್ನು ಓದುವುದಕ್ಕೆ, ವೇದಮಂತ್ರಗಳನ್ನು ಅಧ್ಯಯನ ಮಾಡುವುದಕ್ಕೆ ಇಬ್ಬರಾದರೂ ಇರಬೇಕು. ಒಬ್ಬನೇ ಇದ್ದು ಅಧ್ಯಯನ ಮಾಡಿದರೆ ತಪ್ಪುತಪ್ಪಾಗಿ ಮಂತ್ರಗಳನ್ನು ಹೇಳುವುದಕ್ಕೆ ಅವಕಾಶವಾಗಬಹುದಲ್ಲವೆ?</li>
			<li><strong>ಸಂಗೀತಕ್ಕೆ ಮೂವರಾದರೂ ಬೇಕು</strong>—ಸಂಗೀತ ಕಛೇರಿಯು ರಸವತ್ತಾಗಬೇಕಾದರೆ ಹಾಡುವವನೊಬ್ಬ, ಶ್ರುತಿಮೀಟುವವನೊಬ್ಬ, ಪಕ್ಕವಾದ್ಯ ನುಡಿಸುವವನೊಬ್ಬನು, ಹೀಗೆ ಮೂವರಾದರೂ ಬೇಕಲ್ಲವೆ?</li>
			<li><strong>ಪಾದಯಾತ್ರೆಗೆ ನಾಲ್ಕುಜನಗಳು</strong>—ಒಂದು ಊರಿನಿಂದ ಮತ್ತೊಂದು ಕ್ಷೇತ್ರಕ್ಕೆ ಪಾದಯಾತ್ರೆ ಮಾಡುವಾಗ ಕನಿಷ್ಠಪಕ್ಷ ನಾಲ್ಕು ಜನಗಳಾದರೂ ಇರಬೇಕಲ್ಲವೆ?</li>
			<li><strong>ಕೃಷಿಮಾಡುವಾಗ ಐದಾರು ಜನಗಳು</strong>—ತೋಟ, ಗದ್ದೆ, ಹೊಲಗಳಲ್ಲಿ ಕೃಷಿಮಾಡುವಾಗ, ಭರ್ತಿ ಕೆಲಸಗಳಿರುವುದರಿಂದ ಪರಸ್ಪರ ಸಹಾಯಕ್ಕಾಗಿ ಆರೇಳು ಜನಗಳು ಬೇಕು.</li>
			<li><strong>ಯುದ್ಧಮಾಡುವಾಗ ಅನೇಕರು ಬೇಕು</strong>—ಯುದ್ಧವನ್ನು ಮಾಡುವಾಗ ಈ ಕಡೆ ಹತ್ತಾರು ಜನ, ಆ ಕಡೆ ಹತ್ತಾರು ಜನಗಳಿರಬೇಕು.</li>
		</ol>
		<p class="text-center">ಒಬ್ಬಂಟಿಗನಾಗಿಯೇ ತಪಸ್ಸನ್ನಾಚರಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.20">
		<h1 class="level1-title" epub:type="title"><span class="date">ಅಕ್ಟೋಬರ್ 20</span><br /><span class="num">294.</span> ಭ್ರಮೆಗೆ ಸಿಲುಕದಿರುವವರು ಇಬ್ಬರೇ</h1>
		<p class="shloka">ವೇಧಾ ದ್ವೇಧಾ ಭ್ರಮಂ ಚಕ್ರೇ ಕಾಂತಾಸು ಕನಕೇಷು ಚ।<br/>ತಾಸು ತೇಷ್ವಪ್ಯನಾಸಕ್ತಃ ಸ ಯೋಗೀ ಹ್ಯಥವಾ ಪಶುಃ॥</p>
		<p class="shloka-meaning">ಸ್ತ್ರೀಯರು ಹಾಗೂ ಸುವರ್ಣ ಎಂಬ ಈ ಎರಡರಲ್ಲಿ ಬ್ರಹ್ಮನು ಪುರುಷರಿಗೆ ಭ್ರಮೆಯನ್ನು ಸೃಷ್ಟಿಮಾಡಿರುತ್ತಾನೆ. ಆ ಸ್ತ್ರೀಯರಲ್ಲಿಯೂ ಆ ಹಣಗಳಲ್ಲಿಯೂ ಅನಾಸಕ್ತನಾಗಿದ್ದಾನೆಂದರೆ ಅಂಥವನು ಮಹಾಯೋಗಿಯಾಗಿರಬೇಕು ಅಥವಾ ಒಂದು ಪಶುವಾಗಿರಬೇಕು.</p>
		<p class="description">ಸೃಷ್ಟಿಕರ್ತನಾದ ಬ್ರಹ್ಮದೇವನು ಪುರುಷರಿಗೆ ಎರಡು ವಿಷಯಗಳಲ್ಲಿ ಭ್ರಮೆಯನ್ನು ಸೃಷ್ಟಿಸಿರುತ್ತಾನೆ. ಭ್ರಮೆ ಎಂದರೆ ವ್ಯಾಮೋಹ, ಕುತೂಹಲ; ಅಥವಾ ಪುರುಷರನ್ನು ಸೆಳೆಯುವ ಆಕರ್ಷಕ ವಸ್ತುಗಳು. ಆ ಎರಡು ಭ್ರಮೆಗಳು ಯಾವುವೆಂದರೆ: ಸ್ತ್ರೀಯರು ಮತ್ತು ಸುವರ್ಣ. ಈ ಎರಡೂ ಪದಾರ್ಥಗಳಿಗೆ ಸಿಕ್ಕಿಕೊಳ್ಳದಿರುವ ಪುರುಷರು ಇಡೀ ಹದಿನಾಲ್ಕು ಲೋಕಗಳಲ್ಲಿಯೂ ಯಾರೂ ಇಲ್ಲವೆಂದರೂ ತಪ್ಪಾಗದು. ಪುರುಷರಿಗೆ ವ್ಯಾಮೋಹವನ್ನುಂಟುಮಾಡುವಂಥ ಭ್ರಮಗಳನ್ನಾಗಿ ಇವೆರಡನ್ನೂ ಬ್ರಹ್ಮನು ಸೃಷ್ಟಿಸಿರುತ್ತಾನೆ. ಹರಿ ಹರ ಬ್ರಹ್ಮ ಇಂದ್ರಾದಿಗಳೂ ಲಕ್ಷ್ಮೀ ಗೌರೀ ಸರಸ್ವತೀ ಶಚೀದೇವಿ ಮುಂತಾದ ಸ್ತ್ರೀವ್ಯಾಮೋಹಕ್ಕೆ ಸಿಕ್ಕಿಕೊಂಡು ಸಂಸಾರಕೂಪದಲ್ಲಿ ಮಗ್ನರಾಗಿರುತ್ತಾರಲ್ಲವೆ?</p>
		<p class="description">ಆದರೆ ಈ ಭ್ರಮೆಗೆ ಸಿಕ್ಕಿಕೊಳ್ಳದವರಾಗಿರಬೇಕಾದರೆ ಅವರು ಯೋಗಿಗಳಾದರೂ ಆಗಿರಬೇಕು ಅಥವಾ ಪಶುಗಳಾದರೂ ಆಗಿರಬೇಕು. ಯಮನಿಯಮಾದಿ ಸಾಧನಗಳಿಂದ ಮನಸ್ಸನ್ನು ಸ್ವಾಧೀನಮಾಡಿಕೊಂಡಿರುವ ಅಂತರ್ಮುಖಿಗಳಾದ ಧೀರರೇ ಯೋಗಿಗಳು; ಇವರು ಮಾಯಾತೀತರು, ಸ್ತ್ರೀವ್ಯಾಮೋಹಕ್ಕೂ, ಕನಕವ್ಯಾಮೋಹಕ್ಕೂ ಸಿಕ್ಕಿಕೊಳ್ಳದಿರುವ ಧೀರರಿವರು! ಸ್ತ್ರೀ ಮತ್ತು ಧನದ ವ್ಯಾಮೋಹಕ್ಕೆ ಸಿಕ್ಕಿಕೊಳ್ಳದಿರುವ ಇನ್ನೊಬ್ಬರೆಂದರೆ ಅತೀ ದಡ್ಡರಾದ ಜನಗಳು ಅಥವಾ ದಡ್ಡರಾಗಿ ಪಶುಗಳಾಗಿರುವವರು. ಲೌಕಿಕ ಜ್ಞಾನಶೂನ್ಯರಾದ ಅತ್ಯಂತ ದಡ್ಡರಿವರು! ಹೀಗೆ ಸ್ತ್ರೀಯರ ಅಥವಾ ಕನಕದ ವ್ಯಾಮೋಹಕ್ಕೆ ಸಿಲುಕದಿರುವವರು ಎಂದರೆ ಒಬ್ಬನು ಬ್ರಹ್ಮಜ್ಞಾನಿ, ಇನ್ನೊಬ್ಬ ಜಡಮನುಷ್ಯ. ಇವರಿಬ್ಬರೇ.</p>
		<p class="text-center">ಸ್ತ್ರೀ ಹಾಗೂ ಕನಕ ವ್ಯಾಮೋಹವನ್ನು ಗೆಲ್ಲಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.21">
		<h1 class="level1-title" epub:type="title"><span class="date">ಅಕ್ಟೋಬರ್ 21</span><br /><span class="num">295.</span> ಗುಣಗಳಿಗೇ ಬೆಲೆ</h1>
		<p class="shloka">ಗುಣಾಃ ಸರ್ವತ್ರ ಪೂಜ್ಯಂತೇ ಪಿತೃವಂಶೋ ನಿರರ್ಥಕಃ।<br/>ವಾಸುದೇವಂ ನಮಸ್ಯಂತಿ ವಸುದೇವಂ ನ ಕಶ್ಚನ॥</p>
		<p class="shloka-meaning">ಎಲ್ಲ ಕಡೆಗಳಲ್ಲಿಯೂ ಗುಣಗಳೇ ಪ್ರಧಾನ, ಗುಣಗಳಿಗೇ ಗೌರವ ಸ್ಥಾನಮಾನಗಳೇ ಹೊರತು ತಂದೆಯ ವಂಶಕ್ಕೇನಲ್ಲ. ಎಲ್ಲರೂ ವಾಸುದೇವನನ್ನು ಪೂಜಿಸುತ್ತಾರೆಯೇ ಹೊರತು ಅವನ ತಂದೆಯಾದ ವಸುದೇವನನ್ನು ಅಲ್ಲ.</p>
		<p class="description">ಮನುಷ್ಯನಿಗೆ ಸಮಾಜದಲ್ಲಿ ಸ್ಥಾನ ಮಾನ ಪೂಜಾ ಗೌರವಾದಿಗಳು ದೊರಕುವುದು ಅವನ ಸ್ವಂತ ಯೋಗ್ಯತೆಯಿಂದ, ಅವನ ವಿದ್ಯಾ, ಬುದ್ಧಿ , ದಾನ ಧರ್ಮಾದಿ ಸದ್ಗುಣಗಳಿಂದ. ಮನುಷ್ಯನು ಸದ್ಗುಣವಂತನಾಗಿದ್ದರೆ ಅಂಥವನಿಗೆ ಗೌರವ ಮರ್ಯಾದೆಗಳು ತಾನೇ ತಾನಾಗಿ ಬರುತ್ತವೆ. ಕೇವಲ ತಂದೆಯ ವಂಶದಿಂದಲೇ ಮನುಷ್ಯನಿಗೆ ಗೌರವವು ದೊರಕುವುದಿಲ್ಲ. ನಮ್ಮ ಕುಲ ದೊಡ್ಡದು, ನಮ್ಮ ವಂಶವು ಶ್ರೇಷ್ಠವಾದದ್ದು, ನಮ್ಮ ತಂದೆ, ಅಜ್ಜಂದಿರು ತುಂಬಾ ವಿದ್ಯಾವಂತರು—ಎಂದು ಕೊಚ್ಚಿಕೊಳ್ಳುತ್ತಾ ತಾನು ಮಾತ್ರ ದಡ್ಡನಾಗಿದ್ದರೆ ಅಂಥವನಿಗೆ ಸಮಾಜದಲ್ಲಿ ಎಂದೆಂದಿಗೂ ಹೆಚ್ಚಿನ ಗೌರವವು ದೊರಕುವುದಿಲ್ಲ.</p>
		<p class="description">ಇದಕ್ಕೆ ವಸುದೇವ ವಾಸುದೇವರ ಉದಾಹರಣೆ: ವಸುದೇವನು ತಂದೆ, ಒಬ್ಬ ರಾಜ; ವಾಸುದೇವ ಅವನ ಮಗ, ಒಬ್ಬ ಸಾಮಾನ್ಯ ವ್ಯಕ್ತಿ. ಆದರೆ ವಾಸುದೇವನಾದ ಶ್ರೀಕೃಷ್ಣನನ್ನೇ ಎಲ್ಲರೂ ನಮಿಸುತ್ತಾರೆ, ಪೂಜಿಸುತ್ತಾರೆ, ಗೌರವಿಸುತ್ತಾರೆ ಮತ್ತು ಪ್ರೀತಿಮಾಡುತ್ತಾರೆ. ಏಕೆ? ಅವನ ಸದ್ಗುಣಗಳಿಂದ. ವಿದ್ಯಾ, ವಿನಯ, ಬುದ್ಧಿ, ಪ್ರೀತಿ, ಚಾತುರ್ಯ, ಸೌಶೀಲ್ಯ, ಸೌಹಾರ್ದತೆ—ಮುಂತಾದ ಸಹಸ್ರಾರು ಸದ್ಗುಣಗಳ ನಿಧಿಯಾದ ಶ್ರೀಕೃಷ್ಣನೆಂದರೆ ಯಾರಿಗೆ ಪ್ರೀತಿಯಿಲ್ಲ? ಯಾರಿಗೆ ಗೌರವವಿಲ್ಲ? ಎಲ್ಲರಿಗೂ ಇದೆ. ಶ್ರೀಕೃಷ್ಣನ ವಂಶ ಮುಖ್ಯವಲ್ಲ, ಶ್ರೀಕೃಷ್ಣನೇ ನಮಗೆ ಮುಖ್ಯ. ತಂದೆಯಾದ ವಸುದೇವನಿಗೆ ಇಲ್ಲದ ಗೌರವವು ಮಗನಾದ ವಾಸುದೇವನಿಗೆ ಬಂದಿರುವುದು ಅವನಲ್ಲಿರುವ ದೇವತ್ವದ ಯೋಗ್ಯತೆಯಿಂದ ಹಾಗೂ ಸದ್ಗುಣಗಳಿಂದ.</p>
		<p class="text-center">ಮನುಷ್ಯನು ಸದ್ಗುಣಗಳನ್ನು ಬೆಳೆಸಿಕೊಳ್ಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.22">
		<h1 class="level1-title" epub:type="title"><span class="date">ಅಕ್ಟೋಬರ್ 22</span><br /><span class="num">296.</span> ಈ ಮೂವರೇ ಹಿತಕಾರಿಗಳು</h1>
		<p class="shloka">ಮಾತಾ ಮಿತ್ರಂ ಪಿತಾ ಚೇತಿ ಸ್ವಭಾವಾತ್ ತ್ರಿತಯಂ ಹಿತಮ್।<br/>ಕಾರ್ಯಕಾರಣತಶ್ಚಾನ್ಯೇ ಭವಂತಿ ಹಿತಬುದ್ಧಯಃ॥</p>
		<p class="shloka-meaning">ತಾಯಿ, ಮಿತ್ರ, ತಂದೆ—ಈ ಮೂವರೂ ಸ್ವಭಾವದಿಂದಲೇ ಹಿತಕಾರಿಗಳು; ಆದರೆ ಇತರರು ಮಾತ್ರ ಕಾರ್ಯಕಾರಣಗಳನ್ನು ಅನುಸರಿಸಿ ಹಿತವನ್ನು ಮಾಡುವ ಬುದ್ಧಿಯುಳ್ಳವರಾಗುತ್ತಾರೆ.</p>
		<p class="description">ಹಿತವೆಂದರೆ ಒಳ್ಳೆಯದು, ಆರೋಗ್ಯಕರವಾದದ್ದು. ಇದನ್ನು ಮಾಡುವವರೇ ಹಿತಕಾರಿಗಳು. ನಮಗೆ ಹಿತವನ್ನು ಮಾಡುವವರೇ ನಮಗೆ ಪೂಜ್ಯರೆನಿಸುತ್ತಾರೆ. ಇಂಥವರು ತಾಯಿ, ತಂದೆ ಮತ್ತು ಮಿತ್ರರು. ಈ ಮೂವರೂ ಸಹಜವಾಗಿ ಹಿತಕಾರಿಗಳಾಗಿರುತ್ತಾರೆ. ತಾಯಿತಂದೆಯರು ತಮ್ಮ ಮಕ್ಕಳಿಗೆ ಸದಾ ಹಿತವನ್ನೇ ಮಾಡಬಯಸುತ್ತಾರಲ್ಲವೆ? ಮಿತ್ರರೂ ಸದಾ ತಮ್ಮ ಮಿತ್ರರಿಗೆ ಹಿತವನ್ನೇ ಮಾಡುತ್ತಾರೆ.</p>
		<p class="description">ಹೀಗೆ ತಾಯಿ, ತಂದೆ ಮತ್ತು ಮಿತ್ರರುಗಳು ಸ್ವಾಭಾವಿಕವಾಗಿಯೇ, ಸಹಜವಾಗಿಯೇ ನಮಗೆ ಹಿತಕಾರಿಗಳಾಗಿರುತ್ತಾರೆ. ಈ ಮೂವರನ್ನೂ ನಾವುಗಳು ಅತ್ಯಂತ ಭಕ್ತಿಯಿಂದ, ಪ್ರೀತಿಯಿಂದ ಗೌರವಿಸಬೇಕು.</p>
		<p class="description">ಆದರೆ ಇತರರು ಏನಾದರೊಂದು ನಿಮಿತ್ತವನ್ನು ಇಟ್ಟುಕೊಂಡು ಪ್ರತಿಫಲಾಪೇಕ್ಷೆಯಿಂದ ಹಿತವನ್ನು ಮಾಡುತ್ತಾರೆ. ಇತರರಿಂದ ತಮಗೇನಾದರೂ ಒಳ್ಳೆಯದಾದರೆ ಮಾತ್ರ ಆಗ ಅಂಥವರಿಗೆ ಹಿತವನ್ನು ಮಾಡುತ್ತಾರೆ. ಅವರಿಂದ ತಮಗೆ ಒಳ್ಳೆಯದಾಗದಿದ್ದರೆ ಅಥವಾ ಕೆಡಕೇ ಆಗಿಬಿಟ್ಟರೆ ಆಗ ಹಿತವನ್ನು ಮಾಡುವುದಿಲ್ಲ. ಇಲ್ಲಿ ಹಿತವನ್ನು ಮಾಡುವುದಕ್ಕೂ ಒಂದು ನಿಮಿತ್ತವಿರುತ್ತದೆ. ಅದೇ ಸ್ವಾರ್ಥ. ಸ್ವಾರ್ಥಕ್ಕಾಗಿ ಹಿತ. ಈ ಹಿತವು ಸ್ವಾರ್ಥದಿಂದ ಕೂಡಿರುತ್ತದೆ. ಇತರರಿಂದ ತನಗೆ ನೂರು ರೂ.ಗಳು ಬರಬಹುದು ಎಂದು ಭಾವಿಸಿಕೊಂಡೇ ಅವರಿಗೆ ಹತ್ತು ರೂ.ಗಳನ್ನು ಕೊಡುತ್ತಾನೆ. ಈ ಹಿತವನ್ನು ಮಾಡುವವರಿಗೆ ನಿಜವಾಗಿ ಪ್ರೀತಿಯಾಗಲೀ ವಿಶ್ವಾಸವಾಗಲೀ ಇರಲಾರದು. ಆದರೆ ತಾಯಿ, ತಂದೆ ಮತ್ತು ಮಿತ್ರರು ಮಾಡುವ ಹಿತಗಳು ಮಾತ್ರ ನಿಸ್ಸ್ವಾರ್ಥ ಹಾಗೂ ಸ್ವಾಭಾವಿಕ.</p>
		<p class="text-center">ಸಂತೋಷದಿಂದ ಪರೋಪಕಾರವನ್ನು ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.23">
		<h1 class="level1-title" epub:type="title"><span class="date">ಅಕ್ಟೋಬರ್ 23</span><br /><span class="num">297.</span> ಆತ್ಮೋದ್ಧಾರವೇ ಮುಖ್ಯ</h1>
		<p class="shloka">ಆತ್ಮಾನಂ ಸತತಂ ರಕ್ಷೇತ್ ದಾರೈರಪಿ ಧನೈರಪಿ।<br/>ಪುನರ್ದಾರಾಃ ಪುನರ್ವಿತ್ತಂ ನ ಶರೀರಂ ಪುನಃ ಪುನಃ॥</p>
		<p class="shloka-meaning">ವಿವೇಕಿಯು ಹೆಂಡಿರಿಂದಲೂ ಧನಗಳಿಂದಲೂ ತನ್ನನ್ನು ಯಾವಾಗಲೂ ಕಾಪಾಡಿಕೊಳ್ಳಬೇಕು. ಏಕೆಂದರೆ ಮತ್ತೆ ಮತ್ತೆ ಬೇಕೆಂದರೆ ಹೆಂಡಿರೂ ಬರುತ್ತಾರೆ, ಹಣಗಳೂ ಬರುತ್ತವೆ. ಆದರೆ ಈ ಮನುಷ್ಯಶರೀರವು ಮಾತ್ರ ಬೇಕೆಂದಾಗಲೆಲ್ಲ ಮತ್ತೆ ಮತ್ತೆ ಬರುವುದಿಲ್ಲ.</p>
		<p class="description">ಗೃಹಸ್ಥನಾದವನು ಹೆಂಡಿರು, ಮಕ್ಕಳುಗಳನ್ನು ಚೆನ್ನಾಗಿ ಕಾಪಾಡಬೇಕು. ಹಣವನ್ನೂ ಆಸ್ತಿಪಾಸ್ತಿಗಳನ್ನೂ ಚೆನ್ನಾಗಿ ಸಂಪಾದಿಸಬೇಕು. ಇದು ಗೃಹಸ್ಥನ ಕರ್ತವ್ಯ. ಇದರಲ್ಲೇನೂ ತಪ್ಪಿಲ್ಲ. ಆದರೆ ತಾನು ಉದ್ಧಾರವಾಗುವ ಮಾರ್ಗವನ್ನು ಮಾತ್ರ ಮಾನವನು ಮೊಟ್ಟಮೊದಲಿಗೆ ಮಾಡಿಕೊಳ್ಳಬೇಕು. ತನಗಾಗಿ ಹೆಂಡಿರು ಮಕ್ಕಳುಗಳು, ತನಗಾಗಿ ಮನೆಮಠಗಳು, ತನಗಾಗಿ ಆಸ್ತಿಪಾಸ್ತಿಗಳು ಬೇಕಾಗುತ್ತವೆ. ತನಗಾಗಿಯೇ ಈ ಪ್ರಪಂಚವೆಲ್ಲವೂ ಇರುತ್ತದೆ. ಆದರೆ ಹೆಂಡಿರುಮಕ್ಕಳೆಲ್ಲರೂ ಅನಾತ್ಮವೇ.</p>
		<p class="description">ಹೆಂಡಿರು ಮಕ್ಕಳಿಗಾಗಿ ತಾನಲ್ಲ, ತನಗಾಗಿ ಹೆಂಡಿರುಮಕ್ಕಳು. ಆದ್ದರಿಂದ ಬುದ್ಧಿವಂತನು ತಾನು ಉದ್ಧಾರವಾಗಬೇಕೇ ಹೊರತು ಇತರರಿಗಾಗಿ ತಾನು ಬದುಕುವುದು ಸರಿಯಲ್ಲ. ಹೆಂಡತಿಯನ್ನಾದರೂ ಕೈಬಿಟ್ಟು ತನ್ನ ಧನಗೃಹಾದಿಸಂಪತ್ತುಗಳನ್ನಾದರೂ ಕೈಬಿಟ್ಟು ತಾನು ತನ್ನನ್ನು ರಕ್ಷಿಸಿಕೊಳ್ಳಬೇಕು. ಏಕೆಂದರೆ ಒಬ್ಬ ಹೆಂಡತಿಯನ್ನು ಕೈಬಿಟ್ಟರೆ, ಮತ್ತೊಬ್ಬಳು ಹೆಂಡತಿಯಾಗಿ ಬರುತ್ತಾಳೆ, ಒಂದು ಮನೆಯನ್ನು ಹರಾಜು ಹಾಕಿದರೆ ಇನ್ನೊಂದು ಮನೆಯು ಬರುತ್ತದೆ. ಆದರೆ ಮಾನವಶರೀರವು ಪುನಃ ಬರಲಾರದಲ್ಲವೆ? ಹಣವನ್ನು ಕೊಟ್ಟು, ಜಾಹಿರಾತಿನ ಮೂಲಕವಾಗಿ, ಇನ್ನೊಂದು ಇಂಥ ಮಾನವ ಶರೀರವನ್ನು ಹೊಂದಲು ಸಾಧ್ಯವಿಲ್ಲ. ಈಶ್ವರನ ಅನುಗ್ರಹದಿಂದಲೇ ನಮಗೆ ಈ ಪವಿತ್ರವಾದ, ಶ್ರೇಷ್ಠವಾದ ಅತ್ಯುತ್ತಮವಾದ ಈ ಮಾನವ ಶರೀರವು ಈಗ ಲಭಿಸಿದೆ. ಆದ್ದರಿಂದ ಈ ಪವಿತ್ರವಾದ ಮಾನವಜನ್ಮದಲ್ಲಿಯೇ ವಿವೇಕಿಯು ಆತ್ಮಜ್ಞಾನವನ್ನು ಹೊಂದಿ ಕೃತಾರ್ಥನಾಗುವುದನ್ನು ಕಲಿಯಬೇಕು.</p>
		<p class="text-center">ಈ ಮಾನವಜನ್ಮವನ್ನು ಸಾರ್ಥಕಮಾಡಿಕೊಳ್ಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.24">
		<h1 class="level1-title" epub:type="title"><span class="date">ಅಕ್ಟೋಬರ್ 24</span><br /><span class="num">298.</span> ಸಾಧು ಸಂತರು ದುರ್ಲಭರು</h1>
		<p class="shloka">ಶೈಲೇ ಶೈಲೇ ನ ಮಾಣಿಕ್ಯಂ ಮೌಕ್ತಿಕಂ ನ ಗಜೇ ಗಜೇ।<br/>ಸಾಧವೋ ನ ಹಿ ಸರ್ವತ್ರ ಚಂದನಂ ನ ವನೇ ವನೇ॥</p>
		<p class="shloka-meaning">ಎಲ್ಲ ಬೆಟ್ಟಗಳಲ್ಲಿಯೂ ಮಾಣಿಕ್ಯವು ಸಿಕ್ಕುವುದಿಲ್ಲ, ಪ್ರತಿಯೊಂದು ಆನೆಯಲ್ಲಿಯೂ ಮೌಕ್ತಿಕವು ಸಿಗುವುದಿಲ್ಲ, ಸಾಧುಗಳು ಎಲ್ಲೆಡೆಗಳಲ್ಲಿಯೂ ಲಭಿಸುವುದಿಲ್ಲ, ಎಲ್ಲ ಕಾಡುಗಳಲ್ಲಿಯೂ ಚಂದನವು ಇರುವುದಿಲ್ಲ.</p>
		<p class="description">ಮಾಣಿಕ್ಯವೆಂಬುದು ಒಂದು ರೀತಿಯ ರತ್ನ. ಇದು ಬೆಟ್ಟಗಳಲ್ಲಿ ಪರ್ವತಗಳಲ್ಲಿ ಸಿಗುತ್ತದೆಯಂತೆ. ಆದರೆ ಎಲ್ಲ ಪರ್ವತಗಳಲ್ಲಿಯೂ ಮಾಣಿಕ್ಯವು ಸಿಗುವುದಿಲ್ಲ, ಮತ್ತೇನೆಂದರೆ, ಕೆಲವೇ ವಿಶಿಷ್ಟವಾದ ಪರ್ವತಗಳಲ್ಲಿ ಮಾತ್ರವೇ ದೊರಕುತ್ತದೆ.</p>
		<p class="description">ಮೌಕ್ತಿಕವೆಂದರೆ ಮುತ್ತು. ಇದು ಆನೆಗಳಲ್ಲಿ ಇರುತ್ತದೆ ಎಂದು ಪ್ರತೀತಿಯಿದೆ. ಆದರೆ ಎಲ್ಲ ಆನೆಗಳಲ್ಲಿಯೂ ಮುತ್ತು ಸಿಗುವುದಿಲ್ಲ. ಶ್ರೇಷ್ಠವಾದ ಕೆಲವೇ ಆನೆಗಳಲ್ಲಿ ದೊರಕುವ ಅಮೂಲ್ಯ ರತ್ನ ಮುತ್ತು.</p>
		<p class="description">ಚಂದನವೆಂದರೆ ಗಂಧ. ಗಂಧದ ಮರವು ಅತ್ಯಂತ ಶ್ರೇಷ್ಠ, ಅತ್ಯಮೂಲ್ಯ, ಮತ್ತು ದುರ್ಲಭ. ಇದು ಅರಣ್ಯಗಳಲ್ಲಿಯೇ ದೊರಕುವ ಅದ್ಭುತ ಸಂಪತ್ತಾದರೂ ಎಲ್ಲ ಕಾಡುಗಳಲ್ಲಿಯೂ ಚಂದನವು ದೊರಕುವುದಿಲ್ಲ. ಎಲ್ಲ ಮರಗಳೂ ಚಂದನಮರಗಳಲ್ಲ. ಕೆಲಕೆಲವು ಅರಣ್ಯಗಳಲ್ಲಿ ಮಾತ್ರವೇ ಅಲ್ಲೊಂದು ಇಲ್ಲೊಂದು ಚಂದನವೃಕ್ಷವು ದೊರಕುತ್ತದೆ.</p>
		<p class="description">ಹಾಗೆಯೇ ಸಾಧುಗಳೂ ದುರ್ಲಭರೇ. ಸಾಧುಗಳೆಂದರೆ ಸತ್ ಪುರುಷರು, ಇಂಥವರು ಊರು ಊರುಗಳಲ್ಲಾಗಲೀ ನಗರದ ಬೀದಿಬೀದಿಗಳಲ್ಲಾಗಲೀ ಸಿಗುವುದಿಲ್ಲ. ಅಥವಾ ಎಲ್ಲ ಪುಣ್ಯಕ್ಷೇತ್ರಗಳಲ್ಲೂ ಕಾಣಲು ಸಿಗುವುದಿಲ್ಲ. ಇಂಥ ಮಹಾತ್ಮರಾದ ಸಾಧುಗಳು ಅಲ್ಲೊಬ್ಬರು, ಇಲ್ಲೊಬ್ಬರು ಎನ್ನುವಂತೆ ಅಪರೂಪಕ್ಕೆ ಸಿಗುತ್ತಾರೆ. ಸಾಧುಗಳ ದರ್ಶನವು ದುರ್ಲಭವೆಂದೇ ಹೇಳಬೇಕು. ಆದ್ದರಿಂದ ಸಾಧುಸಂತರು ದೊರಕಿದಾಗ ಅವರನ್ನು ಗೌರವಿಸಬೇಕು, ವಂದಿಸಬೇಕು. ಸಾಧುಗಳ ದರ್ಶನದಿಂದ ಪಾಪನಿವೃತ್ತಿ, ಹಾಗೂ ಪುಣ್ಯಪ್ರಾಪ್ತಿಯಾಗುತ್ತದೆ.</p>
		<p class="text-center">ಸಾಧುಸಂತರ ದರ್ಶನವನ್ನು ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.25">
		<h1 class="level1-title" epub:type="title"><span class="date">ಅಕ್ಟೋಬರ್ 25</span><br /><span class="num">299.</span> ಸುವರ್ಣಾವಕಾಶ ದೊರಕಿದಾಗ</h1>
		<p class="shloka">ಕಾಲೋ ಹಿ ಸಕೃದಭ್ಯೇತಿ ಯನ್ನರಂ ಕಾಲಕಾಂಕ್ಷಿಣಮ್।<br/>ದುರ್ಲಭಃ ಸ ಪುನಸ್ತೇನ ಕಾಲಕರ್ಮಾಚಿಕೀರ್ಷತಾ॥</p>
		<p class="shloka-meaning">ಶುಭ ಸಂದರ್ಭವನ್ನು ಕಾಯುತ್ತಿರುವ ಮನುಷ್ಯನಿಗೆ ಜೀವನದಲ್ಲಿ ಒಂದೇ ಒಂದು ಸಲ ಆ ಶುಭಮೂಹೂರ್ತವು ಸಿಗುತ್ತದೆ. ಆ ಶುಭಸಮಯದಲ್ಲಿ ಏನಾದರೊಂದು ಉತ್ತಮವಾದ ಕೆಲಸವನ್ನು ಮಾಡದೇ ಹೋದರೆ ಆ ಶುಭಸಮಯವು ಅವನಿಗೆ ಮತ್ತೆ ದೊರಕುವುದು ಕಷ್ಟವಾದೀತು.</p>
		<p class="description">ಪ್ರತಿಯೊಬ್ಬ ಮನುಷ್ಯನೂ ತನ್ನ ಜೀವನಚಕ್ರದಲ್ಲಿ ಒಂದು ಶುಭಗಳಿಗೆಗಾಗಿ ಕಾಯುತ್ತಾ ಇರುತ್ತಾನೆ. ಅದು ಬರುವುದಕ್ಕೆ ತಿಂಗಳುಗಳಾಗಬಹುದು, ವರ್ಷಗಳಾಗಬಹುದು, ದಶಮಾನವೇ ಆಗಬಹುದು. ಆ ಶುಭಮುಹೂರ್ತವು ಹೇಗೋ ದೈವಾನುಗ್ರಹದಿಂದ ಬೇಗನೇ ಬಂದೇ ಬಿಡಲೂ ಬಹುದು. ಆಗ ಬುದ್ಧಿವಂತನು ಏನಾದರೊಂದು ಲೋಕಕಲ್ಯಾಣಕಾರಕವಾದ ಹಾಗೂ ಸಮಾಜಕ್ಕೆ ಅನುಕೂಲವಾಗುವಂಥ ಒಳ್ಳೆಯ ಮಂಗಳಕಾರ್ಯವನ್ನು ಅವಶ್ಯವಾಗಿ ಮಾಡಿಬಿಡಬೇಕು.</p>
		<p class="description">ಉದಾಹರಣೆಗೆ: ಒಬ್ಬನು ಎಂ.ಎಲ್.ಎ. ಆಗಬಹುದು ಮತ್ತೊಬ್ಬನು ಎಂ.ಪಿ. ಆಗಬಹುದು; ಅಥವಾ ಮುಖ್ಯಮಂತ್ರಿಯೇ ಆಗಬಹುದು; ಇನ್ನೊಬ್ಬನು ಪ್ರೊಫೆಸರ್ ಆಗಬಹುದು, ಮತ್ತೊಬ್ಬನು ವಿತ್ತಮಂತ್ರಿಯೂ ಆಗಬಹುದು; ಇನ್ನೊಬ್ಬನು ಸಂನ್ಯಾಸಿಯಾಗಬಹುದು, ಮತ್ತೊಬ್ಬನು ಶ್ರೀಮಂತನಾಗಬಹುದು. ಈ ಅವಕಾಶಗಳೆಲ್ಲವೂ ಸುವರ್ಣಾವಕಾಶಗಳೇ. ಇಂಥ ಸುವರ್ಣಾವಕಾಶಗಳು ಜೀವನದಲ್ಲಿ ಬೇಕೆಂದಾಗಲೆಲ್ಲ ಸದಾ ಸಿಕ್ಕುವುದಿಲ್ಲ. ದೈವಾನುಗ್ರಹದಿಂದ ಮಾತ್ರವೇ ಸಿಕ್ಕುವ ಸುವರ್ಣಾವಕಾಶಗಳಿವು. ಇವುಗಳು ದೊರಕಿದಾಗ ವಿವೇಕಿಯು ಸಾಧ್ಯವಾಗುವಷ್ಟೂ ಸತ್ಕಾರ್ಯಗಳನ್ನು ಮಾಡಬೇಕು. ಸತ್ಕಾರ್ಯಗಳನ್ನು ಮಾಡುವುದಕ್ಕಾಗಿಯೇ ಅಂಥ ಸುಸಂದರ್ಭಗಳು ಬಂದಿರುತ್ತವೆ ಎಂದು ತಿಳಿಯಬೇಕು. ಆ ಸುವರ್ಣ ಸಮಯವು ತಪ್ಪಿಹೋಯಿತೆಂದರೆ ಅವನಿಗೆ ಅಂಥ ಸುವರ್ಣಾವಕಾಶವು ಮತ್ತೆ ದೊರಕದಿರಬಹುದು, ನೆನಪಿರಲಿ.</p>
		<p class="text-center">ಸದವಕಾಶ ದೊರಕಿದಾಗ ಸತ್ಕಾರ್ಯಗಳನ್ನು ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.26">
		<h1 class="level1-title" epub:type="title"><span class="date">ಅಕ್ಟೋಬರ್ 26</span><br /><span class="num">300.</span> ಶೋಕವೇ ಮಹಾಶತ್ರು</h1>
		<p class="shloka">ಶೋಕೋ ನಾಶಯತೇ ಶೌರ್ಯಂ<br/> ಶೋಕೋ ನಾಶಯತೇ ಸುಖಮ್।<br/>ಶೋಕೋ ನಾಶಯತೇ ಸರ್ವಂ<br/> ನಾಸ್ತಿ ಶೋಕಸಮೋ ರಿಪುಃ॥</p>
		<p class="shloka-meaning">ಶೋಕವು ಶೌರ್ಯವನ್ನು ನಾಶಮಾಡಿಬಿಡುತ್ತದೆ, ಶೋಕವೆಂಬುದು ಮನುಷ್ಯನ ಸುಖವನ್ನೂ ನಾಶಮಾಡುತ್ತದೆ, ಶೋಕವು ಮನುಷ್ಯನ ಸಂಪತ್ತನ್ನೆಲ್ಲ ನಾಶಮಾಡಿಬಿಡುತ್ತದೆ. ಆದ್ದರಿಂದ ಶೋಕಕ್ಕೆ ಸಮನಾದ ಶತ್ರುವೇ ಇಲ್ಲ. ಆದ್ದರಿಂದ ಶೋಕವನ್ನು ಗೆಲ್ಲಬೇಕು.</p>
		<p class="description">ಶೋಕವೆಂದರೆ ಮನಸ್ತಾಪ, ಚಿಂತೆ, ದುಃಖ, ಯೋಚನೆಗಳು. ಮನುಷ್ಯನಿಗೆ ಜೀವನದಲ್ಲಿ ಶೋಕವುಂಟಾಗುವುದಕ್ಕೆ ನೂರಾರು, ಸಹಸ್ರಾರು ನಿಮಿತ್ತಗಳಿವೆ, ಅಂತೂ ಶೋಕವು ಬಂದಿತೆಂದರೆ ಅಂಥವನ ಕತೆ ಮುಗಿದಂತೆಯೇ. ಏಕೆಂದರೆ:</p>
		<ol>
			<li><strong>ಶೋಕವು ಶೌರ್ಯವನ್ನು ನಾಶಮಾಡುತ್ತದೆ</strong>—ದೇಹದ ಶೌರ್ಯ, ಮಾನಸಿಕ ಧೈರ್ಯ, ಬುದ್ಧಿಯ ವಿವೇಕಸಾಮರ್ಥ್ಯ–ಇವೇ ಮನುಷ್ಯನ ಆಸ್ತಿ. ಶೋಕವು ಉಂಟಾಯಿತೆಂದರೆ ಈ ಸಂಪತ್ತುಗಳೆಲ್ಲವೂ ನಾಶವಾಗಿಬಿಡುತ್ತವೆ. ಶೋಕಗ್ರಸ್ತನಾದ ಮನುಷ್ಯನಿಗೆ ಜೀವನದಲ್ಲಿ ಉತ್ಸಾಹವಾಗಲೀ ಶೌರ್ಯಧೈರ್ಯಸ್ಥೈರ್ಯಗಳಾಗಲೀ ಇರಲಾರವು.</li>
			<li><strong>ಶೋಕವು ಸುಖವನ್ನು ನಾಶಮಾಡುತ್ತದೆ</strong>—ಸುಖವೆಂದರೆ ಶಾಂತಿ, ಆನಂದ; ಮನಸ್ಸು ಹಗುರವಾಗಿರುವ ಸಂತೋಷದ ಸ್ಥಿತಿಯೇ ಸುಖ. ಸುಖಕ್ಕಾಗಿ ಹಣ, ವಾಹನ, ಮನೆಮಠ, ಕೀರ್ತಿ. ಶೋಕವು ಇಂಥ ಸುಖವನ್ನೇ ನಾಶಮಾಡಿಬಿಡುತ್ತದೆ.</li>
			<li><strong>ಶೋಕವು ಎಲ್ಲವನ್ನೂ ನಾಶಮಾಡಿಬಿಡುತ್ತದೆ</strong>—ಮನುಷ್ಯನಿಗೆ ಭಗವಂತನು ಕೊಟ್ಟಿರುವ ಆರೋಗ್ಯ, ತೇಜಸ್ಸು, ವರ್ಚಸ್ಸು, ಬುದ್ಧಿ , ವಿವೇಕ, ಮುಂತಾದ ಎಲ್ಲ ಸಂಪತ್ತುಗಳನ್ನೂ ಶೋಕವು ನಾಶಮಾಡಿಬಿಡುತ್ತದೆ. ಆದ್ದರಿಂದ ಶೋಕಕ್ಕೆ ಬಲಿಯಾಗಬಾರದು. </li>
		</ol>
		<p class="text-center">ಶೋಕವನ್ನು ವಿವೇಕದಿಂದ ಜಯಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.27">
		<h1 class="level1-title" epub:type="title"><span class="date">ಅಕ್ಟೋಬರ್ 27</span><br /><span class="num">301.</span> ಕಣ್ಣು, ತಲೆಗಳು ಪ್ರಧಾನ</h1>
		<p class="shloka">ಸರ್ವೌಷಧೀನಾಮಮೃತಂ ಪ್ರಧಾನಮ್<br/> ಸರ್ವೇಷು ಸೌಖ್ಯೇಷು ಅಶನಂ ಪ್ರಧಾನಮ್।<br/>ಸರ್ವೇಂದ್ರಿಯಾಣಾಂ ನಯನಂ ಪ್ರಧಾನಮ್<br/> ಸರ್ವೇಷು ಗಾತ್ರೇಷು ಶಿರಃ ಪ್ರಧಾನಮ್॥</p>
		<p class="shloka-meaning">ಎಲ್ಲ ಔಷಧಿಗಳ ಪೈಕಿ ಅಮೃತವೇ ಪ್ರಧಾನವಾದದ್ದು, ಸುಖಕ್ಕೆ ಸಾಧನವಾದ ವಸ್ತುಗಳಲ್ಲೆಲ್ಲ ಅನ್ನವೇ ಪ್ರಧಾನವಾದದ್ದು, ಎಲ್ಲ ಇಂದ್ರಿಯಗಳ ಪೈಕಿ ಕಣ್ಣು ಪ್ರಧಾನವಾದದ್ದು, ಎಲ್ಲ ಗಾತ್ರಗಳಲ್ಲಿ ತಲೆಯೇ ಪ್ರಧಾನ.</p>
		<ol>
			<li><strong>ಅಮೃತ</strong>—ರೋಗಗಳ ಪರಿಹಾರಕ್ಕೆ ಅನೇಕ ರೀತಿಯ ಔಷಧಗಳಿವೆ. ಒಂದೊಂದು ಔಷಧಕ್ಕೂ ಒಂದೊಂದು ರೀತಿಯ ರೋಗಪರಿಹಾರಕ ಶಕ್ತಿಯು ಇರುತ್ತದೆ. ಆದರೆ ಅಮೃತವು ಸರ್ವರೋಗ ಪರಿಹಾರಕವಾದದ್ದು. ಅಮೃತದಿಂದ ಸರ್ವರೋಗಗಳೂ ದೂರವಾಗುತ್ತವೆ. ಆದ್ದರಿಂದಲೇ ಅಮೃತವನ್ನು ಪಾನಮಾಡುವ ದೇವತೆಗಳಿಗೆ ರೋಗಗಳಾಗಲೀ ಮುಪ್ಪಾಗಲೀ ಸಂಭವಿಸುವುದಿಲ್ಲ.</li>
			<li><strong>ಅಶನ</strong>—ಎಂದರೆ ಅನ್ನ. ಮನುಷ್ಯನಿಗೆ ಸುಖಕ್ಕೆ ಸಾಧನವಾದ ಅನೇಕ ಪದಾರ್ಥಗಳಿವೆ. ಹಣ, ವಸ್ತ್ರ , ಮನೆ, ಅಧಿಕಾರ, ಆರೋಗ್ಯ, ಸೌಂದರ್ಯ ಮುಂತಾದದ್ದೆಲ್ಲವೂ ಸುಖಕ್ಕೆ ಸಾಧನಗಳೇ. ಆದರೆ ಅನ್ನವು ಬಹುಮುಖ್ಯ. ಅನ್ನದಿಂದ ಸುಖವು ಅಧಿಕವಾಗಿ ದೊರಕುತ್ತದೆ.</li>
			<li><strong>ನಯನ</strong>—ಎಂದರೆ ಕಣ್ಣು. ಕಿವಿ, ಮೂಗು, ನಾಲಿಗೆ, ಚರ್ಮ ಮುಂತಾದ ಅನೇಕ ಇಂದ್ರಿಯಗಳ ಪೈಕಿ ನಯನೇಂದ್ರಿಯವು ತುಂಬಾ ಮುಖ್ಯವಾದದ್ದು. ಕಣ್ಣಿಲ್ಲದವನ ಜೀವನವು ವ್ಯರ್ಥವಾದಂತೆಯೇ.</li>
			<li><strong>ಶಿರಃ</strong>—ಎಂದರೆ ತಲೆ. ಶರೀರದ ಪ್ರತಿಯೊಂದು ಭಾಗವೂ ಮುಖ್ಯವಾದದ್ದೇ. ಆದರೆ ತಲೆ ಬಹಳ ಮುಖ್ಯವಾದದ್ದು. ತಲೆಗೇನಾದರೂ ಪೆಟ್ಟಾದರೆ ಶರೀರಕ್ಕೆ ತುಂಬಾ ಅಪಾಯ. ದ್ವಿಚಕ್ರೀ ವಾಹನಗಳನ್ನು ನಡೆಸುವವರು ತಲೆಗೆ ಹೆಲ್ಮೆಟ್ ಗಳನ್ನು ಕಡ್ಡಾಯವಾಗಿ ಧರಿಸಲೇಬೇಕೆಂದು ಸರ್ಕಾರವು ನಿಯಮವನ್ನು ಮಾಡಿರುತ್ತದೆಯಲ್ಲವೆ?</li>
		</ol>
		<p class="text-center">ಕಣ್ಣು ತಲೆಗಳನ್ನು ಜೋಪಾನವಾಗಿ ಕಾಪಾಡಿಕೊಳ್ಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-10.28">
		<h1 class="level1-title" epub:type="title"><span class="date">ಅಕ್ಟೋಬರ್ 28</span><br /><span class="num">302.</span> ಕುಬೇರನಿಗೆ ಧನದಿಂದೇನಾಗಬೇಕು?</h1>
		<p class="shloka">ಕಿಂ ಧನೇನ ಕುಬೇರಸ್ಯ ಸುಭಾಷಿತಗುಣೇನ ಕಿಮ್।<br/>ವಾಚಸ್ಪತೇಶ್ಚ, ದೀಪೇನ ರವೇಃ , ಸಿಂಧೋಶ್ಚ ಬಿಂದುನಾ॥</p>
		<p class="shloka-meaning">ಕುಬೇರನಿಗೆ ಹಣದಿಂದ ಆಗಬೇಕಾದದ್ದೇನಿದೆ? ವಾಚಸ್ಪತಿಗೆ ಸುಭಾಷಿತಗಳ ಪಟ್ಟಿಯಿಂದ ಏನಾಗಬೇಕು? ಸೂರ್ಯನಿಗೆ ದೀಪದಿಂದ ಆಗಬೇಕಾದ ಫಲವೇನು? ಸಮುದ್ರಕ್ಕೆ ನೀರಿನ ಹನಿಯಿಂದೇನು?</p>
		<ol>
			<li><strong>ಕುಬೇರನಿಗೆ ಹಣದಿಂದೇನಾಗಬೇಕು?</strong>—ಹಣವು ಪ್ರತಿಯೊಬ್ಬನಿಗೂ ಬೇಕು. ಹಣವನ್ನು ಬೇಡವೆನ್ನುವವನು ಈ ಲೋಕದಲ್ಲಿ ಯಾವನೊಬ್ಬನೂ ಇಲ್ಲ. ಹಣಕ್ಕಾಗಿ ಮನುಷ್ಯನು ಎಂಥೆಂಥ ಪಾಪಕರ್ಮಗಳನ್ನೆಲ್ಲ ಮಾಡಿಬಿಡುತ್ತಿದ್ದಾನೆ. ಮಾನವನ ವಿದ್ಯಾ, ಬುದ್ಧಿ , ಉದ್ಯಮಗಳೆಲ್ಲವೂ ಹಣಕ್ಕಾಗಿಯೇ ಇವೆ. ದಿಟ, ಆದರೆ ಕುಬೇರನಿಗೆ ಹಣದಿಂದೇನಾಗಬೇಕು. ಹೆಸರೇ ಹೇಳುವಂತೆ ಅವನು ಕುಬೇರ. ಪ್ರಪಂಚದಲ್ಲಿರುವ ಎಲ್ಲ ಹಣಕ್ಕೂ ಅವನೇ ಅಧಿಪತಿ. ಅವನಿಗೆ ಇತರರ ಹಣದ ಆವಶ್ಯಕತೆ ಇರುವುದಿಲ್ಲ.</li>
			<li><strong>ವಾಚಸ್ಪತಿಗೆಸುಭಾಷಿತಗಳಿಂದೇನಾಗಬೇಕು?</strong>—ಸುಭಾಷಿತಗಳೆಂದರೆ ಎಲ್ಲರಿಗೂ ಬೇಕು. ಪಂಡಿತರೂ ಪಾಮರರೂ ಪ್ರವಚನಪಟುಗಳೂ ರಸಿಕರೂ ಸುಭಾಷಿತಗಳನ್ನು ಗಟ್ಟುಮಾಡುತ್ತಾ , ಅರ್ಥವನ್ನು ವಿವರಿಸುತ್ತಾ ತಮ್ಮ ಪಾಂಡಿತ್ಯವನ್ನು ತೋರಿಸುತ್ತಾರೆ. ಆದರೆ ವಾಚಸ್ಪತಿಗೆ ಈ ಸುಭಾಷಿತಗಳನ್ನು ಓದಿಕೊಂಡು, ಗಟ್ಟುಮಾಡಿಕೊಂಡು ಆಗಬೇಕಾದದ್ದು ಏನಿದೆ? ಏಕೆಂದರೆ ಅವನು ವಾಕ್ಕುಗಳಿಗೇ ಪತಿಯಾಗಿರುತ್ತಾನಲ್ಲವೆ?</li>
			<li><strong>ಸೂರ್ಯನಿಗೆ ದೀಪದಿಂದೇನಾಗಬೇಕು?</strong>—ಪ್ರಕಾಶವು ಎಲ್ಲರಿಗೂ ಬೇಕು. ಕತ್ತಲೆಯನ್ನು ಓಡಿಸುವ ಏಕೈಕ ವಸ್ತುವೆಂದರೆ ಬೆಳಕು. ಬೆಳಕಿಲ್ಲದಿದ್ದರೆ ಜೀವನವೇ ಇಲ್ಲ. ಬೆಳಕು ತುಂಬಾ ಮುಖ್ಯವಾದದ್ದು. ಸರಿ, ಆದರೆ ಸೂರ್ಯನಿಗೆ ಎಣ್ಣೆಯ ಈ ದೀಪವು ಬೇಕೇ? ಬೇಕಾಗಿಲ್ಲ.</li>
			<li><strong>ಸಮುದ್ರಕ್ಕೆ ಬಿಂದುವಿನಿಂದೇನಾಗಬೇಕು?</strong>—ನೀರು ಸಕಲ ಪ್ರಾಣಿಗಳಿಗೂ ಜೀವನಾಧಾರ, ಹನಿ ಹನಿ ನೀರೂ ಮುಖ್ಯವಾದದ್ದೇ; ಆದರೆ ನೀರಿನ ರಾಶಿಯಾಗಿರುವ ಸಮುದ್ರಕ್ಕೆ ಹನಿಹನಿನೀರುಗಳಿಂದೇನಾಗಬೇಕು?</li>
		</ol>
		<p class="text-center">ನಿತ್ಯತೃಪ್ತರಾದವರಿಗೆ ಹಣದಿಂದೇನಾಗಬೇಕು?</p>
	</section>
	<section class="level1 numbered" epub:type="chapter" role="doc-chapter" id="id-10.29">
		<h1 class="level1-title" epub:type="title"><span class="date">ಅಕ್ಟೋಬರ್ 29</span><br /><span class="num">303.</span> ಸಮಬುದ್ಧಿಯುಳ್ಳವನೇ ಮಹಾತ್ಮ</h1>
		<p class="shloka">ಉದಯೇ ಸವಿತಾ ರಕ್ತೋ ರಕ್ತಶ್ಚಾಸ್ತಮಯೇ ತಥಾ।<br/>ಸಂಪತ್ತೌ ಚ ವಿಪತ್ತೌ ಚ ಮಹತಾಮೇಕರೂಪತಾ॥</p>
		<p class="shloka-meaning">ಸೂರ್ಯನು ಹುಟ್ಟುವಾಗಲೂ ಕೆಂಪಾಗಿರುತ್ತಾನೆ, ಮತ್ತು ಮುಳುಗುವಾಗಲೂ ಕೆಂಪಾಗಿರುತ್ತಾನೆ. ಮಹಾತ್ಮರು ಸಂಪತ್ತಿನಲ್ಲಿಯೂ ವಿಪತ್ತಿನಲ್ಲಿಯೂ ಒಂದೇರೀತಿಯಿಂದ ಸಮನಾಗಿ ಇರುತ್ತಾರೆ.</p>
		<p class="description">ಮನುಷ್ಯನಿಗೆ ಜೀವನದಲ್ಲಿ ಸಾಮಾನ್ಯವಾಗಿ ಏರುಪೇರುಗಳು, ಏರಿಳಿತಗಳು ಆಗುತ್ತಿರುತ್ತವೆ. ಸಿರಿತನ ಬಡತನ, ಆರೋಗ್ಯ ರೋಗ, ಸನ್ಮಾನ ಅಪಮಾನ, ಜನ್ಮ ಮರಣ—ಹೀಗೆ ದ್ವಂದ್ವಗಳು ಪ್ರತಿಯೊಬ್ಬ ಮಾನವನ ಜೀವನದಲ್ಲಿಯೂ ಉಂಟಾಗುತ್ತಿರುತ್ತವೆ. ಇದರಿಂದ ಅವನಿಗೆ ಸುಖ ದುಃಖಗಳೂ ಉಂಟಾಗುತ್ತಾ ಇರುತ್ತವೆ. ಆದರೆ ಮಹಾತ್ಮರು ಈ ಏರಿಳಿತಗಳಿಂದ ಸುಖದುಃಖಗಳಿಗೆ ವಶರಾಗದೆ ಸದಾ ಶಾಂತಚಿತ್ತರಾಗಿ ಸಮಾನಸ್ವಭಾವದಿಂದಲೇ ಇರುತ್ತಾರೆ. ಸಾಮಾನ್ಯಜನಗಳು ಸಂಪತ್ತು ಬಂದಾಗ ಏರುತ್ತಾರೆ, ವಿಪತ್ತು ಬಂದಾಗ ತಗ್ಗುತ್ತಾರೆ. ಸುಖದುಃಖಗಳಿಗೆ ಸಿಕ್ಕಿಕೊಂಡು ನರಳಾಡುತ್ತಿರುವುದೇ ಅಜ್ಞರ ಹಣೆಬರಹ. ಆದರೆ ವಿವೇಕಿಗಳಾದ ಮಹಾತ್ಮರು ಮಾತ್ರ ಈ ದ್ವಂದ್ವಗಳಿಗೆ ಸಿಕ್ಕಿಕೊಳ್ಳದೆ ದ್ವಂದ್ವಾತೀತರಾಗಿ ವಿವೇಕದ ಬಲದಿಂದ ಸಮಾಧಾನದಿಂದ ಸ್ವಸ್ಥರಾಗಿರುತ್ತಾರೆ.</p>
		<p class="description">ಇದಕ್ಕೆ ಸೂರ್ಯನ ಉದಾಹರಣೆ: ಸೂರ್ಯನು ಉದಯಿಸುವಾಗಲೂ ಕೆಂಪಾಗಿರುತ್ತಾನೆ, ಅಸ್ತಮಾನನಾಗುವಾಗಲೂ ಕೆಂಪಾಗಿರುತ್ತಾನೆ. ಸೂರ್ಯನು ಉದಯವಾಗುತ್ತಿದ್ದಾನೆ ಎಂದರೆ ಎಲ್ಲರಿಗೂ ಆನಂದ, ಎಲ್ಲರಿಗೂ ಚೈತನ್ಯ, ಎಲ್ಲರಿಗೂ ಉತ್ಸಾಹ. ಸೂರ್ಯನು ತನ್ನ ರಾಜ್ಯಭಾರವನ್ನು ಪ್ರಾರಂಭಿಸುವುದೇ ಸೂರ್ಯೋದಯ; ಇನ್ನು ಮುಳುಗುತ್ತಿದ್ದಾನೆ ಎಂದರೆ ಎಲ್ಲ ಜೀವರಾಶಿಗಳಿಗೂ ಕತ್ತಲೆ, ಎಲ್ಲರ ಜೀವನವೂ ನೀರಸ; ಸೂರ್ಯನ ರಾಜ್ಯಭಾರವು ಮುಕ್ತಾಯವಾದಂತೆ. ದಿಟ, ಮಾನವರ ದೃಷ್ಟಿಯಿಂದ ಇಷ್ಟೂ ಸರಿ. ಆದರೆ ಸೂರ್ಯನು ಮಾತ್ರ ಯಾವಾಗಲೂ ಏಕರೂಪನೇ ಆಗಿರುತ್ತಾನೆ. ಮಹಾತ್ಮರಿಗೆ ಈ ಸಮತ್ವವು ಸ್ವಾಭಾವಿಕವಾಗಿರುತ್ತದೆ.</p>
		<p class="text-center">ಮನುಷ್ಯನು ಸಮತ್ವದಿಂದ ಬಾಳಬೇಕು</p>
	</section>
	<section class="level1 numbered" epub:type="chapter" role="doc-chapter" id="id-10.30">
		<h1 class="level1-title" epub:type="title"><span class="date">ಅಕ್ಟೋಬರ್ 30</span><br /><span class="num">304.</span> ಕಾಮಕ್ರೋಧಗಳೇ ಶತ್ರುಗಳು</h1>
		<p class="shloka">ಕಾಮಕ್ರೋಧಾವನಿರ್ಜಿತ್ಯ ಕಿಮರಣ್ಯೇ ಕರಿಷ್ಯತಿ।<br/>ಅಥವಾ ನಿರ್ಜಿತಾವೇತೌ ಕಿಮರಣ್ಯೇ ಕರಿಷ್ಯತಿ॥</p>
		<p class="shloka-meaning">ಕಾಮಕ್ರೋಧಗಳನ್ನು ಗೆಲ್ಲದೇ ಹೋದರೆ, ಅಂಥವನು ಅರಣ್ಯದಲ್ಲಿ ಏನು ತಾನೆ ಮಾಡಿಯಾನು? ಅಥವಾ ಕಾಮಕ್ರೋಧಗಳನ್ನು ಜಯಿಸಿದ್ದಾನೆ ಎಂದಾದರೆ, ಆಗಲೂ ಅರಣ್ಯಕ್ಕೆ ಹೋಗಿ ಅಲ್ಲಿ ಏನು ಮಾಡುತ್ತಾನೆ?</p>
		<p class="description">ಅನೇಕ ಸಾಧಕರು ನಗರವಾಸವನ್ನು ಬಿಟ್ಟು ಗ್ರಾಮಗಳಲ್ಲಿ, ನದೀತೀರಗಳಲ್ಲಿ, ಅರಣ್ಯದಲ್ಲಿ ವಾಸಮಾಡಲು ಹೋಗುತ್ತಾರೆ. ಇನ್ನು ಕೆಲವು ಸಾಧಕರು ಹೆಂಡತಿ ಮಕ್ಕಳನ್ನು ಬಿಟ್ಟು, ಹಣ ಮನೆಗಳನ್ನು ಬಿಟ್ಟು ಸಂನ್ಯಾಸಿಗಳಾಗಿ ದೂರಕ್ಕೆ ಹೋಗಿ ತಪಸ್ಸನ್ನು ಮಾಡುತ್ತಾರೆ. ಹೊರಗಡೆಯಲ್ಲಿ ಏನನ್ನೇ ಬಿಟ್ಟರೂ ಒಳಗಡೆಯಲ್ಲಿರುವ ದೋಷಗಳು ಹಾಗೆಯೇ ಒಳಗಡೆಯಲ್ಲಿಯೇ ಉಳಿದುಕೊಂಡಿರುತ್ತವೆ. ಒಳಗಿರುವ ಕಾಮ ಕ್ರೋಧ ಲೋಭ ಮೋಹ ಮದ ಮಾತ್ಸರ್ಯಗಳೆಂಬ ಶತ್ರುಗಳನ್ನು ಬಿಡಬೇಕೇ ಹೊರತು ಹೊರಗಿನ ಹೆಂಡತಿ, ಮಕ್ಕಳು, ಮನೆ, ಮಠ, ಹಣಕಾಸುಗಳನ್ನಲ್ಲ.</p>
		<p class="description">ಕಾಮಕ್ರೋಧಗಳೇ ಸಾಧಕರಿಗೆ ದೊಡ್ಡಶತ್ರುಗಳು. ಕಾಮಕ್ರೋಧಗಳು ಒಳಗಡೆಯಲ್ಲಿಯೇ ಇದ್ದುಕೊಂಡು ಮನುಷ್ಯನ ವಿವೇಕಸಂಪತ್ತನ್ನು ಕೊಳ್ಳೆಹೊಡೆದು ಮಾನವನನ್ನು ಅಧೋಗತಿಗೆ ತಳ್ಳುತ್ತಿರುವ ಮಹಾಶತ್ರುಗಳು. ಈ ಕಾಮಕ್ರೋಧಗಳನ್ನು ತನ್ನತನ್ನೊಳಗೇ ಇಟ್ಟುಕೊಂಡು, ಇವುಗಳನ್ನು ಜಯಿಸದೆ, ಕಾಡಿಗೆ ಹೋದರೇನು ಫಲ? ಸಂನ್ಯಾಸಿಯಾದರೆ ಏನು ಫಲ? ಆದ್ದರಿಂದ ಕಾಮಕ್ರೋಧಗಳನ್ನು ಸಾಧಕರು ಜಯಿಸಬೇಕು. ಇನ್ನು ಕಾಮಕ್ರೋಧಗಳನ್ನು ಉಪಾಯದಿಂದ ಗೆದ್ದುಬಿಟ್ಟ ಮೇಲೆ ಅರಣ್ಯಕ್ಕೆ ಹೋಗಿ ಅಲ್ಲಿ ಮಾಡಬೇಕಾದದ್ದಾದರೂ ಏನಿದೆ? ಕಾಮಕ್ರೋಧಗಳನ್ನೇ ಗೆದ್ದ ಬಳಿಕ ಇನ್ನು ಮಾಡಬೇಕಾದ ತಪಸ್ಸು ಏನೂ ಇಲ್ಲ. ಕಾಮಕ್ರೋಧಾದಿ ಶತ್ರುಗಳನ್ನು ವಿವೇಕದಿಂದ ಗೆಲ್ಲುವುದು ಮುಖ್ಯವೇ ಹೊರತು ಸುಮ್ಮನೆ ಕಾಡಿಗೆ ಹೋಗುವುದು ಮುಖ್ಯವಲ್ಲ. ತಪಸ್ಸಿನಿಂದ ಆಗಬೇಕಾದ ಫಲವೆಂದರೆ ಕಾಮಕ್ರೋಧಗಳ ವಿಜಯ. ಅದರಿಂದ ಮನಶ್ಶಾಂತಿ.</p>
		<p class="text-center">ಕಾಮಕ್ರೋಧಗಳನ್ನು ಗೆದ್ದವನೇ ಸಂನ್ಯಾಸಿಯು.</p>
	</section>
	<section class="level1 numbered" epub:type="chapter" role="doc-chapter" id="id-10.31">
		<h1 class="level1-title" epub:type="title"><span class="date">ಅಕ್ಟೋಬರ್ 31</span><br /><span class="num">305.</span> ಸತ್ಸಂಗದ ಮಹಿಮೆ</h1>
		<p class="shloka">ಗುಣವಜ್ಜನಸಂಸರ್ಗಾತ್ ಯಾತಿ ನೀಚೋಽಪಿ ಗೌರವಮ್।<br/>ಪುಷ್ಪಮಾಲಾನುಸಂಗೇನ ಸೂತ್ರಂ ಶಿರಸಿ ಧಾರ್ಯತೇ॥</p>
		<p class="shloka-meaning">ಸಜ್ಜನರ ಸಂಪರ್ಕದಿಂದ ನೀಚನಾದ ಮನುಷ್ಯನೂ ಗೌರವವನ್ನು ಹೊಂದುತ್ತಾನೆ. ಹೂಮಾಲೆಯ ಸಂಪರ್ಕದಿಂದ ದಾರವೂ ದೇವರ ತಲೆಯಮೇಲೆ ಧರಿಸಲ್ಪಡುತ್ತದೆಯಲ್ಲವೆ?</p>
		<p class="description">ಮಾನವರು ದುಷ್ಟರ ಸಂಗವನ್ನು ಬಿಡಬೇಕು, ಸಜ್ಜನರ ಸಹವಾಸವನ್ನು ಮಾಡಬೇಕು. ಸಜ್ಜನರೆಂದರೆ ಸತ್ಪುರುಷರು. ಶಮ, ದಮ, ಅಹಿಂಸಾ, ಬ್ರಹ್ಮಚರ್ಯೆ, ತಪಸ್ಸು, ಶೌಚ, ಆರ್ಜವ, ಸರ್ವಪ್ರಾಣಿದಯಾ —ಮುಂತಾದ ಸದ್ಗುಣಗಳನ್ನುಳ್ಳವರೇ ಸಜ್ಜನರು. ಇವರೇ ಮಹಾತ್ಮರು, ಇವರೇ ವಿವೇಕಿಗಳು. ಇಂಥವರು ಲೋಕದಲ್ಲಿ ಪೂಜ್ಯರಾಗಿರುತ್ತಾರೆ. ಸತ್ಪುರುಷರನ್ನು ಎಲ್ಲರೂ ಗೌರವಿಸುತ್ತಾರೆ ಹಾಗೂ ಪೂಜಿಸುತ್ತಾರೆ. ಸಂತರ ದರ್ಶನ, ಸಂತರ ಉಪದೇಶಶ್ರವಣ, ಸಹವಾಸಗಳಿಂದ ಮಾನವರಿಗೆ ಶಾಂತಿ ಆನಂದಗಳು ಲಭಿಸುತ್ತವೆ. ಇಂಥ ಮಹಾತ್ಮರ ಸಹವಾಸದಿಂದ, ನೀಚನಾದ ಮನುಷ್ಯನೂ ಸಮಾಜದಲ್ಲಿ ಗೌರವಿಸಲ್ಪಡುತ್ತಾನೆ. ಒಬ್ಬನು ಸ್ವತಃ ದುಷ್ಟನಾಗಿರಬಹುದು, ಆದರೆ ಸಜ್ಜನರ ಸಹವಾಸದಿಂದ ಆತನಿಗೂ ಸಮಾಜದಲ್ಲಿ ಒಂದು ಹೆಚ್ಚಿನ ಸ್ಥಾನ ಮಾನ ಗೌರವಗಳು ಲಭಿಸುತ್ತವೆ.</p>
		<p class="description">ಇದಕ್ಕೆ ಹೂವು-ದಾರದ ಉದಾಹರಣೆ: ಹೂವನ್ನು ಪ್ರತಿಯೊಬ್ಬರೂ ಹಣಕೊಟ್ಟು ಕೊಂಡುಕೊಳ್ಳುತ್ತಾರೆ. ಹೂವೆಂದರೆ ಯಾರಿಗೆ ತಾನೆ ಪ್ರೀತಿಯಿಲ್ಲ? ಹೂಗಳನ್ನು ಸುಮಂಗಲಿಯರು ಶಿರದಲ್ಲಿ ಮುಡಿಯುತ್ತಾರೆ. ಹೂವನ್ನು ದೇವರಿಗೂ ಅರ್ಪಿಸುತ್ತಾರೆ. ಆದರೆ ಬರೀ ದಾರವನ್ನು ಯಾರೂ ತಲೆಯಲ್ಲಿ ಧರಿಸುವುದಿಲ್ಲ, ಬರೀ ದಾರವನ್ನು ದೇವರಿಗೂ ಏರಿಸುವುದಿಲ್ಲ. ದಾರದಿಂದ ಬಿಡಿ ಬಿಡಿ ಹೂಗಳನ್ನು ಪೋಣಿಸಿ ಹೂಮಾಲೆಯನ್ನಾಗಿ ಮಾಡಿದರೆ ಆ ಹೂಮಾಲೆಯನ್ನು ದೇವರಿಗೆ ಏರಿಸುತ್ತೇವೆ. ಪವಿತ್ರವಾದ ಹೂಮಾಲೆಗಳ ಸಂಬಂಧದಿಂದ ಸಣ್ಣದಾದ ನೂಲಿಗೂ ದೇವರ ತಲೆಯನ್ನು ಏರುವ ಸುಯೋಗವು ಪ್ರಾಪ್ತವಾಯಿತಲ್ಲವೆ?</p>
		<p class="text-center">ಸಜ್ಜನರ ಸಹವಾಸದಿಂದ ನೀಚರಿಗೂ ಗೌರವವು ಸಿಕ್ಕುತ್ತದೆ.</p>
	</section>
</body>
</html>
