<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸುಭಾಷಿತ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-005.01">
		<h1 class="level1-title" epub:type="title"><span class="date">ಮೇ 1</span><br /><span class="num">122.</span> ಕರ್ಮಗಳ ನಿಯಮವಿದು</h1>
		<p class="shloka">ಶುಭೇನ ಕರ್ಮಣಾ ಸೌಖ್ಯಂ ದುಃಖಂ ಪಾಪೇನ ಕರ್ಮಣಾ।<br />ಕೃತಂ ಭವತಿ ಸರ್ವತ್ರ ನಾಕೃತಂ ವಿದ್ಯತೇ ಕ್ವಚಿತ್॥</p>
		<p class="shloka-meaning">ಒಳ್ಳೆಯ ಕರ್ಮದಿಂದ ಸುಖವೂ, ಕೆಟ್ಟ ಕರ್ಮದಿಂದ ದುಃಖವೂ ಉಂಟಾಗುತ್ತವೆ. ಮಾಡಿದ ಕರ್ಮಗಳೇ ಎಲ್ಲ ಕಡೆಗಳಲ್ಲಿಯೂ ಫಲಗಳನ್ನು ಕೊಡುತ್ತವೆ. ಕರ್ಮಗಳನ್ನು ಮಾಡದೆ ಫಲಗಳೆಂಬುವು ಎಲ್ಲಿಯೂ ಇಲ್ಲ.</p>
		<p class="description">ಪುಣ್ಯದಿಂದ ಪುಣ್ಯಫಲಗಳೂ ಪಾಪದಿಂದ ಪಾಪಫಲಗಳೂ ಉಂಟಾಗುತ್ತವೆ ಎಂಬುದು ಸಾರ್ವತ್ರಿಕವಾದ ಪ್ರಕೃತಿನಿಯಮ. ಒಬ್ಬನು ಸುಖವಾಗಿದ್ದಾನೆ ಎಂದರೆ ಅವನು ಪುಣ್ಯಕರ್ಮಗಳನ್ನು ಮಾಡಿಯೇ ಇರಬೇಕು. ಈ ಜನ್ಮದಲ್ಲಿ ಪುಣ್ಯಕರ್ಮಗಳನ್ನು ಮಾಡದಿದ್ದರೂ ಹಿಂದಿನ ಜನ್ಮಗಳಲ್ಲಾದರೂ ಅವನು ಪುಣ್ಯಗಳನ್ನು ಮಾಡಿರಲೇಬೇಕು. ಹಾಗೆಯೇ ಮತ್ತೊಬ್ಬನು ದುಃಖಿಯಾಗಿದ್ದಾನೆ ಎಂದರೆ ಅವನು ಪಾಪಕರ್ಮಗಳನ್ನು ಈ ಜನ್ಮದಲ್ಲಿಯೋ ಅಥವಾ ಹಿಂದಿನ ಜನ್ಮದಲ್ಲಿಯೋ ಮಾಡಿರಲೇಬೇಕು.</p>
		<p class="description">ಪುಣ್ಯಕರ್ಮಗಳಿಂದ ದುಃಖಫಲಗಳಾಗಲೀ, ಪಾಪಕರ್ಮಗಳಿಂದ ಸುಖಫಲಗಳಾಗಲೀ ಉಂಟಾಗಲಾರವು. ಜನ್ಮಾಂತರದ ಪುಣ್ಯಪಾಪ ಕರ್ಮಗಳು, ಅವುಗಳಿಂದ ಸುಖ ದುಃಖ ಫಲಗಳು—ಇದೆಲ್ಲವೂ ಅತ್ಯಂತ ಗಹನವಾದ ವಿಷಯಗಳು. ಇವುಗಳನ್ನು ಮನುಷ್ಯನು ತನ್ನ ಬುದ್ಧಿಶಕ್ತಿಯಿಂದ ನಿರ್ಣಯಮಾಡಲಾರನು. ಇಷ್ಟಂತೂ ದಿಟ, ಒಳ್ಳೆಯ ಕರ್ಮಗಳಿಂದ ಒಳ್ಳೆಯ ಫಲ, ಕೆಟ್ಟ ಕರ್ಮಗಳಿಂದ ಕೆಟ್ಟ ಫಲ. ಇದನ್ನು ಎಲ್ಲರೂ ಒಪ್ಪಿಕೊಳ್ಳಲೇಬೇಕು. ಏಕೆಂದರೆ ಮಾಡಿರುವ ಕರ್ಮಗಳು ಫಲಗಳನ್ನು ಕೊಡುತ್ತವೆಯೇ ಹೊರತು ಮಾಡದಿರುವುದು ಫಲಗಳನ್ನು ಕೊಡಲೇ ಆರದು. <span class="en">Reaction is because of <strong>Action</strong> only.</span> ನಮಗೇನಾದರೂ ಈಗ ಸುಖದುಃಖಗಳು ಬಂದಿರುತ್ತವೆ ಎಂದರೆ ಅವೆಲ್ಲವೂ ನಾವು ಹಿಂದೆ ಮಾಡಿರುವ ಪುಣ್ಯಪಾಪಕರ್ಮಗಳ ಫಲಗಳೇ. ಪುಣ್ಯಕರ್ಮಗಳನ್ನು ಮಾಡಿದವನು ಸುಖ, ಶಾಂತಿ, ಆರೋಗ್ಯ, ನೆಮ್ಮದಿಗಳನ್ನು ಹೊಂದುತ್ತಾನೆ.</p>
		<p class="text-center">ಆದ್ದರಿಂದ ಮನುಷ್ಯನು ಸದಾ ಸತ್ಕಾರ್ಯಗಳನ್ನೇ ಮಾಡುತ್ತಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.02">
		<h1 class="level1-title" epub:type="title"><span class="date">ಮೇ 2</span><br /><span class="num">123.</span> ಶಾಂತಿಗೆ ಸಾಧನಗಳಿವು</h1>
		<p class="shloka">ನಾನ್ಯತ್ರ ವಿದ್ಯಾತಪಸೋಃ ನಾನ್ಯತ್ರೇಂದ್ರಿಯನಿಗ್ರಹಾತ್।<br />ನಾನ್ಯತ್ರ ಲೋಭಸಂತ್ಯಾಗಾತ್ ಶಾಂತಿಂ ಪಶ್ಯಾಮಿ ತೇಽನಘ॥</p>
		<p class="shloka-meaning">ವಿದ್ಯೆ ಹಾಗೂ ತಪಸ್ಸುಗಳಿಲ್ಲದೇ ಹೋದರೆ, ಇಂದ್ರಿಯನಿಗ್ರಹವಿಲ್ಲದೇ ಹೋದರೆ ಮತ್ತು ಲೋಭವನ್ನು ಬಿಡದೇ ಹೋದರೆ ಅಂಥವನಿಗೆ ಶಾಂತಿಯು ದೊರಕದೆಂದು ನನ್ನ ಅಭಿಪ್ರಾಯವು.</p>
		<p class="description">ಪ್ರತಿಯೊಬ್ಬ ಮನುಷ್ಯನಿಗೂ ಬೇಕಾದದ್ದು ಶಾಂತಿ. ಶಾಂತಿಗಾಗಿಯೇ ಹಣ, ಕೀರ್ತಿ, ಅಧಿಕಾರ, ವಿದ್ಯಾ, ಮನೆ, ಸಂಪತ್ತುಗಳು. ಆದರೆ ಈ ಸಂಪತ್ತುಗಳಿಂದ ಶಾಂತಿಯು ಸಿಕ್ಕುತ್ತಿದೆಯೆ? ಇಲ್ಲ. ಈ ವಸ್ತುಗಳಾವುವೂ ಸುಖ ಶಾಂತಿಗೆ ಸಾಧನಗಳಲ್ಲ. ಹಾಗಾದರೆ ಶಾಂತಿಗೆ ಸಾಧನಗಳು ಯಾವುವು? ಎಂದರೆ, ಈ ಕೆಳಗಿನ ಮೂರು ಸಾಧನಗಳು:</p>
		<ol>
			<li><strong>ವಿದ್ಯಾತಪಸ್ಸುಗಳಿಂದ ಶಾಂತಿ</strong>—ಮನುಷ್ಯನು ವಿದ್ಯಾವಂತನಾದರೆ ಆಗ ನಿಜವಾದ ಶಾಂತಿಯು ಉಂಟಾಗುತ್ತದೆ. ವಿದ್ಯಾ ಎಂದರೆ ಅಧ್ಯಾತ್ಮವಿದ್ಯೆ, ಬ್ರಹ್ಮವಿದ್ಯೆ. ಆತ್ಮವಿದ್ಯೆಯಿಂದ ಪರಮಶಾಂತಿ. ತಪಸ್ಸಿನಿಂದ ಎಂದರೆ, ಸತ್ಯ, ಆರ್ಜವ, ಶಮ, ದಮಾದಿಗಳಿಂದ ಶಾಂತಿಯು ದೊರಕುತ್ತದೆ.</li>
			<li><strong>ಇಂದ್ರಿಯನಿಗ್ರಹದಿಂದ ಶಾಂತಿ</strong>—ಇಂದ್ರಿಯಗಳನ್ನು ಸ್ವಾಧೀನಮಾಡಿಕೊಂಡು ಸಾತ್ತ್ವಿಕ ಆಹಾರಗಳನ್ನು ಸೇವಿಸುವವನಿಗೆ ಶಾಂತಿಗೆ ಕೊರತೆಯುಂಟೆ? ವಿಷಯಗಳಿಂದ ಒಳಗೆ ಸರಿಯುವುದೇ ಇಂದ್ರಿಯನಿಗ್ರಹ. ಇದಕ್ಕೇ ಉಪರತಿ ಎಂದೂ ಹೆಸರು. ಉಪರತಿಯಿಂದ ನಿಜವಾದ ಸುಖ.</li>
			<li><strong>ಲೋಭತ್ಯಾಗದಿಂದ ಶಾಂತಿ</strong>—ಅತಿಯಾದ ಆಶೆಯಿಂದ ದುಃಖ. ನಿತ್ಯತೃಪ್ತಿಯಿಂದ ಸದಾನಂದ, ನಿತ್ಯಸುಖ, ನಿತ್ಯಶಾಂತಿಗಳೇ ದೊರಕುತ್ತವೆ. ಕಾಮಕ್ರೋಧಲೋಭಗಳಿಗೆ ದಾಸನಾದವನಿಗೆ ಸುಖವೆಂಬುದು ಇಲ್ಲವೇ ಇಲ್ಲ. ಲೋಭವೆಂಬುದು ಬಿಸಿಲುಕುದುರೆಯಂತೆ ಅಶಾಂತಿಗೇ ಕಾರಣ.</li>
		</ol>
		<p class="text-center">ಆದ್ದರಿಂದ ಮನುಷ್ಯನು ಲೋಭವನ್ನು ಬಿಟ್ಟುಬಿಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.03">
		<h1 class="level1-title" epub:type="title"><span class="date">ಮೇ 3</span><br /><span class="num">124.</span> ನಾಲ್ಕು ರೀತಿಯ ಹಣ</h1>
		<p class="shloka">ಉತ್ತಮಂ ಸ್ವಾರ್ಜಿತಂ ವಿತ್ತಂ ಮಧ್ಯಮಂ ಪಿತುರಾರ್ಜಿತಮ್।<br />ಅಧಮಂ ಭ್ರಾತೃವಿತ್ತಂ ಚ ಸ್ತ್ರೀವಿತ್ತಮಧಮಾಧಮಮ್॥</p>
		<p class="shloka-meaning">ತಾನು ಸಂಪಾದಿಸಿದ ಹಣವು ಉತ್ತಮವಾದದ್ದು. ತಂದೆಯು ಸಂಪಾದಿಸಿದ್ದು ಮಧ್ಯಮ. ಅಣ್ಣತಮ್ಮಂದಿರ ಹಣವು ಅಧಮವಾದದ್ದು. ಇನ್ನು, ಹೆಂಗಸರ ಹಣವಂತೂ ಅಧಮಾಧಮವಾದದ್ದು.</p>
		<p class="description">ಹಣ! ಯಾರಿಗೆ ಬೇಡ? ಎಲ್ಲರಿಗೂ ಬೇಕು. ಎಂಥ ಹಣ? ಯಾವುದಾದರೂ ಸರಿಯೆ. ಅಂತೂ ಹಣ ಬೇಕು, ಹಣ ಬೇಕು. ಹಣ ಇದ್ದರೆ ಸಾಲದು, ಆ ಹಣ ಸಾತ್ತ್ವಿಕವಾಗಿರಬೇಕು ಹಾಗೂ ಉತ್ತಮವಾಗಿರಬೇಕು. ಆ ಹಣದಿಂದ ಮಾತ್ರವೇ ಮನಸ್ಸಿಗೆ ತೃಪ್ತಿ ಸಿಗುತ್ತದೆ. ಹಣವು ಉತ್ತಮ, ಮಧ್ಯಮ, ಅಧಮ ಮತ್ತು ಅಧಮಾಧಮವೆಂದು ನಾಲ್ಕು ಬಗೆಯಾಗಿರುತ್ತದೆ. ಹೇಗೆಂದರೆ:</p>
		<ol>
			<li><strong>ಸ್ವಾರ್ಜಿತಂ ವಿತ್ತಮ್ ಉತ್ತಮಮ್</strong>—ತಾನೇ ಕಷ್ಟಪಟ್ಟು ದುಡಿದು ಸಂಪಾದನೆಮಾಡಿದ ಹಣವು ಉತ್ತಮವು. ಮನುಷ್ಯನು ತನ್ನ ಶ್ರಮದಿಂದ ತನ್ನ ಯೋಗ್ಯತೆಯಿಂದ ತಾನೇ ಸಂಪಾದಿಸಿದ ಹಣವು ಉತ್ತಮವೆನಿಸು ತ್ತದೆ. ಇದರಿಂದ ತನಗೊಂದು ತೃಪ್ತಿ, ನೆಮ್ಮದಿ, ಶಾಂತಿಗಳು ಸಿಗುತ್ತವೆ.</li>
			<li><strong>ಪಿತುರಾರ್ಜಿತಂ ಮಧ್ಯಮಮ್</strong>—ತಂದೆಯ ಹಣವೆಂಬುದು ಮಧ್ಯಮ. ತಂದೆಯ ಆಸ್ತಿ, ತಂದೆಯ ಹಣವು ಹಂಚಿಹೋಗಿ ಅಣ್ಣತಮ್ಮಂದಿರಿಗೆ ಸೇರಿದಾಗ ಆ ಹಣವು ಮಧ್ಯಮವೆನಿಸುತ್ತದೆ. ಇದರಿಂದ ಅಷ್ಟೊಂದು ಸುಖಶಾಂತಿ ತೃಪ್ತಿ ಆನಂದಗಳು ದೊರಕಲಾರವು.</li>
			<li><strong>ಭ್ರಾತೃವಿತ್ತಮ್ ಅಧಮಮ್</strong>—ಅಣ್ಣ ಅಥವಾ ತಮ್ಮನ ಹಣವು ಅಧಮ. ಏಕೆಂದರೆ ಅಣ್ಣ ತಮ್ಮಂದಿರು ಹಣದ ವಿಷಯದಲ್ಲಿ ದಾಯಾದಿಗಳಂತೆಯೇ ಆಗಿರುತ್ತಾರೆ. ಆ ಹಣದಲ್ಲಿ ಪ್ರೀತಿವಿಶ್ವಾಸಗಳಿರಲಾರವು.</li>
			<li><strong>ಸ್ತ್ರೀವಿತ್ತಮ್ ಅಧಮಾಧಮಮ್</strong>—ಹೆಂಡತಿಯ, ತಾಯಿಯ, ಅಕ್ಕತಂಗಿಯರ ಹಣವು ಅಧಮಾಧಮ. ತಾನು ಗಂಡಸಾಗಿದ್ದು, ತಾನು ಸಂಪಾದಿಸದೇ ಹೆಂಗಸಿನ ಹಣದಿಂದ ಜೀವಿಸುವವನಾಗಿರಬಾರದು.</li>
		</ol>
		<p class="text-center">ತನ್ನ ಹಣವನ್ನು ತಾನೇ ಗಳಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.04">
		<h1 class="level1-title" epub:type="title"><span class="date">ಮೇ 4</span><br /><span class="num">125.</span> ಇಂಥವನಿಗೆ ನಾಲ್ಕು ಫಲಗಳು</h1>
		<p class="shloka">ಅಭಿವಾದನಶೀಲಸ್ಯ ನಿತ್ಯಂ ವೃದ್ಧೋಪಸೇವಿನಃ।<br />ಚತ್ವಾರಿ ತಸ್ಯ ವರ್ಧಂತೇ ಆಯುರ್ವಿದ್ಯಾ ಯಶೋ ಧನಮ್॥</p>
		<p class="shloka-meaning">ಪ್ರತಿದಿನವೂ ಗುರುಹಿರಿಯರ ಸೇವೆಯನ್ನು ಮಾಡುತ್ತಾ ಅವರಿಗೆ ನಮಸ್ಕಾರಗಳನ್ನು ಮಾಡುತ್ತಿರುವ ಪುಣ್ಯಾತ್ಮನಿಗೆ ಆಯುಷ್ಯ, ವಿದ್ಯಾ, ಯಶಸ್ಸು ಮತ್ತು ಧನ—ಈ ನಾಲ್ಕೂ ಸಂಪತ್ತುಗಳು ವೃದ್ಧಿಯಾಗುತ್ತವೆ.</p>
		<p class="description">ಪ್ರತಿದಿನವೂ ಗುರು, ತಾಯಿ, ತಂದೆ, ಗಂಡ, ಸಂನ್ಯಾಸಿಗಳಿಗೆ ನಮಸ್ಕಾರಗಳನ್ನು ಮಾಡುವುದು ನಮ್ಮ ಭಾರತೀಯ ಸಂಪ್ರದಾಯ. ತಾನು ವಯಸ್ಸಿನಿಂದ, ವಿದ್ಯೆಯಿಂದ, ಸ್ಥಾನಮಾನಗಳಿಂದ, ಹಣದಿಂದ ಅಥವಾ ತಪಸ್ಸಿನಿಂದ ಎಷ್ಟೇ ದೊಡ್ಡವನಾಗಿದ್ದರೂ ತನಗಿಂತಲೂ ಹಿರಿಯರಾದವರನ್ನು ತಾನು ನಮಸ್ಕರಿಸಲೇಬೇಕು. ಹಿರಿಯರ ಸೇವೆಯೆಂಬುದು ದೊಡ್ಡ ತಪಸ್ಸು. ಇವನ್ನು ಮಾಡುವವನಿಗೆ ಈ ಕೆಳಗಿನ ನಾಲ್ಕು ಲಾಭಗಳಾಗುತ್ತವೆ.</p>
		<ol>
			<li><strong>ಆಯುರ್ವೃದ್ಧಿ</strong>—ಆಯುಷ್ಯವು ಹೆಚ್ಚಾಗುತ್ತದೆ. ಹಿರಿಯರಿಗೆ ನಾವುಗಳು ನಮಸ್ಕಾರಗಳನ್ನು ಮಾಡಿದಾಗ ಯಾವ ಪ್ರಯತ್ನವೂ ಇಲ್ಲದೆ ಅವರ ಆಶೀರ್ವಾದವು ನಮಗೆ ಲಭಿಸುತ್ತದೆ. ಅದರಿಂದ ಆಯುಷ್ಯವು ನಮಗೆ ಅಭಿವೃದ್ಧಿಯಾಗುತ್ತದೆ.</li>
			<li><strong>ವಿದ್ಯಾವೃದ್ಧಿ</strong>—ವಿದ್ಯೆಯೂ ಬೆಳೆಯುತ್ತದೆ. ಎಷ್ಟೇ ದಡ್ಡನಾಗಿದ್ದರೂ ಗುರುಹಿರಿಯರ ಆಶೀರ್ವಾದವಿದ್ದುಬಿಟ್ಟರೆ ಅಂಥವನು ವಿದ್ಯಾವಂತನಾಗುವುದರಲ್ಲಿ ಯಾವ ಸಂಶಯವೂ ಇಲ್ಲ.</li>
			<li><strong>ಯಶೋವೃದ್ಧಿ</strong>—ಕೀರ್ತಿಯೂ ಬೆಳೆಯುತ್ತದೆ. ಮಹಾತ್ಮರಿಗೆ ನಮಸ್ಕರಿ ಸುವುದರಿಂದ ಅಂಥವನ ಕೀರ್ತಿಯೂ ತಾನೇ ತಾನಾಗಿ ಬೆಳೆಯುತ್ತದೆ.</li>
			<li><strong>ಧನವೃದ್ಧಿ</strong>—ಹಣವೂ ಬೆಳೆಯುತ್ತದೆ. ವಿದ್ಯಾ ಹಾಗೂ ಕೀರ್ತಿಗಳ ಜೊತೆಯಲ್ಲಿ ಸಂಪತ್ತೂ ತಾನಾಗಿಯೇ ಬೆಳೆಯುತ್ತದೆ. ಇದನ್ನೇ ಗೀತಾಚಾರ್ಯನಾದ ಶ್ರೀಕೃಷ್ಣಪರಮಾತ್ಮನು <strong>ದೇವ ದ್ವಿಜ ಗುರು ಪ್ರಾಜ್ಞ ಪೂಜನಮ್</strong>—ಎಂದು ಉಪದೇಶಿಸಿರುತ್ತಾನೆ.</li>
		</ol>
		<p class="text-center">ಗುರುಹಿರಿಯರಿಗೆ ನಮಸ್ಕರಿಸಿದರೆ ಸಕಲಸಂಪತ್ತುಗಳೂ ಲಭಿಸುತ್ತವೆ.</p>
	</section>
	<section class="level1 numbered" epub:type="chapter" role="doc-chapter" id="id-005.05">
		<h1 class="level1-title" epub:type="title"><span class="date">ಮೇ 5</span><br /><span class="num">126.</span> ಕಾಗೆಯೂ ಕೋಗಿಲೆಯೂ</h1>
		<p class="shloka">ಕಾಕಃ ಕೃಷ್ಣಃ ಪಿಕಃ ಕೃಷ್ಣಃ ಕೋ ಭೇದಃ ಪಿಕಕಾಕಯೋಃ।<br />ವಸಂತಕಾಲೇ ಸಂಪ್ರಾಪ್ತೇ ಕಾಕಃ ಕಾಕಃ ಪಿಕಃ ಪಿಕಃ॥</p>
		<p class="shloka-meaning">ಕಾಗೆಯೂ ಕಪ್ಪು, ಕೋಗಿಲೆಯೂ ಕಪ್ಪೇ. ಹಾಗಾದರೆ ಕೋಗಿಲೆಗೂ ಕಾಗೆಗೂ ಏನು ಭೇದ? ವಸಂತಕಾಲವು ಬಂದಿತೆಂದರೆ ಕಾಗೆಯು ಕಾಗೆಯೇ, ಕೋಗಿಲೆಯು ಕೋಗಿಲೆಯೇ.</p>
		<p class="description">ಭಗವಂತನು ಒಂದೊಂದು ಪ್ರಾಣಿಗೂ, ಒಂದೊಂದು ಪಕ್ಷಿಗೂ, ಒಬ್ಬೊಬ್ಬ ಮಾನವನಿಗೂ ಒಂದೊಂದು ಅಸಾಧಾರಣವಾದ ಶಕ್ತಿಯನ್ನೋ, ಕಲೆಯನ್ನೋ, ರೂಪವನ್ನೋ, ಬಣ್ಣವನ್ನೋ ಕೊಟ್ಟಿರುತ್ತಾನೆ. ನಾವು ಕೇವಲ ಹೊರಗಿನ ಬಣ್ಣದಿಂದ ಆ ವಸ್ತುವಿನ ಮಹತ್ತ್ವವನ್ನು ಗುರುತಿಸಲು ಸಾಧ್ಯವಿಲ್ಲ. ಇದಕ್ಕೊಂದು ಸುಂದರವಾದ ಉದಾಹರಣೆಯನ್ನು ಇಲ್ಲಿ ಉದಾಹರಿಸಿದೆ. ಅದೇ ಕಾಗೆ ಕೋಗಿಲೆಗಳ ಉದಾಹರಣೆ.</p>
		<p class="description">ಕಾಗೆಗೂ ಕೋಗಿಲೆಗೂ ಬಣ್ಣದಲ್ಲಿ ಏನೂ ವ್ಯತ್ಯಾಸವಿಲ್ಲ. ಎರಡೂ ಪಕ್ಷಿಗಳೇ, ಎರಡೂ ಕಪ್ಪೇ; ಎರಡನ್ನೂ ಹತ್ತಿರದಿಂದ ಅಥವಾ ದೂರದಿಂದ ನೋಡಿದಾಗ ಎರಡಕ್ಕೂ ಭೇದವೇ ಕಾಣಿಸುವುದಿಲ್ಲ. ಹಾಗಾದರೆ ಎರಡೂ ಒಂದೇ ಎನ್ನಬಹುದೇ? ಎರಡಕ್ಕೂ ವ್ಯತ್ಯಾಸವೇ ಇಲ್ಲವೆ? ಎಂದರೆ ಖಂಡಿತಾ ಇದೆ. ಯಾತರಲ್ಲಿ ಎರಡಕ್ಕೂ ಭೇದ? ಎಂದರೆ ಕಂಠದ ಮಾಧುರ್ಯದಲ್ಲಿ , ಕೋಗಿಲೆಯ ಕಂಠಸುಮಧುರ!</p>
		<p class="description">ಕಾಗೆಯು ಕಾ ಕಾ ಎಂದು ಕೂಗುತ್ತದೆ, ಕೋಗಿಲೆಯು ಕೂ, ಕೂ ಎಂದು ಹಾಡುತ್ತದೆ. <strong>ಪಿಕಃ ಕೂಜತಿ ಪಂಚಮಮ್</strong>, ಕೋಗಿಲೆಯು ಪಂಚಮಸ್ವರದಿಂದ ಮಧುರವಾಗಿ ಕೂಗುತ್ತದೆ. ಕಾಗೆಯ ಸ್ವರ ಕರ್ಕಶ, ಕೋಗಿಲೆಯ ಕಂಠಮಾಧುರ್ಯ ಶ್ರವಣರಮಣೀಯ. ಕೋಗಿಲೆಯ ಮಧುರ ಸ್ವರವನ್ನು ಸಂಗೀತದ ಪಂಚಮ ಸ್ವರಕ್ಕೆ ಹೋಲಿಸಲಾಗುತ್ತದೆ. ವಸಂತಕಾಲವು ಬಂದಾಗ ಸಂತೋಷದಿಂದ ಕೋಗಿಲೆಯು ಕೂಗಿದ್ದನ್ನು ಕೇಳಿದಾಗ ಎಲ್ಲರಿಗೂ ಆನಂದವಾಗುತ್ತದೆ. ಬಣ್ಣದಲ್ಲಿ ಕಪ್ಪಾಗಿದ್ದರೂ ಕಂಠದ ಧ್ವನಿಯಲ್ಲಿ ಸಂಗೀತದ ಪಂಚಮಸ್ವರವಿರುವುದರಿಂದ ಕೋಗಿಲೆಯನ್ನು ಎಲ್ಲರೂ ಇಷ್ಟಪಟ್ಟು, ಸ್ತುತಿಸಿ, ಅಭಿನಂದಿಸುತ್ತಾರೆ.</p>
		<p class="text-center">ಬಣ್ಣವೇ ಮುಖ್ಯವಲ್ಲ, ಕಲಾಸಾಮರ್ಥ್ಯವೇ ಮುಖ್ಯ.</p>
	</section>
	<section class="level1 numbered" epub:type="chapter" role="doc-chapter" id="id-005.06">
		<h1 class="level1-title" epub:type="title"><span class="date">ಮೇ 6</span><br /><span class="num">127.</span> ಈ ಏಳೂ ಭಾವನಾಪ್ರಧಾನಗಳೇ</h1>
		<p class="shloka">ಮಂತ್ರೇ ತೀರ್ಥೇ ದ್ವಿಜೇ ದೈವೇ ದೈವಜ್ಞೇ ಭೇಷಜೇ ಗುರೌ।<br />ಯಾದೃಶೀ ಭಾವನಾ ಯಸ್ಯ ಸಿದ್ಧಿರ್ಭವತಿ ತಾದೃಶೀ॥</p>
		<p class="shloka-meaning">ಮಂತ್ರದಲ್ಲಿ, ತೀರ್ಥದಲ್ಲಿ, ಬ್ರಾಹ್ಮಣರಲ್ಲಿ, ದೇವರಲ್ಲಿ, ಜ್ಯೋತಿಷ್ಕರಲ್ಲಿ, ವೈದ್ಯನಲ್ಲಿ ಮತ್ತು ಗುರುವಿನಲ್ಲಿ—ಯಾವನಿಗೆ ಎಂಥಾ ಸದ್ಭಾವನೆಗಳು ಇರುತ್ತವೆಯೋ ಅಂಥಾ ಫಲಗಳೇ ಉಂಟಾಗುತ್ತವೆ.</p>
		<p class="description">ಮಾನವನ ಜೀವನವೆಂಬುದೇ ಭಾವನಾತ್ಮಕವಾದದ್ದು. ನಮಗೆ ಯಾರಲ್ಲಿ ಎಂಥ ನಂಬಿಕೆಗಳು ಇರುತ್ತವೆಯೋ ಅಂಥ ಫಲಗಳೇ ಆಗುತ್ತವೆ. ಇಲ್ಲಿ ವಸ್ತುಗಳಿಗಿಂತಲೂ ನಮಗೆ ಆ ವಸ್ತುಗಳಲ್ಲಿರುವ ಭಾವನೆಗಳೇ ಮುಖ್ಯ. ಭಾವನೆಯಿಂದಲೇ ಫಲಗಳು, ವಸ್ತುಗಳ ಸ್ವಭಾವದಿಂದಲ್ಲ. ಇದೋ ಇಲ್ಲಿದೆ, ಅದಕ್ಕೆ ಈ ಏಳು ಉದಾಹರಣೆಗಳು.</p>
		<ol>
			<li><strong>ಮಂತ್ರೇ</strong>—ಮಂತ್ರವೆಂದರೆ <strong>ಮನನಾತ್ ತ್ರಾಯತೇ ಇತಿ ಮಂತ್ರಃ</strong>. ಮಂತ್ರವೆಂಬುದು ಅಕ್ಷರಗಳ ಸಮೂಹ. ಮಂತ್ರಗಳೆಂದರೆ ಬರೀ ಅಚೇತನ ಅಕ್ಷರಗಳ, ಶಬ್ದಗಳ ರಾಶಿ. ಆದರೆ ಆ ರಹಸ್ಯ ಮಂತ್ರಗಳಲ್ಲಿ ನಮಗೆ ಭಕ್ತಿಭಾವನೆಗಳು ತುಂಬಿದಾಗ ಮಾತ್ರ ಅದ್ಭುತವಾದ ಫಲಗಳಾಗುತ್ತವೆ.</li>
			<li><strong>ತೀರ್ಥೇ</strong>—ದೇವರ ತೀರ್ಥವೆಂದರೇನು? ದೇವರನ್ನು ತೊಳೆದ ನೀರು. ಅಥವಾ ಗಂಗಾ ಯಮುನಾದಿ ನದಿಗಳೂ ತೀರ್ಥಗಳೇ. ಇಲ್ಲಿಯೂ ಭಾವನೆಗಳೇ ಮುಖ್ಯ.</li>
			<li><strong>ದ್ವಿಜೇ</strong>—ಬ್ರಾಹ್ಮಣರಲ್ಲಿ. ಬ್ರಾಹ್ಮಣರೆಂದರೂ ಮಾಂಸದ ಮುದ್ದೆ. ಅವರಿಗೂ ರೋಗರುಜಿನಾದಿಗಳೂ, ಸಾಲಸೋಲಾದಿಗಳೂ, ಇರುತ್ತವೆ. ಆದರೆ ಅವರಲ್ಲಿರುವ ಪೂಜ್ಯ ಭಾವನೆಯಿಂದ ಒಳ್ಳೆಯ ಫಲಗಳಾಗುತ್ತವೆ.</li>
			<li><strong>ದೈವೇ</strong>—ದೇವರಲ್ಲಿ. ಕಲ್ಲು , ಮರ, ಚಿತ್ರಗಳಲ್ಲಿ ದೇವರನ್ನು ನೋಡುವಾಗ ಕಲ್ಲು , ಮರ, ಚಿತ್ರಗಳನ್ನು ಮರೆತು ಆ ದೇವರನ್ನು ಭಾವಿಸಬೇಕು.</li>
			<li><strong>ದೈವಜ್ಞೇ</strong>—ಜ್ಯೋತಿಷ್ಕರಲ್ಲಿಯೂ ನಮಗೆ ಸದ್ಭಾವನೆಯೇ ಮುಖ್ಯ.</li>
			<li><strong>ಭೇಷಜೇ</strong>—ವೈದ್ಯನಲ್ಲೂ ರೋಗಿಗೆ ಶುದ್ಧವಾದ ಭಾವನೆಯಿರಬೇಕು.</li>
			<li><strong>ಗುರೌ</strong>—ಗುರುವಿನಲ್ಲಂತೂ ಭಾವನೆಗೇ ಮೊದಲ ಸ್ಥಾನ.</li>
		</ol>
		<p class="text-center">ಭಾವನೆಯಿಂದಲೇ ಸತ್ ಫಲಗಳಾಗುತ್ತವೆ.</p>
	</section>
	<section class="level1 numbered" epub:type="chapter" role="doc-chapter" id="id-005.07">
		<h1 class="level1-title" epub:type="title"><span class="date">ಮೇ 7</span><br /><span class="num">128.</span> ಆಶೆಗೆ ಎಂಥಾ ಶಕ್ತಿಯಿದೆ!</h1>
		<p class="shloka">ಅಂಗಂ ಗಲಿತಂ ಪಲಿತಂ ಮುಂಡಂ<br /> ದಶನವಿಹೀನಂ ಜಾತಂ ತುಂಡಮ್।<br />ವೃದ್ಧೋ ಯಾತಿ ಗೃಹೀತ್ವಾ ದಂಡಂ<br /> ತದಪಿ ನ ಮುಂಚತ್ಯಾಶಾ ಪಿಂಡಮ್॥</p>
		<p class="shloka-meaning">ಶರೀರವು ಹಣ್ಣಾಯಿತು, ತಲೆಕೂದಲುಗಳು ಬಿಳುಪಾದವು, ಬಾಯಲ್ಲಿ ಹಲ್ಲುಗಳೆಲ್ಲ ಉದುರಿಹೋದವು; ಮುದುಕನಾಗಿ ಕೈಯಲ್ಲಿ ಕೋಲನ್ನು ಹಿಡಿದುಕೊಂಡು ಅಡ್ಡಾಡುತ್ತಾನೆ. ಇಷ್ಟಾದರೂ ಇಂಥವನನ್ನೂ ಆಶೆಯು ಮಾತ್ರ ಬಿಡುತ್ತಿಲ್ಲವಲ್ಲ! ಏನಿದಾಶ್ಚರ್ಯ!</p>
		<p class="description">ಆಶೆ! ಅತ್ಯಾಶೆ! ಲೋಭ! ಅಬ್ಬಾ, ಈ ಶಬ್ದಗಳೇ ಭಯಂಕರ. ಇವುಗಳ ಸ್ವಭಾವವಂತೂ ಮನುಷ್ಯನಿಗೆ ಮೃತ್ಯು. ಆಶೆಯೆಂಬ ಪಿಶಾಚಿಯು ಯಾರನ್ನೂ ಬಿಡದ ಮಹಾಶತ್ರು. ಹಣ್ಣು ಹಣ್ಣಾಗಿರುವ ಮುದುಕನನ್ನೂ ಬಿಡದೇ ಹಿಂಬಾಲಿಸುವ ಭಯಂಕರ ಶತ್ರುವೆಂದರೆ ಆಶೆಯೇ.</p>
		<p class="description">ಅಂಗವು ಗಲಿತವಾಗಿದೆ. ಶತಮಾನದ ಅಂಚಿನಲ್ಲಿರುವ ಮುದುಕ; ಇಂದೋ ನಾಳೆಯೋ ಅವನ ಅಧ್ಯಾಯ ಮುಗಿಯುವಂತಿದೆ. ಕೈಕಾಲುಗಳು, ಕಣ್ಣುಕಿವಿಗಳೆಲ್ಲಾ ದುರ್ಬಲವಾಗಿವೆ. ಎದ್ದು ಓಡಾಡುವುದಿರಲಿ; ನೋಡಲಾರ, ಕೇಳಲಾರ, ಉಣ್ಣಲಾರ, ಮಾತನಾಡಲೂ ಆರ! ಆದರೂ ಅವನಿಗೂ ಹಣದ ಆಶೆ ಮಾತ್ರ ಜೋರಾಗಿರುತ್ತದೆ.</p>
		<p class="description">ತಲೆ ನೆರೆತಿದೆ, ಬಾಯೊಳಗೆ ಒಂದು ಹಲ್ಲೂ ಇಲ್ಲ. ಗಟ್ಟಿಯಾದ ಆಹಾರವನ್ನು ಅಗಿಯಲೂ ಶಕ್ತಿಯಿಲ್ಲ. ಅಜೀರ್ಣ ಒಂದು ಕಡೆ, ನಿಶ್ಶಕ್ತಿ ಹಸಿವು ಮತ್ತೊಂದು ಕಡೆ. ಅವನ ಮಾತನ್ನು ಕೇಳುವವರೇ ಇಲ್ಲ. ಮುದುಕನಾಗಿಬಿಟ್ಟರೆ ಅವನ ಜೀವನ ನೀರಸ, ಚಿಂತಾಮಯ, ದುಃಖಪೂರ್ಣವಾಗಿರುತ್ತದೆ. ಮೂರು ಕಾಲುಗಳಿಂದ ಓಡಾಡುತ್ತಾ , ಯಾರಿಗೂ ಬೇಡವಾದವನಾಗಿ ಮೂಲೆಯಲ್ಲಿ ಬಿದ್ದಿರಬೇಕಾಗುತ್ತದೆ. ಅವನಿಗೇ ಅವನ ಜೀವನವು ಬೇಸರವಾಗಿರುತ್ತದೆ, ಬೇಡವಾಗಿರುತ್ತದೆ. ಇಷ್ಟಾದರೂ ಹಣದ ಆಶೆಯು ಮಾತ್ರ ಅವನಿಗೂ ಇರುತ್ತದೆ. ಅಬ್ಬ! ಆಶೆಯ ಪ್ರಭಾವ!</p>
		<p class="text-center">ಆಶೆಯನ್ನು ಬಿಟ್ಟವನೇ ಧೀರ.</p>
	</section>
	<section class="level1 numbered" epub:type="chapter" role="doc-chapter" id="id-005.08">
		<h1 class="level1-title" epub:type="title"><span class="date">ಮೇ 8</span><br /><span class="num">129.</span> ವಾಸಕ್ಕೆ ಯೋಗ್ಯವಾದ ಊರು</h1>
		<p class="shloka">ಧನಿಕಃ ಶ್ರೋತ್ರಿಯೋ ರಾಜಾ ನದೀ ವೈದ್ಯಸ್ತು ಪಂಚಮಃ।<br />ಪಂಚ ಯತ್ರ ನ ವಿದ್ಯಂತೇ ನ ತತ್ರ ದಿವಸಂ ವಸೇತ್॥</p>
		<p class="shloka-meaning">ಧನಿಕ, ಶ್ರೋತ್ರಿಯ, ರಾಜ, ನದಿ ಮತ್ತು ವೈದ್ಯ—ಈ ಐವರೂ ಯಾವ ಊರಿನಲ್ಲಿ ಇರುವುದಿಲ್ಲವೋ ಅಲ್ಲಿ ಒಂದು ದಿನವೂ ವಾಸಮಾಡಬಾರದು.</p>
		<p class="description">ಮನುಷ್ಯನು ವಾಸಮಾಡಬೇಕಾದರೆ ಅಲ್ಲಿ ಕೆಲವು ಪ್ರಾಥಮಿಕ ಅನುಕೂಲಗಳಿರಬೇಕು. ಅವುಗಳಿದ್ದರೆ ಅವನ ಜೀವನವು ಶಾಂತವಾಗಿದ್ದು ನೆಮ್ಮದಿಯಾಗಿರುವುದಕ್ಕೆ ಅನುಕೂಲವಾಗುತ್ತದೆ. ಅವುಗಳು ಈ ಐದು:</p>
		<ol>
			<li><strong>ಧನಿಕಃ</strong>—ಶ್ರೀಮಂತನು. ಈಗಿನ ಕಾಲದಲ್ಲಿ ಎಲ್ಲಕ್ಕೂ ಹಣ. ಧನ ವಿಲ್ಲದ ಜನ ದನವೇ—ಎಂಬ ಸ್ಥಿತಿಯು ಬಂದುಬಿಟ್ಟಿದೆ. ಧನವಿದ್ದರೆ ಅದರಿಂದ ಸಕಲ ಸೌಲಭ್ಯಗಳನ್ನೂ ಹೊಂದಬಹುದಲ್ಲವೆ?</li>
			<li><strong>ಶ್ರೋತ್ರಿಯಃ</strong>—ಶಾಸ್ತ್ರವೇತ್ತನಾದ ವೇದಾಧ್ಯಯನ ಸಂಪನ್ನನಾದ ಯೋಗ್ಯನಾದ ಪುರೋಹಿತನಿಲ್ಲದಿದ್ದರೆ ಆ ಊರಿನಲ್ಲಿ ನಾಮಕರಣ, ಉಪನಯನ, ವಿವಾಹ, ಗೃಹಪ್ರವೇಶ, ಸತ್ಯನಾರಾಯಣಪೂಜಾ— ಇತ್ಯಾದಿ ಮಂಗಳಕಾರ್ಯಕ್ರಮಗಳನ್ನು ಮಾಡಿಸುವವರು ಯಾರು? ಆದ್ದರಿಂದ ಶಾಸ್ತ್ರವನ್ನು ತಿಳಿದ ಬ್ರಾಹ್ಮಣರು ಇರಲೇ ಬೇಕು.</li>
			<li><strong>ರಾಜಾ</strong>—ಒಬ್ಬ ಅಧಿಕಾರಿ, ಯಜಮಾನ ಅಥವಾ ಗಣ್ಯನಾದ ಅಧ್ಯಕ್ಷ; ಇವನು ಶ್ಯಾನುಭೋಗನಾಗಿರಬಹುದು, ಗ್ರಾಮಪಂಚಾಯ್ತಿ ಅಧ್ಯಕ್ಷ, ಪಟೇಲನಾಗಿರಬಹುದು. ನ್ಯಾಯವನ್ನು ಮಾಡಿ ತೀರ್ಪನ್ನು ಕೊಡುವ ವಿವೇಕಿಯಾದ ಧೀರನಿರಬೇಕು.</li>
			<li><strong>ನದೀ</strong>—ನೀರಿನ ಕೊರತೆಯಾಗಬಾರದಲ್ಲವೆ? ನೀರಿಲ್ಲದೆ ಜೀವನವು ನಡೆಯಲಾರದು. ನೀರು ಪ್ರತಿ ಜೀವಿಗೂ ಅವಶ್ಯವಾಗಿ ಬೇಕೇಬೇಕು.</li>
			<li><strong>ವೈದ್ಯ</strong>—ರೋಗರುಜಿನಾದಿಗಳು ಬಂದಾಗ ಔಷಧೋಪಚಾರಗಳನ್ನು ಮಾಡುವ ವೈದ್ಯನಂತೂ ಊರಿಗೊಬ್ಬ ಇರಲೇಬೇಕಲ್ಲವೆ?</li>
		</ol>
		<p class="text-center">ಈ ಐದಿರುವ ಗ್ರಾಮದಲ್ಲಿಯೇ ಮನುಷ್ಯನು ವಾಸಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.09">
		<h1 class="level1-title" epub:type="title"><span class="date">ಮೇ 9</span><br /><span class="num">130.</span> ಕಾಗೆಯೇ ಉತ್ತಮ</h1>
		<p class="shloka">ಕಾಕ ಆಹ್ವಯತೇ ಕಾಕಾನ್ ಯಾಚಕೋ ನ ತು ಯಾಚಕಾನ್।<br />ಕಾಕಯಾಚಕಯೋರ್ಮಧ್ಯೇ ವರಂ ಕಾಕೋ ನ ಯಾಚಕಃ॥</p>
		<p class="shloka-meaning">ಒಂದು ಕಾಗೆಯು ಇತರ ಅನೇಕ ಕಾಗೆಗಳನ್ನು ಕರೆಯುತ್ತದೆ. ಆದರೆ ಒಬ್ಬ ಭಿಕ್ಷುಕನು ಬೇರೆ ಭಿಕ್ಷುಕರನ್ನು ಕರೆಯುವುದಿಲ್ಲ. ಆದ್ದರಿಂದ ಕಾಗೆ ಭಿಕ್ಷುಕ—ಇವರಿಬ್ಬರಲ್ಲಿ ಕಾಗೆಯೇ ಶ್ರೇಷ್ಠ, ಭಿಕ್ಷುಕನಲ್ಲ.</p>
		<p class="description">ಮನುಷ್ಯನು ಬುದ್ಧಿಜೀವಿ, ವಿವೇಕಸಂಪನ್ನನಾದ ಪ್ರಾಣಿ, ಮನುಷ್ಯನು ಪರಿಪೂರ್ಣಜೀವಿ, ಭಗವಂತನಿಗೆ ತುಂಬಾ ಹತ್ತಿರದ ಜೀವಿ. ಆದರೆ ಈ ಮನುಷ್ಯನು ತನ್ನ ಲೋಭಿತನದಿಂದ, ತನ್ನ ಸ್ವಾರ್ಥದಿಂದ ಪಶುಪಕ್ಷಿಗಳಿಗಿಂತಲೂ ಕೀಳಾಗಿಬಿಟ್ಟಿರುತ್ತಾನೆ. ಪಶುಪ್ರಾಣಿಪಕ್ಷಿಗಳೇ ಇವನಿಗಿಂತಲೂ ಎಷ್ಟೋ ಉತ್ತಮವಾಗಿರುತ್ತವೆ ಎನ್ನಬಹುದು. ಹೇಗೆಂದರೆ:</p>
		<p class="description">ಕಾಗೆಯು ಒಂದು ಸಣ್ಣ ಪಕ್ಷಿ. ಕಪ್ಪಾದ, ಯಾರಿಗೂ ಹಿತವಲ್ಲದ ಯಾರೂ ಪ್ರೀತಿಸದ ಒಂದು ವಾಯಸ. ಸತ್ತುಬಿದ್ದಿರುವ, ಕೆಟ್ಟ ವಾಸನೆಯಿಂದ ನಾರುತ್ತಿರುವ ಹೆಗ್ಗಣವನ್ನು ತಿನ್ನುವ ಕೀಳಾದ ಪಕ್ಷಿ , ಕಾಗೆ. ಈ ಕಾಗೆಗಿಂತಲೂ ಮನುಷ್ಯನು ಕೀಳು ಸ್ವಭಾವದವನಾಗಿರುತ್ತಾನೆ. ಏಕೆಂದರೆ ಏನಾದರೂ ಆಹಾರವು ಸಿಕ್ಕಿದಾಗ ಅದನ್ನು ಒಂದು ಕಾಗೆಯು ನೋಡಿದರೆ ಆ ಕಾಗೆಯು ಹತ್ತಾರು ಇತರ ಕಾಗೆಗಳನ್ನು ಕಾ ಕಾ ಕಾ ಕಾ ಎಂದು ಕೂಗಿ ಕರೆಯುತ್ತದೆ. ಆಹಾರವು ಕಂಡದ್ದು ತನಗೆ, ಆದರೆ ಅದನ್ನು ತಾನೊಂದೇ ತಿನ್ನದೇ, ಇತರ ಹತ್ತಾರು ಕಾಗೆಗಳನ್ನು ಕರೆದು ಅವುಗಳ ಜೊತೆಯಲ್ಲಿ ತಾನೂ ತಿಂದು ಸಂತೋಷಪಡುತ್ತದೆ. ಇದನ್ನು ನಾವೆಲ್ಲರೂ ಪ್ರತಿದಿನವೂ ನೋಡುತ್ತಿರುತ್ತೇವೆ, ಅಲ್ಲವೆ?</p>
		<p class="description">ಆದರೆ ಈ ಪ್ರಚಂಡಮಾನವ ಮಾತ್ರ ಎಲ್ಲವೂ ತನಗೇ ಬೇಕೆನ್ನುತ್ತಾನೆ. ಒಬ್ಬ ಭಿಕ್ಷುಕನು ಮತ್ತೊಬ್ಬ ಭಿಕ್ಷುಕನನ್ನು ಕರೆಯುವುದಿಲ್ಲ. ಅವನು ಬಂದರೆ ಅವನನ್ನು ಬೈದು ದೂರಕ್ಕೆ ಅಟ್ಟುತ್ತಾನೆ. ಅಷ್ಟೂ ತನಗೇ ಬೇಕೆನ್ನುವ ಸ್ವಾರ್ಥಿಯಾದ ಮನುಷ್ಯನಿಗಿಂತ, ಪಾಪ, ಆ ಕಾಗೆಯೇ ಉತ್ತಮವಾಯಿತಲ್ಲವೆ? ಕಾಗೆಗಿಂತಲೂ ಮನುಷ್ಯನು ಅಧಮನಾಗಬಾರದು.</p>
		<p class="text-center">ಪಕ್ಷಿಗಳಿಂದಲೂ ಮಾನವನು ಪಾಠಗಳನ್ನು ಕಲಿಯಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.10">
		<h1 class="level1-title" epub:type="title"><span class="date">ಮೇ 10</span><br /><span class="num">131.</span> ಇಂದೇ ಉದ್ಧಾರವಾಗಬೇಕು</h1>
		<p class="shloka">ಕ್ಷಣಂ ವಿತ್ತಂ ಕ್ಷಣಂ ಚಿತ್ತಂ ಕ್ಷಣಂ ಜೀವಿತಮೇವ ಚ।<br />ಯಮಸ್ಯ ಕರುಣಾ ನಾಸ್ತಿ ತಸ್ಮಾತ್ ಜಾಗ್ರತ ಜಾಗ್ರತ॥</p>
		<p class="shloka-meaning">ಹಣವೆಂಬುದು ಕ್ಷಣಿಕ, ಚಿತ್ತವೂ ಚಂಚಲ, ಜೀವಿತವಂತೂ ನಶ್ವರ; ಯಮನಿಗೆ ಕರುಣೆ ಎಂಬುದಿಲ್ಲ. ಆದ್ದರಿಂದ ಎಲೈ ಮಾನವರೆ, ನೀವು ಎಚ್ಚರಗೊಳ್ಳಿರಿ, ಎಚ್ಚರಗೊಳ್ಳಿರಿ.</p>
		<p class="description">ಶ್ರೀಮಂತರಿಗೆ ಧನಮದ. ಹಣದಿಂದ ತಾವು ಏನು ಬೇಕಾದರೂ ಮಾಡಬಲ್ಲೆವು ಎಂದು ಅವರು ತಿಳಿದಿದ್ದಾರೆ. ಆದರೆ ನೆನಪಿರಲಿ, ಅವರ ಆ ಲಕ್ಷ್ಮಿಯು ಅತಿ ಚಂಚಲೆ. ಇಂದು ಇದ್ದ ಹಣ ನಾಳೆ ಇರುವುದಿಲ್ಲ.</p>
		<p class="description">ಚಿತ್ತವಂತೂ ಹೇಳಬೇಕಾದದ್ದೇ ಇಲ್ಲ. ತುಂಬಾ ಚಂಚಲ. ಒಂದು ದೃಢವಾದ ಸಂಕಲ್ಪವನ್ನು ಇಂದು ಮಾಡಿದರೆ ಮರುಕ್ಷಣದಲ್ಲಿಯೇ ಅದು ಬಿಟ್ಟುಹೋಗುತ್ತದೆ. ಯಾತರಲ್ಲೂ ನಿಶ್ಚಿತವಾದ ನಿಲುಮೆಯೆಂಬುದೇ ಈ ಚಿತ್ತಕ್ಕೆ ಇರುವುದಿಲ್ಲ. ಧ್ಯಾನಕ್ಕೆ, ಪೂಜೆಗೆ, ಜಪಕ್ಕೆ ಕೂತರೆ ಸಾಕು, ಚಿತ್ತವು ಸಲೀಸಾಗಿ ತನಗೆ ಬೇಕಾದಲ್ಲಿಗೆ ಹೋಗಿಬಿಡುತ್ತದೆ!</p>
		<p class="description">ಇನ್ನು ಮನುಷ್ಯನ ಆಯುಷ್ಯ! ಇದಂತೂ ಅನಿಶ್ಚಿತ. ಇಂದು ಆರೋಗ್ಯವಂತನಾಗಿದ್ದವನು ನಾಳೆಗೆ ಇರುವುದಿಲ್ಲ. ಈಗ ಇದ್ದವನು ಮರುಕ್ಷಣದಲ್ಲಿ ಇರುವುದಿಲ್ಲ. ಎಲ್ಲಿ? ಯಾವಾಗ? ಹೇಗೆ? ಮರಣವು ಬರುತ್ತದೆಯೋ ಯಾರಿಗೂ ಗೊತ್ತಿಲ್ಲ. ಮರಣವಂತೂ ಬರುವುದು ನಿಶ್ಚಿತ.</p>
		<p class="description">ಯಮನಿಗಾದರೋ ಕರುಣೆ, ತಾಳ್ಮೆ, ಅನುಕಂಪೆ, ದಯೆ ಇದೆಯೆ? ಖಂಡಿತಾ ಇಲ್ಲ. ಯಮನಿಗೆ ಈ ಶಬ್ದಗಳೇ ಗೊತ್ತಿಲ್ಲ. ಚಿಕ್ಕಮಗು, ಸುಂದರಶಿಶು, ಸುಮಂಗಲೀ, ಸಂನ್ಯಾಸಿ, ಸಂಸಾರಿ, ಜ್ಞಾನೀ, ಭಕ್ತ, ರಾಕ್ಷಸ, ಕಳ್ಳ, ದುಷ್ಟ, ಸಜ್ಜನ—ಇವರೆಲ್ಲರೂ ಮೃತ್ಯುವಿಗೆ ಒಂದೇ. ಅವನಲ್ಲಿ ದಯಾ ದಾಕ್ಷಿಣ್ಯಗಳೆಂಬುದು ಇಲ್ಲವೇ ಇಲ್ಲ. ಆದ್ದರಿಂದ ಮಾನವರೆ, ನೀವು ಹುಷಾರಾಗಿರಿ, ಎಚ್ಚರಗೊಳ್ಳಿರಿ; ಇಂದೇ ಆತ್ಮಜ್ಞಾನಕ್ಕಾಗಿ ಪ್ರಯತ್ನಮಾಡಿ, ನಾಳೆ ನಾಡಿದ್ದು ಎಂದು ಕಾಲವನ್ನು ಕಳೆಯದೇ ಇಂದೇ ಸತ್ಸಂಗದಲ್ಲಿ ಭಾಗವಹಿಸಿ ಮುಕ್ತರಾಗಬೇಕು!</p>
		<p class="text-center">ಇಂದಿನಿಂದಲೇ ಮುಕ್ತನಾಗಲು ಪ್ರಯತ್ನಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.11">
		<h1 class="level1-title" epub:type="title"><span class="date">ಮೇ 11</span><br /><span class="num">132.</span> ಕವಿಗಳು ಅಜರಾಮರರು</h1>
		<p class="shloka">ಜಯಂತಿ ತೇ ಸುಕೃತಿನೋ ರಸಸಿದ್ಧಾಃ ಕವೀಶ್ವರಾಃ।<br />ನಾಸ್ತಿ ತೇಷಾಂ ಯಶಃಕಾಯೇ ಜರಾಮರಣಜಂ ಭಯಮ್॥</p>
		<p class="shloka-meaning">ಅದೃಷ್ಟವಂತರೂ ರಸಸಿದ್ಧರೂ ಆದ ಕವೀಶ್ವರರು ಯಾವಾಗಲೂ ಜಯಶೀಲರೇ ಆಗಿರುತ್ತಾರೆ. ಏಕೆಂದರೆ ಅಂಥವರ ಕೀರ್ತಿರೂಪವಾದ ಶರೀರಕ್ಕೆ ಮುಪ್ಪಿನ ಅಥವಾ ಮರಣದ ಭಯವೆಂಬುದು ಇರುವುದೇ ಇಲ್ಲ.</p>
		<p class="description"> ಮಾನವರನ್ನು ಬುದ್ಧಿವಂತರು, ದಡ್ಡರು ಎಂದು ಎರಡಾಗಿ ವಿಂಗಡಿಸ ಬಹುದು. ಬುದ್ಧಿವಂತರು ಎಂದರೆ ವಿವೇಕಿಗಳು. ಇವರು ಪಂಡಿತರಾಗಿ, ಕವಿಗಳಾಗಿ, ತಪಸ್ವಿಗಳಾಗಿ, ಮೇಧಾವಿಗಳಾಗಿ ಮೆರೆಯುತ್ತಾರೆ. ದಡ್ಡರಾದವರು ಬರೀ ಹಣ, ಅಧಿಕಾರಗಳಲ್ಲಿಯೇ ಮುಳುಗಿರುತ್ತಾರೆ. ದಡ್ಡರಿಗೆ ಬದುಕಿರುವಾಗ ಮಾತ್ರ ಬೆಲೆಯಿರುತ್ತದೆ. ಇವರಿಗೆ ಬದುಕಿರುವಾಗಲೂ ಕಳ್ಳರಿಂದ, ನೆಂಟರಿಷ್ಟರಿಂದ, ಸರ್ಕಾರದಿಂದ ಸದಾ ಭಯವು ಇದ್ದೇ ಇರುತ್ತದೆ. ಸತ್ತಮೇಲಂತೂ ಇಂಥವರನ್ನು ಯಾರೂ ಸ್ಮರಿಸುವುದೇ ಇಲ್ಲ.</p>
		<p class="description">ಆದರೆ ಕವೀಶ್ವರರಾದವರಿಗೆ ಬದುಕಿರುವಾಗಲೂ ಗೌರವ, ಸತ್ತಮೇಲೂ ಗೌರವಗಳಿರುತ್ತವೆ. ಕವಿಗಳೆಂದರೆ ಕ್ರಾಂತದರ್ಶಿಗಳು. ಮೇಧಾವಿಗಳಾಗಿ ಪಂಡಿತೋತ್ತಮರಾಗಿ ರಸಿಕರಾಗಿ ತಾವೂ ಸಂತೋಷವಾಗಿದ್ದು ಇತರರನ್ನೂ ಆನಂದಪಡಿಸುತ್ತಾ ರಸಾಸ್ವಾದದಲ್ಲಿ ನಿರತರಾಗಿರುವ ರಂಜನಸ್ವಭಾವದವರೇ ಕವಿಗಳು. ಇಂಥವರ ಮಾತುಗಳನ್ನು ಕೇಳುವುದೇ ಜನಗಳಿಗೆ ಆನಂದ, ಇಂಥ ಕವಿಗಳ ಕಾವ್ಯಗಳನ್ನು ಅಧ್ಯಯನಮಾಡುವುದರಿಂದ ಇತರರಿಗೂ ಕಾವ್ಯಾನಂದದಲ್ಲಿ ರುಚಿಯು ಉಂಟಾಗುತ್ತದೆ.</p>
		<p class="description">ಇಂಥ ಕವಿಪುಂಗವರು ಸುಕೃತಿಗಳು, ಅದೃಷ್ಟವಂತರು, ಪುಣ್ಯಾತ್ಮರು, ರಸಸಿದ್ಧರು, ಆನಂದಮೂರ್ತಿಗಳು. ಇವರನ್ನು ಸದಾ ಜನಗಳು ನೆನೆ ಯುತ್ತಾ ಗುಣಗಾನಮಾಡುತ್ತಾ ಇರುತ್ತಾರೆ. ಇಂಥ ಕವಿಗಳು ಸತ್ತಮೇಲೂ ಅವರ ಯಶಸ್ಸು ಮಾತ್ರ ಶಾಶ್ವತವಾಗಿರುತ್ತದೆ. ರಸಿಕರಾದ ಕವಿಗಳ ಯಶೋರೂಪವಾದ ಶರೀರಕ್ಕೆ ಮುಪ್ಪಾಗಲೀ ಮರಣವಾಗಲೀ ಇಲ್ಲ.</p>
		<p class="text-center">ಆದ್ದರಿಂದ ಮಾನವನು ರಸಕವಿಯಾಗಿ, ಪ್ರಾಜ್ಞನಾಗಿ ಬಾಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.12">
		<h1 class="level1-title" epub:type="title"><span class="date">ಮೇ 12</span><br /><span class="num">133.</span> ಈ ಎಂಟನ್ನೂ ಬೆಳಗ್ಗೆ ನೋಡಬೇಕು</h1>
		<p class="shloka">ಕಪಿಲಾಂ ದರ್ಪಣಂ ಭಾನುಂ ಭಾಗ್ಯವಂತಂ ಚ ಭೂಪತಿಮ್।<br />ಆಚಾರ್ಯಮ್ ಅನ್ನದಾತಾರಂ ಪ್ರಾತಃ ಪಶ್ಯೇತ್ ಪತಿವ್ರತಾಮ್॥</p>
		<p class="shloka-meaning">ಕಪಿಲಬಣ್ಣದ ಹಸು, ಕನ್ನಡಿ, ಸೂರ್ಯ, ಭಾಗ್ಯವಂತ, ರಾಜ, ಆಚಾರ್ಯ, ಅನ್ನದಾತ ಮತ್ತು ಪತಿವ್ರತೆಯಾದ ಹೆಂಗಸು—ಈ ಎಂಟನ್ನೂ ಬೆಳಗ್ಗೆ ಏಳುತ್ತಲೇ ದರ್ಶನಮಾಡಬೇಕು.</p>
		<p class="description">ಬೆಳಗ್ಗೆ ಎದ್ದಕೂಡಲೇ ಈ ಎಂಟುವಸ್ತುಗಳಲ್ಲಿ ಯಾವುದೊಂದನ್ನಾದರೂ ನೋಡಿದರೆ ಅವನೇ ಅದೃಷ್ಟಶಾಲಿ. ಅಂದಿನ ಅವನ ಜೀವನವು ಸಾರ್ಥಕವಾದಂತೆಯೇ. ಆ ಇಡೀ ದಿನವೆಲ್ಲ ಅವನಿಗೆ ಪುಣ್ಯದಿನವೇ. ಸರಿ, ಆ ಪುಣ್ಯತಮವಾದ ಎಂಟು ವಸ್ತುಗಳು ಯಾವುವೆಂದರೆ:</p>
		<ol>
			<li><strong>ಕಪಿಲ ಬಣ್ಣದ ಹಸು</strong>—ಹಸುಗಳೆಲ್ಲವೂ ಕಾಮಧೇನುವಿನ ಪ್ರತೀಕಗಳೇ. ಮೂವತ್ತು ಮೂರು ಕೋಟಿ ದೇವತೆಗಳೂ ಹಸುವಿನಲ್ಲಿರುತ್ತಾರೆ ಎಂದು ನಾವು ನಂಬಿರುತ್ತೇವೆ.</li>
			<li><strong>ಕನ್ನಡಿ</strong>—ಕನ್ನಡಿಯು ಮಂಗಳದ ಸೂಚಕ. ಶುಭಸ್ವೀಕಾರದಂದು ದರ್ಪಣವನ್ನು ನೋಡಿ ಅಲಂಕಾರವನ್ನು ಮಾಡಿಕೊಳ್ಳುತ್ತಾರಲ್ಲವೆ?</li>
			<li><strong>ಭಾನು</strong>—ಸೂರ್ಯನೆಂದರೆ ಪರಮಮಂಗಳದೇವತೆ. ಹಳ್ಳಿಗಳಲ್ಲೂ ದಿಳ್ಳಿಗಳಲ್ಲೂ ಬೆಳಕನ್ನುಂಟುಮಾಡುವ ಪ್ರಕಾಶದೇವತೆ.</li>
			<li><strong>ಭಾಗ್ಯವಂತ</strong>—ಶ್ರೀಮಂತ. ತನ್ನ ಪೂರ್ವಪುಣ್ಯದ ಫಲವಾಗಿ ಲಕ್ಷ್ಮಿ ಯನ್ನು ಪಡೆದಿರುವ ಅದೃಷ್ಟಶಾಲಿ. ಸಂಪತ್ ದೇವತೆಯ ಕೃಪಾಪಾತ್ರ.</li>
			<li><strong>ಭೂಪತಿ</strong>—ರಾಜ, ಚಕ್ರವರ್ತಿ, ಸಾರ್ವಭೌಮ, ಮಹಾರಾಜ. ಭೂಮಿಗೆ ಒಡೆಯನಾಗಿರಬೇಕಾದರೆ ದೈವಾನುಗ್ರಹವು ಇರಬೇಕಲ್ಲವೆ?</li>
			<li><strong>ಆಚಾರ್ಯ</strong>—ಗುರು. ನಾಲ್ಕು ಅಕ್ಷರಗಳನ್ನು ವಿದ್ಯಾರ್ಥಿಗಳಿಗೆ ತಿಳಿಸಿದ ಮಹಾತ್ಮ. ಇನ್ನು ಅಧ್ಯಾತ್ಮಸದ್ಗುರುವಂತೂ ಪರಬ್ರಹ್ಮ ಸ್ವರೂಪನೇ.</li>
			<li><strong>ಅನ್ನದಾತ</strong>—ತನಗೆ ಅನ್ನಕೊಡುತ್ತಿರುವ ಮಹಾತ್ಮ.</li>
			<li><strong>ಪತಿವ್ರತೆ</strong>—ಗಂಡನನ್ನೇ ದೇವರೆಂದು ಭಾವಿಸಿರುವ ಹೆಂಗಸು.</li>
		</ol>
		<p class="text-center">ಈ ಎಂಟೂ ಅದೃಷ್ಟಶಾಲಿಗಳನ್ನು ಬೆಳಗ್ಗೆ ನೋಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.13">
		<h1 class="level1-title" epub:type="title"><span class="date">ಮೇ 13</span><br /><span class="num">134.</span> ಇಬ್ಬರಿಗೂ ಕಾಲಹರಣ ಸಮಾನ</h1>
		<p class="shloka">ಕಾವ್ಯಶಾಸ್ತ್ರವಿನೋದೇನ ಕಾಲೋ ಗಚ್ಛತಿ ಧೀಮತಾಮ್।<br />ವ್ಯಸನೇನ ಚ ಮೂರ್ಖಾಣಾಂ ನಿದ್ರಯಾ ಕಲಹೇನ ಚ॥</p>
		<p class="shloka-meaning">ಕಾವ್ಯ ಶಾಸ್ತ್ರಗಳ ಚಿಂತನೆಯಿಂದ ಉಂಟಾದ ಆನಂದದಿಂದ ವಿವೇಕಿಗಳಾದ ಜಾಣರಿಗೆ ಸಮಯವು ಕಳೆಯುತ್ತದೆ. ಆದರೆ ದುಶ್ಚಟದಿಂದ, ನಿದ್ರೆಯಿಂದ ಮತ್ತು ಜಗಳದಿಂದ ಮೂರ್ಖರಿಗೆ ಕಾಲಹರಣವು ಆಗುತ್ತದೆ.</p>
		<p class="description">ಸಮಯವು ಯಾರನ್ನೂ ಕಾಯದೇ ತನ್ನ ಪಾಡಿಗೆ ತಾನು ಹೋಗುತ್ತಿರುತ್ತದೆ. ಯಾರು ಏನನ್ನು ಬೇಕಾದರೂ ಮಾಡಲಿ ಅಥವಾ ಬಿಡಲಿ, ಕಾಲವಂತೂ ಒಂದೇ ಸಮನೆ ಸವೆಯುತ್ತಲೇ ಇರುತ್ತದೆ. <span class="en">Time and tide wait for none.</span> ಆದರೆ ಈ ಸಮಯವನ್ನು ಎಲ್ಲರೂ ಒಂದೇ ರೀತಿಯಾಗಿ ಕಳೆಯುವುದಿಲ್ಲ. ಅವರವರ ಸಂಸ್ಕಾರ–ಸ್ವಭಾವಕ್ಕೆ ತಕ್ಕಂತೆ ಅವರವರು ಕಾಲವನ್ನು ಕಳೆಯುತ್ತಾರೆ. ವಿವೇಕಿಗಳ ಹಾಗೂ ದುಷ್ಟರ ಕಾಲವು ಹೇಗೆ ಹೋಗುತ್ತದೆ? ಎಂಬುದನ್ನು ಇಲ್ಲಿ ತಿಳಿಸಿದೆ.</p>
		<p class="description">ಬುದ್ಧಿವಂತರಾದ ಸಜ್ಜನರು ತಮ್ಮ ಕಾಲವನ್ನು ಶಾಸ್ತ್ರವಿಚಾರದಿಂದ, ಕಾವ್ಯಾರ್ಥಮಂಥನದಿಂದ, ರಾಮಾಯಣ ಭಾರತ ಪುರಾಣಾದಿಗಳ ಶ್ರವಣದಿಂದ ಕಳೆಯುತ್ತಾರೆ. ಇದಕ್ಕೇ ಹೆಸರು <strong>ಸತ್ಕಥಾ ಕಾಲಕ್ಷೇಪ</strong>. ಇದರಿಂದ ಸಂತೋಷವಾಗಿ ಕಾಲವನ್ನು ಕಳೆಯುತ್ತಾರೆ. ಇವರಿಗೆ ಚಾಡಿಮಾತುಗಳು, ಅವರಿವರ ಸಮಾಚಾರ—ಯಾವುದೂ ಬೇಕಿಲ್ಲ.</p>
		<p class="description">ಇನ್ನು ಮೂರ್ಖರಿಗಾದರೋ? ಅವರಿವರ ಸಮಾಚಾರದಿಂದ, ಕಾಡುಹರಟೆಯಿಂದ, ಜಗಳದಿಂದ, ವಾದವಿವಾದಗಳಿಂದ, ರಾಜಕೀಯ ಮಾತುಗಳಿಂದ ಕಾಲವು ಕಳೆದೇ ಬಿಡುತ್ತದೆ. ಮೂರ್ಖರೆಂದರೆ ಹಿರಿಯರ ಹಿತೋಪದೇಶವನ್ನು ಕೇಳದ, ಸ್ವಯಂ ಬುದ್ಧಿಯೂ ಇಲ್ಲದ ದಡ್ಡರು. ಅಂಥವರಿಗೆ ಸತ್ಸಂಗವಾಗಲೀ, ಗುರುದೇವತಾಭಕ್ತಿಯಾಗಲೀ ಇರುವು ದಿಲ್ಲ. ಇಂಥವರಿಗೆ ಕಾಲದ ಮಹಿಮೆಯಾಗಲೀ ಮಾನವಜನ್ಮದ ಬೆಲೆ ಯಾಗಲೀ ತಿಳಿಯದು. ಇನ್ನು ಏನೂ ಕೆಲಸಗಳು ಇಲ್ಲದಿದ್ದರೆ ನಿದ್ರೆಯಿಂದ ಸಮಯವು ಕಳೆದುಹೋಗುತ್ತದೆ. ಹೀಗೆ ಇಬ್ಬರಿಗೂ ಸಮಯವಂತೂ ಹೋಗುವುದು ಸಮಾನ.</p>
		<p class="text-center">ಮನುಷ್ಯನು ಸತ್ಸಂಗದಿಂದ ಕಾಲವನ್ನು ಕಳೆಯಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.14">
		<h1 class="level1-title" epub:type="title"><span class="date">ಮೇ 14</span><br /><span class="num">135.</span> ಕಾಮಗಳು ಬೆಂಕಿಯಂತೆ</h1>
		<p class="shloka">ನ ಜಾತು ಕಾಮಃ ಕಾಮಾನಾಮ್ ಉಪಭೋಗೇನ ಶಾಮ್ಯತಿ।<br />ಹವಿಷಾ ಕೃಷ್ಣವರ್ತ್ಮೇವ ಭೂಯ ಏವಾಭಿವರ್ಧತೇ॥</p>
		<p class="shloka-meaning">ಕಾಮಗಳನ್ನು ಅನುಭವಿಸುವುದರಿಂದ ಕಾಮವು ಎಂದಿಗೂ ಶಾಂತವಾಗುವುದಿಲ್ಲ. ಮತ್ತೇನೆಂದರೆ ತುಪ್ಪದಿಂದ ಬೆಂಕಿಯು ಜೋರಾಗಿ ಉರಿಯುವಂತೆ ಕಾಮದಾಹವು ಇನ್ನೂ ಜೋರಾಗುತ್ತಲೇ ಹೋಗುತ್ತದೆ.</p>
		<p class="description">ಕಾಮಗಳು ಅನಂತ, ಆಶೆಗಳಿಗೆ ಕೊನೆಯೆಂಬುದಿಲ್ಲ. ಸಮುದ್ರದ ಅಲೆಗಳಂತೆ ಕಾಮಗಳು ಒಂದಾದಮೇಲೆ ಮತ್ತೊಂದರಂತೆ ಉದ್ದಕ್ಕೂ ಮನಸ್ಸಿನಲ್ಲಿ ಉಂಟಾಗುತ್ತಲೇ ಇರುತ್ತವೆ. ಕಾಮಗಳಿಗೆ ತೃಪ್ತಿ, ಸಾಕು— ಎಂಬುದು ಗೊತ್ತೇ ಇಲ್ಲ. ಕಾಮಗಳನ್ನು ಬೆಂಕಿಗೆ ಹೋಲಿಸಿ ತಿಳಿಸುತ್ತಾರೆ. ಬೆಂಕಿಗೆ <strong>ಅನಲ</strong> (ನ ವಿದ್ಯತೇ ಅಲಂ ಯಸ್ಯ ಸಃ) ಎಂದೇ ಹೆಸರು.</p>
		<p class="description">ಎಲ್ಲ ಕಾಮಗಳನ್ನೂ ಪೂರ್ಣವಾಗಿ ಅನುಭವಿಸಿ ಮುಗಿಸಿಬಿಡುತ್ತೇನೆ ಎಂದು ಭಾವಿಸುವುದು ದಡ್ಡತನ. ಒಂದನ್ನು ಅನುಭವಿಸಿದ ಮೇಲೆ ಅದರ ಜೊತೆಯಲ್ಲಿ ಹತ್ತು ಕಾಮಗಳು ಏಳುತ್ತವೆ. ಕಾಮಗಳನ್ನೆಲ್ಲ ಅನುಭವಿಸಿ ‘ಸಾಕು’ ಎಂದ ಧೀರನು ಈ ಲೋಕದಲ್ಲಿ ಯಾರೂ ಇಲ್ಲ. ಅಂತೂ ಉಪಭೋಗದಿಂದ ಕಾಮಗಳಿಗೆ ‘ಸಾಕು’ ಎಂಬುದಿಲ್ಲವೇ ಇಲ್ಲ. ಇನ್ನೂ ಬೇಕು, ಇನ್ನೂ ಬೇಕು; ಇದಕ್ಕೆ ಹೆಸರೇ ಕಾಮಾಗ್ನಿ.</p>
		<p class="description">ಇದಕ್ಕೊಂದು ಬೆಂಕಿಯ ಉದಾಹರಣೆ: ಬೆಂಕಿಯು ಉರಿಯುತ್ತಾ ಇದೆ. ಅದಕ್ಕೆ ನಾಲ್ಕು ಚಮಚ ತುಪ್ಪವನ್ನು ಹಾಕಿದರೆ ಬೆಂಕಿಯು ಜೋರಾಗುತ್ತದೆ. ಇನ್ನೂ ಹತ್ತು ಚಮಚ ತುಪ್ಪ ಹಾಕಿದರೆ ಇನ್ನೂ ಜೋರಾಗಿ ಉರಿಯುತ್ತದೆ. ಒಂದು ಲೋಟ ತುಪ್ಪವನ್ನು ಹಾಕಿದರೆ? ಒಂದುಕೆ.ಜಿ. ತುಪ್ಪ ಹಾಕಿದರೆ? ದೇವರೇ ಗತಿ! ಇನ್ನು ಸೌದೆ, ಸಮಿತ್ತುಗಳನ್ನು ಹಾಕುತ್ತಾ ಹೋದರೆ? ಉರಿಯುತ್ತಿರುವ ಬೆಂಕಿಗೆ ಸೀಮೆಎಣ್ಣೆ , ಗ್ಯಾಸ್, ಪೆಟ್ರೋಲ್ ಗಳನ್ನು ಹಾಕುತ್ತಾ ಹೋದರೆ ಆ ಅಗ್ನಿಯು ಶಾಂತವಾದೀತೇ? ಇಲ್ಲ. ಕಾಮಗಳ ಹಣೆಬರಹವೂ ಅಷ್ಟೇ. ಕಾಮಗಳು ಭೋಗದಿಂದ ಬೆಳೆಯುತ್ತಲೇ ಹೋಗುತ್ತವೆ.</p>
		<p class="text-center">ವಿವೇಕದಿಂದ ಮಾತ್ರವೇ ಕಾಮಗಳು ಶಾಂತವಾಗುತ್ತವೆ.</p>
	</section>
	<section class="level1 numbered" epub:type="chapter" role="doc-chapter" id="id-005.15">
		<h1 class="level1-title" epub:type="title"><span class="date">ಮೇ 15</span><br /><span class="num">136.</span> ಕೀರ್ತಿಯ ಐದು ಮುಖಗಳು</h1>
		<p class="shloka">ದಾನೇ ತಪಸಿ ಸತ್ಯೇ ವಾ ಯಸ್ಯ ನೋಚ್ಚರಿತಂ ಯಶಃ।<br />ವಿದ್ಯಾಯಾಮರ್ಥಲಾಭೇ ವಾ ಮಾತುರುಚ್ಚಾರ ಏವ ಸಃ॥</p>
		<p class="shloka-meaning">ಯಾವ ಮನುಷ್ಯನು ದಾನದಲ್ಲಾಗಲೀ, ತಪಸ್ಸಿನಲ್ಲಾಗಲೀ, ಸತ್ಯದಲ್ಲಾಗಲೀ, ವಿದ್ಯೆಯಲ್ಲಾಗಲೀ ಅಥವಾ ಧನಸಂಪಾದನೆಯಲ್ಲಾಗಲೀ ಯಶಸ್ಸನ್ನು ಸಂಪಾದನೆ ಮಾಡುವುದಿಲ್ಲವೋ, ಅಂಥವನು ಅವನ ತಾಯಿಯ ಮಲವೇ. ಅಂಥವನ ಜನ್ಮವೇ ವ್ಯರ್ಥ!</p>
		<p class="description">ಮನುಷ್ಯನಾಗಿ ಹುಟ್ಟಿದ ಮೇಲೆ ಅಂಥವನು ಏನಾದರೊಂದು ಪುಣ್ಯಕೆಲಸವನ್ನು ಮಾಡಿ ತನಗೂ ತನ್ನ ವಂಶಕ್ಕೂ ಶುಭ್ರವಾದ ಯಶಸ್ಸನ್ನು ತರಲೇಬೇಕು. ಹಾಗೆ ಮಾಡದೇ ಹೋದರೆ ಅವನು ಹುಟ್ಟಿದ್ದು ದಂಡ. ಹಾಗಾಗದಂತೆ ಆಗಬೇಕಾದರೆ ಅವನು ಐದು ಕೆಲಸಗಳನ್ನು ಮಾಡಬೇಕು, ಈ ಐದನ್ನು ಸಾಧಿಸಬೇಕು. ಆ ಐದು ಯಾವುವೆಂದರೆ:</p>
		<ol>
			<li><strong>ದಾನ</strong>—ಸತ್ ಪಾತ್ರರಿಗೆ ತನ್ನ ಸಂಪತ್ತನ್ನು ಹಂಚಬೇಕು. ಪುಣ್ಯಕ್ಷೇತ್ರಗಳಿಗೆ ಹೋಗಿ, ಪುಣ್ಯಕಾಲಗಳು ಬಂದೊದಗಿದಾಗ, ಯೋಗ್ಯರಾದ ಸತ್ ಪಾತ್ರಗಳಿಗೆ ದಾನಮಾಡುವುದರಿಂದ ಯಶಸ್ಸು ಲಭಿಸುತ್ತದೆ.</li>
			<li><strong>ತಪಸ್ಸು</strong>—ಸತ್ಯ, ಅಹಿಂಸಾ, ಬ್ರಹ್ಮಚರ್ಯ, ಗುರುಭಕ್ತಿ , ಇಂದ್ರಿಯನಿಗ್ರಹ, ಜಪ, ಪೂಜಾದಿಗಳೆಲ್ಲವೂ ತಪಸ್ಸಿನ ನಾನಾಮುಖಗಳು. ಇಂಥ ತಪಸ್ಸಿನಿಂದ ಅವನ ಕೀರ್ತಿಯು ಎಲ್ಲ ಕಡೆಗಳಿಗೂ ಹರಡುತ್ತದೆಯಲ್ಲವೆ? ತಪಸ್ವಿಯ ಯಶಸ್ಸು ಹರಡುತ್ತದೆ.</li>
			<li><strong>ಸತ್ಯ</strong>—ಸತ್ಯವಚನ. ಎಂಥ ಕಷ್ಟಪರಿಸ್ಥಿತಿಯಲ್ಲೂ ಸತ್ಯವನ್ನೇ ಹೇಳುವ ಮಹಾತ್ಮನಿಗೆ ಯಶಸ್ಸೆಂಬುದು ತಾನಾಗಿಯೇ ಬರುತ್ತದೆ. ಸತ್ಯವಂತನಿಗೆ ಎಲ್ಲೆಲ್ಲಿಯೂ ಗೌರವ, ಯಾವಾಗಲೂ ಕೀರ್ತಿಯು ಲಭಿಸುತ್ತದೆ.</li>
			<li><strong>ವಿದ್ಯೆ</strong>—ವಿದ್ಯಾವಂತನಾಗಿಬಿಟ್ಟರಂತೂ ಅವನಿಗೆ ಸರ್ವತ್ರ ಗೌರವ. ಸಕಲ ಸಂಪತ್ತುಗಳಿಗಿಂತಲೂ ವಿದ್ಯಾಸಂಪತ್ತು ಶ್ರೇಷ್ಠವಾದದ್ದು.</li>
			<li><strong>ಅರ್ಥಲಾಭ</strong>—ಧನಸಂಪಾದನೆ. ನ್ಯಾಯವಾಗಿ ಧರ್ಮದಿಂದ ಹೆಚ್ಚಿನ ಹಣವನ್ನು ಸಂಪಾದಿಸಿದವನೂ ಯಶೋವಂತನಾಗುತ್ತಾನೆ.</li>
		</ol>
		<p class="text-center">ಮಾನವನು ಸತ್ ಕಾರ್ಯಗಳಿಂದ ಯಶೋವಂತನಾಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.16">
		<h1 class="level1-title" epub:type="title"><span class="date">ಮೇ 16</span><br /><span class="num">137.</span> ಏಳು ಚಿರಂಜೀವಿಗಳಿವರು</h1>
		<p class="shloka">ಅಶ್ವತ್ಥಾಮಾ ಬಲಿರ್ವ್ಯಾಸೋ ಹನೂಮಾಂಶ್ಚ ವಿಭೀಷಣಃ।<br />ಕೃಪಃ ಪರಶುರಾಮಶ್ಚ ಸಪ್ತೈತೇ ಸ್ಥಿರಜೀವಿನಃ॥</p>
		<p class="shloka-meaning">ಅಶ್ವತ್ಥಾಮ, ಬಲಿ, ವ್ಯಾಸ, ಹನುಮಂತ, ವಿಭೀಷಣ, ಕೃಪಾಚಾರ್ಯರು ಮತ್ತು ಪರಶುರಾಮ—ಈ ಏಳೂ ಮಂದಿ ಚಿರಂಜೀವಿಗಳೇ. ಇವರ ಸ್ಮರಣೆಯಿಂದ ದೀರ್ಘಾಯುಷ್ಯವು ಉಂಟಾಗುತ್ತದೆ.</p>
		<ol>
			<li><strong>ಅಶ್ವತ್ಥಾಮ</strong>—ಬ್ರಾಹ್ಮಣಪುಂಗವರು; ಪಾಂಡವಕೌರವರಿಗೆ ಗುರುಗಳೂ ಆದ ದ್ರೋಣಾಚಾರ್ಯರ ಪುತ್ರ. ತಂದೆಯ ಆಶೀರ್ವಾದದಿಂದ ಚಿರಂಜೀವಿಯಾದವರಿವರು.</li>
			<li><strong>ಬಲಿ</strong>—ಕ್ಷತ್ರಿಯ ರಾಜ; ಧರ್ಮಾತ್ಮ, ದಾನೀ; ಮಹಾವಿಷ್ಣುವಿನ ಅನುಗ್ರಹದಿಂದ, ಮಹಾವಿಷ್ಣುವಿಗೆ ತನ್ನನ್ನೇ ಸಮರ್ಪಿಸಿಕೊಂಡು ಅಹಂಕಾರವನ್ನು ಬಿಟ್ಟು ಚಿರಂಜೀವಿಯಾದ ಮಹಾತ್ಮ.</li>
			<li><strong>ವ್ಯಾಸರು</strong>—ಕೃಷ್ಣದ್ವೈಪಾಯನರು, ಸತ್ಯವತೀಸುಪುತ್ರರು, ಮಹಾತಪಸ್ವಿಗಳು, ವೇದಗಳನ್ನು ವಿಂಗಡಿಸಿದ ಮಹಾತ್ಮರು; ಮಹಾವಿಷ್ಣುಸ್ವರೂಪರು. ಹದಿನೆಂಟು ಪುರಾಣಗಳ ಕರ್ತೃಗಳು, ಬ್ರಹ್ಮಸೂತ್ರಗಳ ಕರ್ತೃಗಳಾದ ಚಿರಂಜೀವಿಗಳು.</li>
			<li><strong>ಹನುಮಂತ</strong>—ಕಪಿಪುಂಗವ, ಶ್ರೀರಾಮನ ಭಂಟ, ಸೀತಾಪ್ರಿಯಕರ, ನೈಷ್ಠಿಕಬ್ರಹ್ಮಚಾರಿ, ಮಹಾತಪಸ್ವಿ, ವೇದವೇದಾಂತಪಾರಗ.</li>
			<li><strong>ವಿಭೀಷಣ</strong>—ರಾವಣನ ತಮ್ಮನಾದರೂ ಶ್ರೀರಾಮನ ಪರಮಭಕ್ತ. ಸಂಪೂರ್ಣವಾಗಿ ಶ್ರೀರಾಮನಿಗೆ ಶರಣಾಗತನಾದ ಮಹಾತ್ಮ.</li>
			<li><strong>ಕೃಪಾಚಾರ್ಯರು</strong>—ಮಹಾತಪಸ್ವಿಗಳು, ವೇದನಿಷ್ಠರು.</li>
			<li><strong>ಪರಶುರಾಮ</strong>—ಬ್ರಾಹ್ಮಣ, ಜಮದಗ್ನಿ ಮಹರ್ಷಿಯ ಸುಪುತ್ರ. ಪಿತೃವಾಕ್ಯಪರಿಪಾಲಕ, ಮಾತೃಭಕ್ತ , ಅವತಾರಪುರುಷ.</li>
		</ol>
		<p class="description">ಈ ಮಹಾತ್ಮರಾದ ಚಿರಂಜೀವಿಗಳನ್ನು ಬೆಳಗ್ಗೆ ಏಳುತ್ತಲೇ ಸ್ಮರಿಸುವುದರಿಂದ ಪಾಪವು ನಾಶವಾಗಿ ಆಯುಷ್ಯವು ಅಭಿವೃದ್ಧಿಯಾಗುತ್ತದೆ.</p>
		<p class="text-center">ಪ್ರತಿದಿನವೂ ಈ ಏಳು ಚಿರಂಜೀವಿಗಳನ್ನು ಸ್ಮರಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.17">
		<h1 class="level1-title" epub:type="title"><span class="date">ಮೇ 17</span><br /><span class="num">138.</span> ಈ ಮೂರರಿಂದ ಆರೋಗ್ಯ</h1>
		<p class="shloka">ಭೋಜನಾಂತೇ ಶತಪದಂ ಗತ್ವಾ ತಾಂಬೂಲಚರ್ವಣಮ್।<br />ಶಯನಂ ವಾಮಕುಕ್ಷೌ ತು ಭೈಷಜ್ಯಾತ್ ಕಿಂ ಪ್ರಯೋಜನಮ್?</p>
		<p class="shloka-meaning">ಊಟವಾದಮೇಲೆ ನೂರು ಹೆಜ್ಜೆ ನಡಿಗೆ ಹೋಗಿ, ತಾಂಬೂಲವನ್ನು ಹಾಕಿಕೊಂಡು, ಎಡಮಗ್ಗುಲಾಗಿ ಮಲಗಿಕೊಳ್ಳುತ್ತಾ ಇದ್ದರೆ, ಅಂಥವನಿಗೆ ಔಷಧಿಯಿಂದ ಏನು ಪ್ರಯೋಜನ? ಅಂದರೆ ಔಷಧಿಗಳೇ ಬೇಕಾಗಿಲ್ಲ.</p>
		<p class="description">ಇಂದಿನ ಕಾಲದಲ್ಲಿ ಪ್ರತಿಯೊಬ್ಬ ಮನುಷ್ಯನಿಗೂ ಏನಾದರೊಂದು ರೋಗ. ಆ ರೋಗಪರಿಹಾರಕ್ಕೆ ಮಾತ್ರೆ , ಗುಳಿಗೆಗಳ, ಟಾನಿಕ್ ಗಳ ನಿತ್ಯ ಸೇವನೆ. ಊಟತಿಂಡಿ ಇಲ್ಲದಿದ್ದರೂ ಔಷಧಿಗಳು ಮಾತ್ರ ಕಡ್ಡಾಯವಾಗಿ ಬೇಕಾಗಿರುತ್ತವೆ. ಇಂಥ ಕ್ಲಿಷ್ಟ ಪರಿಸ್ಥಿತಿಯಲ್ಲಿ ರೋಗಗಳೇ ಬಾರದಂತೆ, ಆರೋಗ್ಯವಂತನಾಗಿರುವುದಕ್ಕೆ ಇಲ್ಲಿ ಮೂರು ಸೂತ್ರಗಳನ್ನು ತಿಳಿಸಿದೆ:</p>
		<ol>
			<li><strong>ಉಂಡಮೇಲೆ ನೂರು ಹೆಜ್ಜೆ ನಡೆಯಬೇಕು</strong>—ಚೆನ್ನಾಗಿ ಆಹಾರವನ್ನು ಅಗಿದೂ ಅಗಿದೂ ತಿನ್ನಬೇಕು. ಊಟವಾದಮೇಲೆ ಸ್ವಲ್ಪ ದೂರ ನಡೆದಾಡಬೇಕು. ೩೦ ನಿಮಿಷಗಳಾದರೂ, ನೂರು ಹೆಜ್ಜೆಗಳನ್ನಾದರೂ ಸಂಚರಿಸಬೇಕು. ಪಾದಸಂಚಾರದಿಂದ ಉಂಡ ಅನ್ನವೆಲ್ಲವೂ ಚೆನ್ನಾಗಿ ಪಚನವಾಗುತ್ತದೆ. ಆಹಾರ ಚೆನ್ನಾಗಿ ಪಚನವಾಯಿತೆಂದರೆ ಅವನಿಗೆ ಅಜೀರ್ಣವು ಆಗುವುದಿಲ್ಲ. ಅಜೀರ್ಣವೇ ಸಕಲರೋಗಗಳಿಗೂ ಮೂಲ. ಆದ್ದರಿಂದ ಉಂಡಕೂಡಲೇ ಮಲಗಿಕೊಳ್ಳಬಾರದು. ಬೆಳಗ್ಗೆ ಹಾಗೂ ಸಾಯಂಕಾಲಗಳಲ್ಲಿ ಪಾದಸಂಚಾರವನ್ನು ಮಾಡಲೇಬೇಕು.</li>
			<li><strong>ತಾಂಬೂಲಭಕ್ಷಣ</strong>—ತಾಂಬೂಲವನ್ನು ಹಾಕಿಕೊಂಡು ಜಗಿಯಬೇಕು. ವಿಳ್ಳೇದೆಲೆ, ಅಡಿಕೆ, ಸುಣ್ಣ—ಈ ಮೂರೂ ಸೇರಿದಾಗ ಶಕ್ತಿವರ್ಧಕ ಹಾಗೂ ರೋಗನಿವಾರಕವಾಗುತ್ತದೆ. ತಾಂಬೂಲಚರ್ವಣದಿಂದ ಆಹಾರವು ಚೆನ್ನಾಗಿ ಜೀರ್ಣವೂ ಆಗುತ್ತದೆ.</li>
			<li><strong>ವಾಮಕುಕ್ಷೌ ಶಯನಮ್</strong>—ಎಡಗಡೆಗೆ ತಿರುಗಿಕೊಂಡು ಮಲಗುವುದು ಆರೋಗ್ಯಕರ. ಬೆಳಗ್ಗೆ ಬಲಗಡೆಯಿಂದ ಏಳುವಾಗ ಸೂರ್ಯನ ಸ್ಮರಣೆಯೂ ಬಂದಂತಾಗುತ್ತದೆ.</li>
		</ol>
		<p class="text-center">ಈ ಮೂರನ್ನೂ ಮಾಡುವವನಿಗೆ ರೋಗವು ಬರುವುದಿಲ್ಲ.</p>
	</section>
	<section class="level1 numbered" epub:type="chapter" role="doc-chapter" id="id-005.18">
		<h1 class="level1-title" epub:type="title"><span class="date">ಮೇ 18</span><br /><span class="num">139.</span> ಸಂಕ್ಷೇಪ ರಾಮಾಯಣ</h1>
		<p class="shloka">ಪೂರ್ವಂ ರಾಮತಪೋವನಾಭಿಗಮನಂ<br /> ಹತ್ವಾ ಮೃಗಂ ಕಾಂಚನಮ್<br />ವೈದೇಹೀಹರಣಂ ಜಟಾಯುಮರಣಂ<br /> ಸುಗ್ರೀವಸಂಭಾಷಣಮ್।<br />ವಾಲೀನಿಗ್ರಹಣಂ ಸಮುದ್ರತರಣಂ<br /> ಲಂಕಾಪುರೀದಾಹನಮ್<br />ಪಶ್ಚಾದ್ ರಾವಣಕುಂಭಕರ್ಣಮಥನಮ್<br /> ಏತದ್ಧಿ ರಾಮಾಯಣಮ್॥</p>
		<p class="description">ಇಪ್ಪತ್ತನಾಲ್ಕು ಸಾವಿರ ಶ್ಲೋಕಗಳಿರುವ ರಾಮಾಯಣದ ಸಾರ ಇಲ್ಲಿದೆ.</p>
		<ol>
			<li>ಶ್ರೀರಾಮಚಂದ್ರನು ವಿಶ್ವಾಮಿತ್ರ ಮಹರ್ಷಿಗಳ ಜೊತೆಯಲ್ಲಿ ಅರಣ್ಯಕ್ಕೆ ಹೋದನು. ಅಲ್ಲಿ ಸಿದ್ಧಾಶ್ರಮದಲ್ಲಿ ಯಜ್ಞಗಳನ್ನು ಸಂರಕ್ಷಿಸಿದನು.</li>
			<li>ತಂದೆಯ ಮಾತಿನಂತೆ ಶ್ರೀರಾಮನು ೧೪ ವರ್ಷಗಳಕಾಲ ಅರಣ್ಯದಲ್ಲಿ ಸಂಚರಿಸಿದನು. ಪಂಚವಟಿಯಲ್ಲಿ ಚಿನ್ನದ ಜಿಂಕೆಯನ್ನು ಕೊಂದನು.</li>
			<li>ರಾವಣಾಸುರನು ಕಳ್ಳ ಸಂನ್ಯಾಸಿರೂಪದಿಂದ ಬಂದು ಸೀತೆಯನ್ನು ಮೋಸದಿಂದ ಲಂಕಾಪಟ್ಟಣಕ್ಕೆ ಅಪಹರಿಸಿಕೊಂಡು ಹೋದನು.</li>
			<li>ರಾವಣನು ಜಟಾಯುವೆಂಬ ಹದ್ದನ್ನು ಕತ್ತರಿಸಿಹಾಕಿದನು.</li>
			<li>ಶ್ರೀರಾಮಲಕ್ಷ್ಮಣರಿಗೂ ಸುಗ್ರೀವನೆಂಬ ಕಪಿರಾಜನಿಗೂ ಪರಸ್ಪರ ಸಂಭಾಷಣೆಯಾಗಿ ಇಬ್ಬರಿಗೂ ಮೈತ್ರಿಯು, ಸ್ನೇಹವು ಬೆಳೆಯಿತು.</li>
			<li>ಶ್ರೀರಾಮನು ಸುಗ್ರೀವನ ಅಣ್ಣನಾದ ವಾಲಿಯನ್ನು ಸಂಹರಿಸಿದನು.</li>
			<li>ಶ್ರೀರಾಮಭಕ್ತ ಆಂಜನೇಯನು ಸಮುದ್ರವನ್ನು ದಾಟಿದನು.</li>
			<li>ಆಂಜನೇಯನು ಲಂಕಾಪಟ್ಟಣವನ್ನು ಸುಟ್ಟು ಬೂದಿಮಾಡಿದನು.</li>
			<li>ಶ್ರೀರಾಮನು ಕಪಿಸೈನ್ಯಸಮೇತನಾಗಿ ಸಮುದ್ರವನ್ನು ದಾಟಿ, ಲಂಕಾನಗರಿಯನ್ನು ಪ್ರವೇಶಮಾಡಿ ಕುಂಭಕರ್ಣನನ್ನು ಸಂಹರಿಸಿದನು.</li>
			<li>ಶ್ರೀರಾಮಚಂದ್ರನು ರಾವಣೇಶ್ವರನನ್ನು ಕೊಂದುಹಾಕಿದನು.</li>
		</ol>
		<p class="text-center">ಶ್ರೀರಾಮನಂತೆ ನಡೆಯಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.19">
		<h1 class="level1-title" epub:type="title"><span class="date">ಮೇ 19</span><br /><span class="num">140.</span> ಮೋಕ್ಷಾನಂದದ ಮಹಿಮೆ</h1>
		<p class="shloka">ಯಚ್ಚ ಕಾಮಸುಖಂ ಲೋಕೇ ಯಚ್ಚ ದಿವ್ಯಂ ಮಹತ್ ಸುಖಮ್।<br />ತೃಷ್ಣಾ ಕ್ಷಯಸುಖಸ್ಯೈತೇ ನಾರ್ಹತಃ ಷೋಡಶೀಂ ಕಲಾಮ್॥</p>
		<p class="shloka-meaning">ಈ ಭೂಲೋಕದಲ್ಲಿನ ಕಾಮದಿಂದ ಉಂಟಾದ ಸುಖವಾಗಲೀ ಅಥವಾ ಸ್ವರ್ಗಲೋಕದಲ್ಲಿ ಸಿಗುವ ದಿವ್ಯವಾದ ಸುಖವಾಗಲೀ ಏನಿದೆಯೋ, ಇವೆರಡೂ ಸುಖಗಳೂ ತೃಷ್ಣಾಕ್ಷಯಸುಖದ ದೃಷ್ಟಿಯಿಂದ ಹದಿನಾರನೆಯ ಒಂದು ಭಾಗವೂ ಆಗಲಾರವು.</p>
		<p class="description">ಒಂದು ಕಾಮಸುಖ, ಮತ್ತೊಂದು ದಿವ್ಯಸುಖ, ಇನ್ನೊಂದು ತೃಷ್ಣಾರಹಿತವಾದ ಮೋಕ್ಷಸುಖ. ಮೋಕ್ಷಸುಖದ ದೃಷ್ಟಿಯಿಂದ ಹಿಂದಿನ ಎರಡು ರೀತಿಯ ಸುಖಗಳೂ ದುಃಖವೇ ಎನ್ನುವುದನ್ನು ಇಲ್ಲಿ ತಿಳಿಸಿದೆ.</p>
		<ol>
			<li><strong>ಕಾಮಸುಖ</strong>—ವಸ್ತುಗಳನ್ನು ಬಯಸೀ ಬಯಸೀ ಅನಂತರ ಆಯಾ ವಸ್ತುಗಳನ್ನು ಮನುಷ್ಯನು ಪಡೆದುಕೊಳ್ಳುತ್ತಾನೆ. ಆಮೇಲೆ ಅವುಗಳನ್ನು ಅನುಭವಿಸುತ್ತಾನೆ. ಅನಂತರ ಅದರಿಂದ ಉಂಟಾಗುವ ಸುಖವೇ <strong>ಕಾಮಸುಖ</strong>. ಅಂತೂ ಕಾಮದಿಂದ, ಅನುಭೋಗದಿಂದ ಹೊಸದಾಗಿ ಉಂಟಾದ ಸುಖವಿದು. ಇದನ್ನೇ ಎಲ್ಲಾ ಮಾನವರೂ ಬಯಸುತ್ತಾರೆ.</li>
			<li><strong>ದಿವ್ಯಸುಖ</strong>—ದೇವತಾನುಗ್ರಹದಿಂದ ಉಂಟಾಗುವ ಸುಖಗಳು ದಿವ್ಯಸುಖ. ಯಜ್ಞಯಾಗಾದ್ಯನುಷ್ಠಾನದಿಂದ, ಮರಣಾನಂತರ ಸ್ವರ್ಗಲೋಕಾದಿಗಳಲ್ಲಿ ದೊರಕುವ ಸುಖಗಳೆಲ್ಲವೂ ದಿವ್ಯಸುಖಗಳೇ. ಸ್ವರ್ಗಲೋಕದಲ್ಲಿನ ಇಂದ್ರಲೋಕದಲ್ಲಿನ ಅಪ್ರಾಕೃತಸುಖಗಳೇ ದಿವ್ಯಸುಖ. ಇದನ್ನು ವಿವೇಕಿಗಳಾದ ಮಾನವರು ಬಯಸುತ್ತಾರೆ.</li>
			<li><strong>ತೃಷ್ಣಾ ಕ್ಷಯಸುಖ</strong>—ಎಲ್ಲ ಆಶೆಗಳೂ ಕರಗಿಹೋಗಿರುವ, ಕಾಮಗಳೇ ಇಲ್ಲದಿರುವ ಮೋಕ್ಷಸುಖ. ಸ್ವಾಭಾವಿಕವಾದ, ಸ್ವತಃಸಿದ್ಧವಾದ ಸುಖ ವಿದು. ಆತ್ಮಜ್ಞಾನದಿಂದ ಮಾತ್ರವೇ ದೊರಕುವ ಬ್ರಹ್ಮಾನಂದಸುಖವಿದು. ಇದರ ದೃಷ್ಟಿಯಿಂದ ಕಾಮಸುಖವಾಗಲೀ ದಿವ್ಯಸುಖವಾಗಲೀ ಎರಡೂ ಅನಿತ್ಯವೇ. ಬುದ್ಧಿವಂತನಾದ ವಿವೇಕಿಯಾದ ಮಾನವನು ಈ ಮೋಕ್ಷಾನಂದವನ್ನೇ ಹೊಂದಲು ಪ್ರಯತ್ನಿಸಬೇಕು.</li>
		</ol>
		<p class="text-center">ಮೋಕ್ಷವೇ ಪರಮಸುಖ.</p>
	</section>
	<section class="level1 numbered" epub:type="chapter" role="doc-chapter" id="id-005.20">
		<h1 class="level1-title" epub:type="title"><span class="date">ಮೇ 20</span><br /><span class="num">141.</span> ತನಗೆ ತಾನೇ ದೃಷ್ಟಾಂತ</h1>
		<p class="shloka">ಗಗನಂ ಗಗನಾಕಾರಂ ಸಾಗರಃ ಸಾಗರೋಪಮಃ।<br />ರಾಮರಾವಣಯೋರ್ಯುದ್ಧಂ ರಾಮರಾವಣಯೋರಿವ॥</p>
		<p class="shloka-meaning">ಗಗನವು ಗಗನದಂತೆಯೇ ಇದೆ. ಸಾಗರಕ್ಕೆ ಸಾಗರವೇ ದೃಷ್ಟಾಂತ. ರಾಮರಾವಣರ ಯುದ್ಧವು ರಾಮರಾವಣರ ಯುದ್ಧದಂತಿದೆ.</p>
		<p class="description">ಲೋಕದಲ್ಲಿ ಸಾಮಾನ್ಯವಾಗಿ ಒಂದು ವಸ್ತುವನ್ನು ವಿವರಿಸುವಾಗ ಅದಕ್ಕೆ ಮತ್ತೊಂದು ದೃಷ್ಟಾಂತವನ್ನು ಕೊಡುವ ವಾಡಿಕೆಯು ಇರುತ್ತದೆ. ಇದು ಅದರಂತೆ ಇದೆ—ಎನ್ನುವುದು ಅನ್ವಯದೃಷ್ಟಾಂತವಾದರೆ ಇದು ಅದರಂತೆ ಇಲ್ಲ—ಎನ್ನುವುದು ವ್ಯತಿರೇಕದೃಷ್ಟಾಂತ. ಶ್ರೀರಾಮಚಂದ್ರನು ಸತ್ಯಹರಿಶ್ಚಂದ್ರನಂತೆ ಸತ್ಯವಂತ—ಎಂಬುದು ಅನ್ವಯದೃಷ್ಟಾಂತ. ಶ್ರೀರಾಮಚಂದ್ರನು ರಾವಣನಂತೆ ದುಷ್ಟನಲ್ಲ—ಎನ್ನುವುದು ವ್ಯತಿರೇಕದೃಷ್ಟಾಂತ.</p>
		<p class="description"> ಆದರೆ ಕೆಲವು ಅಸಾಧಾರಣ ವಸ್ತುಗಳಿಗೆ, ಬೇರೊಂದು ದೃಷ್ಟಾಂತವೇ ಇರುವುದಿಲ್ಲ. ಅಂಥವುಗಳಲ್ಲಿ ಈ ಮೂರನ್ನು ಗುರುತಿಸಬಹುದು:</p>
		<ol>
			<li><strong>ಆಕಾಶಕ್ಕೆ ದೃಷ್ಟಾಂತವೇ ಇಲ್ಲ</strong>—ಆಕಾಶವು ಅಸಂಗ, ಸರ್ವವ್ಯಾಪಕ, ನಿರವಯವ ಹಾಗೂ ನಿತ್ಯ. ಯಾವುದರಂತೆ? ಆಕಾಶದಂತೆ. ಆಕಾಶಕ್ಕೆ ಹೋಲಿಕೆಯಾಗಿ ಬೇರೊಂದು ದೃಷ್ಟಾಂತವೇ ಇರುವುದಿಲ್ಲ.</li>
			<li><strong>ಸಾಗರವು ಅತ್ಯಂತ ದೊಡ್ಡದು</strong>—ಗಾಂಭೀರ್ಯಕ್ಕೆ ಸಾಗರದ ದೃಷ್ಟಾಂತ. ಸಾಗರವು ಹೇಗಿದೆ? ಎಂದರೆ ವಿಶಾಲವಾಗಿದೆ. ಯಾವುದರಂತೆ? ಎಂದರೆ ಸಾಗರದಂತೆ.</li>
			<li><strong>ರಾಮರಾವಣರ ಯುದ್ಧಕ್ಕೆ</strong>—ರಾಮರಾವಣರ ಯುದ್ಧವೇ ದೃಷ್ಟಾಂತ. ಈ ಘಟನೆಗೆ ಬೇರೆ ಇನ್ನೊಂದು ದೃಷ್ಟಾಂತವೇ ಇಲ್ಲ.</li>
		</ol>
		<p class="description">ಹೀಗೆಯೇ ಭಗವಂತನಿಗೆ ಭಗವಂತನೇ ದೃಷ್ಟಾಂತ. ಸರ್ವಜ್ಞ ಸರ್ವಶಕ್ತನಾದ ಭಗವಂತನು ಯಾರಂತೆ ಇದ್ದಾನೆ? ಭಗವಂತನಂತೆ. ಸದ್ಗುರುವು ಸದ್ಗುರುವಿನಂತೆಯೇ ಎಂದೂ ಹೇಳಬಹುದು.</p>
		<p class="text-center">ಮನುಷ್ಯನು ಹೀಗೆ ಅಸಾಧಾರಣ ಸದ್ಗುಣಸಂಪನ್ನನಾಗಿ ಬದುಕಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.21">
		<h1 class="level1-title" epub:type="title"><span class="date">ಮೇ 21</span><br /><span class="num">142.</span> ಸಾಧುಗಳಿವರು</h1>
		<p class="shloka">ಯಥಾ ಚಿತ್ತಂ ತಥಾ ವಾಚಃ ಯಥಾ ವಾಚಸ್ತಥಾ ಕ್ರಿಯಾಃ।<br />ಚಿತ್ತೇ ವಾಚಿ ಕ್ರಿಯಾಯಾಂ ಚ ಸಾಧೂನಾಮೇಕವಾಕ್ಯತಾ॥</p>
		<p class="shloka-meaning">ಮನಸ್ಸಿನಲ್ಲಿರುವಂತೆಯೇ ಮಾತು, ಮಾತಿನಂತೆಯೇ ಕ್ರಿಯೆಗಳು. ಹೀಗೆ ಮನಸ್ಸಿನಲ್ಲಿಯೂ ಮಾತಿನಲ್ಲಿಯೂ ಮತ್ತು ಕ್ರಿಯೆಯಲ್ಲಿಯೂ ಸಾಧುಗಳಿಗೆ ಒಂದೇ ರೀತಿಯ ಸ್ವಭಾವವಿರುತ್ತದೆ.</p>
		<p class="description">ಮನುಷ್ಯನಿಗೆ ಸುಳ್ಳು ಹೇಳುವುದು ಸ್ವಭಾವವಾಗಿರುತ್ತದೆ. ಮನಸ್ಸಿನಲ್ಲಿರುವುದೇ ಒಂದು, ಮಾತಿನಲ್ಲಿ ಹೇಳುವುದೇ ಮತ್ತೊಂದು, ಇನ್ನು ಕ್ರಿಯೆಯಲ್ಲಿ ನಡೆಯುವುದೇ ಇನ್ನೊಂದು. ಇದಕ್ಕೆ ಯಾವ ಸಿದ್ಧತೆಗಳೂ ಬೇಡ. ಇದಕ್ಕೆ ಅನಾರ್ಜವ, ವಕ್ರತಾ—ಎಂದು ಹೆಸರು. ಇದು ದುಷ್ಟಜನರಿಗೆ ಸಹಜವಾಗಿರುವ ದೋಷ. ಆರ್ಜವವಿಲ್ಲದೇ, ವಕ್ರತೆಯಿಂದಲೇ ಜೀವನನಡೆಸುವವರಿಗೆ ಸುಖವಾಗಲೀ, ಶಾಂತಿಯಾಗಲೀ ಸಿಗುವುದಿಲ್ಲ. ಆದ್ದರಿಂದ ಮಾನವರು ಸದಾ ಋಜುಮಾರ್ಗವನ್ನೇ ಅನುಸರಿಸಬೇಕು. ಅಂಥವರೇ ಸಾಧುಗಳು. ಆ ಸಾಧುಗಳು ಹೇಗಿರುತ್ತಾರೆ? ಎಂದರೆ, ಆ ಸಾಧುಗಳು ಯಾವಾಗಲೂ ಮನಸ್ಸಿನಲ್ಲೂ ವಾಕ್ಕಿನಲ್ಲೂ ಕ್ರಿಯೆಯಲ್ಲೂ ಸಮಾನವಾದ ಒಂದೇ ನಡತೆಯುಳ್ಳವರಾಗಿರುತ್ತಾರೆ.</p>
		<p class="description">ಮನಸ್ಸಿನಲ್ಲಿ ಒಬ್ಬನ ವಿಷಯಕ್ಕೆ ಗೌರವಗಳು ಉಂಟಾದರೆ ಅದರಂತೆಯೇ ಸಾಧುಗಳು ಗೌರವದಿಂದ ಅವನನ್ನು ಮಾತನಾಡಿಸುತ್ತಾರೆ. ಅನಂತರ ಆ ಪಂಡಿತನಿಗೆ ಶ್ರದ್ಧಾಭಕ್ತಿಯಿಂದ ಆದರಾತಿಥ್ಯವನ್ನೂ ಮಾಡುತ್ತಾರೆ. ತಮಗೆ ಒಬ್ಬ ದುಷ್ಟನ ವಿಷಯದಲ್ಲಿ ಪ್ರೀತಿವಿಶ್ವಾಸಗಳಿಲ್ಲವಾದರೆ ಹಾಗೆಯೇ ಅವನಿಗೇ ನೇರಾಗಿ ಹೇಳಿಬಿಡುತ್ತಾರೆ. ಅವನು ದುಷ್ಟನೆಂದು ತಿಳಿದ ಮೇಲೆ ಅವನಿಗೆ ಯಾವ ಸತ್ಕಾರಗಳನ್ನೂ ಮಾಡುವುದಿಲ್ಲ. ಸಜ್ಜನರನ್ನು ಸಜ್ಜನರನ್ನಾಗಿ ಹಾಗೂ ದುರ್ಜನರನ್ನು ದುರ್ಜನರನ್ನಾಗಿಯೇ ಗುರುತಿಸಿ ಅವರೊಂದಿಗೆ ಸೀದಾಸಾದಾ ನೇರ ವ್ಯವಹಾರವನ್ನು ಮಾಡುವವರೇ ಸಾಧುಗಳು. ಆರ್ಜವ ಸದ್ಗುಣಸಂಪನ್ನರಾದ ಮಹಾತ್ಮರು ಯಾವಾಗಲೂ ಆನಂದವಾಗಿ, ಸಂತೋಷವಾಗಿ, ಶಾಂತಿಯಿಂದ ಜೀವನಮಾಡುತ್ತಾರೆ.</p>
		<p class="text-center">ಮನುಷ್ಯನು ಆರ್ಜವಗುಣದಿಂದ ಸಾಧುವಾಗಿ ಬಾಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.22">
		<h1 class="level1-title" epub:type="title"><span class="date">ಮೇ 22</span><br /><span class="num">143.</span> ಮೂವರು ಪರೋಪಕಾರಿಗಳಿವರು</h1>
		<p class="shloka">ಪರೋಪಕಾರಾಯ ಫಲಂತಿ ವೃಕ್ಷಾಃ<br /> ಪರೋಪಕಾರಾಯ ವಹಂತಿ ನದ್ಯಃ।<br />ಪರೋಪಕಾರಾಯ ದುಹಂತಿ ಗಾವಃ<br /> ಪರೋಪಕಾರಾರ್ಥಮಿದಂ ಶರೀರಮ್॥</p>
		<p class="shloka-meaning">ಮತ್ತೊಬ್ಬರ ಪ್ರಯೋಜನಕ್ಕಾಗಿ ಗಿಡಮರಗಳು ಹಣ್ಣುಗಳನ್ನು ಕೊಡುತ್ತವೆ. ಮತ್ತೊಬ್ಬರಿಗಾಗಿ ನದಿಗಳು ಹರಿಯುತ್ತಿರುತ್ತವೆ. ಬೇರೆಯವರಿಗಾಗಿ ಹಸುಗಳು ಹಾಲನ್ನು ಕೊಡುತ್ತವೆ. ಹಾಗೆಯೇ ಪರೋಪಕಾರಕ್ಕಾಗಿ ಈ ಮಾನವನ ಶರೀರವೂ ಬದುಕಿರಬೇಕು.</p>
		<p class="description">ಪರೋಪಕಾರವನ್ನು ಮಾಡುವುದಕ್ಕಾಗಿಯೇ ಈ ಮಾನವಜನ್ಮವು ಬಂದಿರುತ್ತದೆ. ಮರಗಳೂ ನದಿಗಳೂ ಹಸುಗಳೂ ಪರೋಪಕಾರವನ್ನು ಮಾಡುತ್ತಿರುವುದನ್ನು ನೋಡಿದಾಗಲಾದರೂ ಮನುಷ್ಯನಿಗೂ ಪರೋಪಕಾರ ಮಾಡುವ ಬುದ್ಧಿಯು ಬರಬೇಕು.</p>
		<ol>
			<li><strong>ಮರಗಳು</strong>—ಗಿಡಮರಗಳು ತಾವು ಸ್ವತಃ ಮಳೆಯಲ್ಲಿ ನೆಂದು, ಬಿಸಿಲಿನಲ್ಲಿ ಬೆಂದು, ಗಾಳಿಯಲ್ಲಿ ತೂರಾಡಿಕೊಂಡು, ಉಪ್ಪುನೀರು ಕುಡಿದುಕೊಂಡು, ಮಣ್ಣು ಗೊಬ್ಬರ ತಿಂದುಕೊಂಡು, ಮಾನವರಿಗೆ ಸಿಹಿಯಾದ, ಆರೋಗ್ಯಕರವಾದ, ಶಕ್ತಿಯನ್ನು ಕೊಡುವ ಹಣ್ಣುಗಳನ್ನು ಕೊಡುತ್ತವೆ. ಯಾವ ಮರವೂ ತನ್ನ ಹಣ್ಣನ್ನು ತಾನೇ ತಿನ್ನಲಾರದು, ತಿನ್ನುವುದೂ ಇಲ್ಲ.</li>
			<li><strong>ನದಿಗಳು</strong>—ಎಲ್ಲೋ ಬೆಟ್ಟಗುಡ್ಡಪರ್ವತಗಳಲ್ಲಿ ಹುಟ್ಟಿದ ನದಿಗಳು ನೂರಾರು, ಸಹಸ್ರಾರು ಮೈಲಿಗಳ ದೂರ ಹರಿಯುತ್ತಾ, ಸಹಸ್ರಾರು, ಲಕ್ಷೋಪಲಕ್ಷ ಜನಗಳಿಗೆ ನೀರಿನಿಂದ ಉಪಕಾರವನ್ನು ಮಾಡುತ್ತಿರುತ್ತವೆ. ಪ್ರಾಣಿಗಳಿಗೆ, ಪಶುಪಕ್ಷಿಗಳಿಗೆ, ಮಾನವರಿಗೆ, ಗಿಡಮರಗಳಿಗೆ ನೀರು ಅವಶ್ಯವಾಗಿ ಬೇಕಲ್ಲವೆ? ಪರೋಪಕಾರಕ್ಕಾಗಿಯೇ ನದಿಗಳು ಇಪ್ಪತ್ತನಾಲ್ಕು ಘಂಟೆಗಳ ಕಾಲ ಇಡೀ ವರ್ಷಪೂರಾ ಹರಿಯುತ್ತಿರುತ್ತವೆಯಲ್ಲವೆ?</li>
			<li><strong>ಹಸುಗಳು</strong>—ಹುಲ್ಲು, ಕಾಳುಕಡ್ಡಿ, ಸಿಪ್ಪೆಗಳನ್ನು ತಿಂದುಕೊಂಡು ಹಸುಗಳು ಅಮೃತದಂಥ ಹಾಲನ್ನು ಮನುಷ್ಯರಿಗೆ ಕೊಡುತ್ತವೆಯಲ್ಲವೆ?</li>
		</ol>
		<p class="text-center">ಮನುಷ್ಯನು ಪರೋಪಕಾರಿಯಾಗಿ ಬಾಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.23">
		<h1 class="level1-title" epub:type="title"><span class="date">ಮೇ 23</span><br /><span class="num">144.</span> ಸಾಧುಸಂಗದಿಂದ ನಾಲ್ಕು ಫಲಗಳು</h1>
		<p class="shloka">ಸಾಧೂನಾಂ ದರ್ಶನಂ ಪುಣ್ಯಂ ಸ್ಪರ್ಶನಂ ಪಾಪನಾಶನಮ್।<br />ವಂದನಂ ಸರ್ವತೀರ್ಥಾನಾಂ ಭಾಷಣಂ ಮೋಕ್ಷದಾಯಕಮ್॥</p>
		<p class="shloka-meaning">ಸಾಧುಗಳನ್ನು ನೋಡುವುದರಿಂದ ಪುಣ್ಯಲಾಭ, ಮುಟ್ಟುವುದರಿಂದ ಪಾಪಗಳು ನಾಶವಾಗುತ್ತವೆ, ನಮಸ್ಕರಿಸುವುದರಿಂದ ಸರ್ವತೀರ್ಥಸ್ನಾನಮಾಡಿದಷ್ಟು ಫಲ. ಇನ್ನು ಸಾಧುಗಳೊಂದಿಗೆ ಮಾತನಾಡಿದರಂತೂ ಅದರಿಂದ ಮುಕ್ತಿಯೇ ದೊರಕುತ್ತದೆ.</p>
		<p class="description">ಸಾಧುಗಳೆಂದರೆ ಸತ್ ಪುರುಷರು; ಸಾಧುಗಳೆಂದರೆ ಸಾತ್ತ್ವಿಕರಾದ ತಪಸ್ವಿಗಳು. ಸತ್ಯ, ಅಹಿಂಸೆ, ಜಪ, ಧ್ಯಾನನಿರತರಾಗಿ ಜಗತ್ತಿಗೆ ಸದಾ ಮಂಗಳವನ್ನುಂಟುಮಾಡುವ ಮಹಾತ್ಮರೇ ಸಾಧುಗಳು. ಭಗವಂತನೇ ಸಾಧುಸಂತರ ರೂಪದಿಂದ ಓಡಾಡುತ್ತಾನೆ ಎಂದು ಪುರಾಣಗಳು ಸಾರುತ್ತಿವೆ. ಇಂಥ ಸಾಧುಗಳ ಸಂಗದಿಂದ ಈ ನಾಲ್ಕು ಸತ್ ಫಲಗಳಾಗುತ್ತವೆ:</p>
		<ol>
			<li><strong>ಸಾಧೂನಾಂ ದರ್ಶನಂ ಪುಣ್ಯಮ್</strong>—ಸಾಧುಗಳ ದರ್ಶನದಿಂದ ಪುಣ್ಯಪ್ರಾಪ್ತಿ. ಯಜ್ಞಯಾಗಾದಿಗಳಿಂದ, ದಾನಧರ್ಮಾದಿಗಳಿಂದ, ಜಪತಪಾದಿಗಳಿಂದ ಉಂಟಾಗುವ ಪುಣ್ಯರಾಶಿಯೆಲ್ಲವೂ ಕೇವಲ ಸಾಧುಗಳ ದರ್ಶನದಿಂದ ಪ್ರಾಪ್ತವಾಗುತ್ತವೆ.</li>
			<li><strong>ಸಾಧೂನಾಂ ಸ್ಪರ್ಶನಂ ಪಾಪನಾಶನಮ್</strong>—ಸಾಧುಗಳನ್ನು ಮುಟ್ಟುವುದರಿಂದ ಸಕಲಪಾಪಗಳೂ ನಾಶವಾಗಿಹೋಗುತ್ತವೆ.</li>
			<li><strong>ಸಾಧೂನಾಂ ವಂದನಂ ಸರ್ವತೀರ್ಥಾನಾಮ್</strong>—ಸಾಧುಗಳಿಗೆ ಶ್ರದ್ಧಾಭಕ್ತಿಯಿಂದ ನಮಸ್ಕಾರ ಮಾಡಿದರೆ ಸರ್ವತೀರ್ಥಸ್ನಾನಫಲವೇ ದೊರಕುತ್ತದೆ. ಗಂಗಾ ಯಮುನಾ ಕಾವೇರೀ ಮುಂತಾದ ಪುಣ್ಯನದಿಗಳಲ್ಲಿ ಪರ್ವಕಾಲದಲ್ಲಿ ಸ್ನಾನಮಾಡಿದರೆ ಹೆಚ್ಚು ಪುಣ್ಯಪ್ರಾಪ್ತಿ. ಅದೇ ಪುಣ್ಯವು ಸಾಧುಗಳಿಗೆ ಮಾಡಿದ ನಮಸ್ಕಾರದಿಂದ ಪ್ರಾಪ್ತವಾಗುತ್ತದೆ.</li>
			<li><strong>ಸಾಧೂನಾಂ ಭಾಷಣಂ ಮೋಕ್ಷದಾಯಕಮ್</strong>—ಸಾಧುಗಳ ಹಿತೋಪದೇಶವನ್ನು ಕೇಳುತ್ತಿದ್ದರೆ ಅಂಥ ಮುಮುಕ್ಷುಸಾಧಕರಿಗೆ ಅದರಿಂದ ಮುಕ್ತಿಯೇ ದೊರಕುತ್ತದೆ.</li>
		</ol>
		<p class="text-center">ಸಾಧುಸತ್ಪುರುಷರ ಸಹವಾಸವನ್ನು ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.24">
		<h1 class="level1-title" epub:type="title"><span class="date">ಮೇ 24</span><br /><span class="num">145.</span> ನಾಲ್ಕು ವಿಧದ ಕೋಪಿಷ್ಠರು</h1>
		<p class="shloka">ಉತ್ತಮೇ ತತ್ ಕ್ಷಣಂ ಕೋಪಂ ಮಧ್ಯಮೇ ಘಟಿಕಾದ್ವಯಮ್।<br />ಅಧಮೇ ಸ್ಯಾದಹೋರಾತ್ರಂ ಪಾಪಿಷ್ಠೇ ಮರಣಾಂತಕಮ್॥</p>
		<p class="shloka-meaning">ಉತ್ತಮ ಮನುಷ್ಯನಲ್ಲಿ ಕೋಪವು ಕ್ಷಣಿಕವಾದದ್ದು, ಮಧ್ಯಮನಲ್ಲಿ ಎರಡು ಘಳಿಗೆ ಕೋಪವಿರುತ್ತದೆ, ಅಧಮ ಮನುಷ್ಯನಲ್ಲಾದರೋ ಕೋಪವು ಒಂದು ದಿನ ಇರುತ್ತದೆ. ಆದರೆ ಪಾಪಿಷ್ಠನಾದ ಮನುಷ್ಯನಲ್ಲಿ ಕೋಪವು ಸಾಯುವವರೆಗೂ ಇರುತ್ತದೆ.</p>
		<p class="description">ಕೋಪವು ಬರಲೇಬಾರದು, ಕೋಪವು ಅನರ್ಥಕ್ಕೆ ಕಾರಣ. ಕೋಪದಿಂದ ದುಃಖ; ಕೋಪವೇ ಮಾನವನಿಗೆ ಶತ್ರು ಹಾಗೂ ಮೃತ್ಯು. ಆದರೂ ವ್ಯವಹಾರ ಮಾಡುವಾಗ ಕೆಲವು ಸಲ ಕೋಪವನ್ನು ಮಾಡಿಕೊಳ್ಳಲೇಬೇಕು. ಕೋಪಮಾಡಿಕೊಳ್ಳದೇ ಹೋದರೆ ವ್ಯವಹಾರವೇ ನಡೆಯುವಂತಿಲ್ಲ. ಆಗಲಿ, ಸರಿ; ಕೋಪಮಾಡಿಕೊಳ್ಳುವುದೇನೂ ತಪ್ಪಲ್ಲ, ಆದರೆ ಆ ಕೋಪವು ತನ್ನ ಅಧೀನವಾಗಿರಬೇಕೇ ಹೊರತು ತಾನು ಮಾತ್ರ ಕೋಪಕ್ಕೆ ದಾಸನಾಗಬಾರದು. ಕೋಪವನ್ನು ಮಾಡಿಕೊಳ್ಳುವವರನ್ನು ಇಲ್ಲಿ ನಾಲ್ಕು ಬಗೆಗಳಾಗಿ ವಿಭಾಗಿಸಿ ತಿಳಿಸಿದೆ:</p>
		<ol>
			<li><strong>ಉತ್ತಮ ಕೋಪಿಷ್ಠರು</strong>—ಆ ಕ್ಷಣಕ್ಕೆ ಮಾತ್ರ ಕೋಪವು ತೋರಿ ಕೊಂಡು ಕೆಲಸವಾದಕೂಡಲೇ ಮರುಕ್ಷಣದಲ್ಲಿಯೇ ಆ ಕೋಪವು ಮಾಯವಾಗಿಬಿಡುತ್ತದೆ. ಕೋಪವು ಇವರ ಅಧೀನ. ಇವರು ಕೋಪಕ್ಕೆ ಅಧೀನರಲ್ಲ.</li>
			<li><strong>ಮಧ್ಯಮ ಕೋಪಿಷ್ಠರು</strong>—ಮನಸ್ಸಿನಲ್ಲಿ ಎದ್ದ ಕೋಪವು ಒಂದೆರಡು ಗಂಟೆಗಳ ಕಾಲ ಇದ್ದು, ಆಮೇಲೆ ಕ್ರಮವಾಗಿ ನಾಶವಾಗಿ ಬಿಡುತ್ತದೆ.</li>
			<li><strong>ಅಧಮ ಕೋಪಿಷ್ಠರು</strong>—ರಾತ್ರಿ ಹಗಲು ಅಂದರೆ ಇಪ್ಪತ್ತನಾಲ್ಕು ಘಂಟೆಗಳ ಕಾಲ; ಒಂದು ದಿನ ಪೂರಾ ಕೋಪವುಳ್ಳವರಿವರು.</li>
			<li><strong>ಪಾಪಿಷ್ಠಕೋಪಿಷ್ಠರು</strong>—ಸಾಯುವವರೆಗೂ ಕೋಪವನ್ನು ಇಟ್ಟುಕೊಂಡಿರುವವರು. ಇವರು ಕೋಪಕ್ಕೆ ದಾಸರಾಗಿದ್ದು, ಕೋಪಾತ್ಮರಾಗಿರುವವರು. ಇವರಿಗೆ ಇವರ ಕೋಪವೇ ಮೃತ್ಯುವಾಗಿಬಿಡುತ್ತದೆ!</li>
		</ol>
		<p class="text-center">ಮಾನವನು ಕೋಪಕ್ಕೆ ಅಧೀನನಾಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-005.25">
		<h1 class="level1-title" epub:type="title"><span class="date">ಮೇ 25</span><br /><span class="num">146.</span> ಇಂದಿನ ಪೌರುಷವೇ ಪ್ರಬಲ</h1>
		<p class="shloka">ಪ್ರಾಕ್ತನಂ ಚೈಹಿಕಂ ಚೇತಿ ದ್ವಿವಿಧಂ ವಿದ್ಧಿ ಪೌರುಷಮ್।<br />ಪ್ರಾಕ್ತನೋಽದ್ಯತನೇನಾಶು ಪುರುಷಾರ್ಥೇನ ಜೀಯತೇ॥</p>
		<p class="shloka-meaning">ಪ್ರಾಕ್ತನ ಮತ್ತು ಐಹಿಕ—ಹಿಂದಿನದು ಮತ್ತು ಇಂದಿನದು—ಎಂದು ಪೌರುಷವು ಎರಡು ವಿಧವಾಗಿರುತ್ತದೆ. ಇಂದಿನ ಹಾಗೂ ಈಗಿನ ಪುರುಷಾರ್ಥದಿಂದ ಹಿಂದಿನ ಪುರುಷಪ್ರಯತ್ನವು ದುರ್ಬಲವಾಗುತ್ತದೆ.</p>
		<p class="description">ಪೌರುಷವೆಂದರೆ ಪುರುಷನ ಪ್ರಯತ್ನ. ಇದು <strong>ಪ್ರಾಕ್ತನ</strong> ಎಂದೂ <strong>ಐಹಿಕ</strong> ಎಂದೂ ಎರಡು ವಿಧವಾಗಿರುತ್ತದೆ. ಪ್ರಾಕ್ ತನ ಎಂದರೆ ಮುಂಚಿನದು, ಹಿಂದಿನದು ಎಂದರ್ಥ. ಹಿಂದೆ ಎಂದರೆ ನಿನ್ನೆ, ಕಳೆದ ತಿಂಗಳು, ಹೋದವರ್ಷ, ಹಿಂದಿನ ದಶಮಾನ ಅಥವಾ ಹಿಂದಿನ ಜನ್ಮದಲ್ಲಿ ಮಾಡಿರುವ ಪೌರುಷ. ಐಹಿಕ ಎಂದರೆ ಇಹ ಭವಮ್; ಈಗ, ಇಲ್ಲಿ ಮಾಡಿರುವಂಥ ಪುರುಷಪ್ರಯತ್ನ, ಎರಡೂ ಈ ಪುರುಷನಿಂದ ಮಾಡಲ್ಪಟ್ಟ ಪ್ರಯತ್ನಗಳೇ; ಒಂದು ಹಿಂದಿನದು, ಇನ್ನೊಂದು ಇಂದಿನದು. ಈ ಎರಡೂ ಪೌರುಷಗಳಿಗೆ ತಕ್ಕ ಫಲಗಳಾಗಲೇ ಬೇಕಲ್ಲವೆ? ಹೌದು.</p>
		<p class="description">ಆದರೆ ಇಂದಿನ ಪ್ರಯತ್ನವು ಫಲವನ್ನು ಕೊಡಲು ಪ್ರಾರಂಭಿಸಿತೆಂದರೆ ಹಿಂದಿನ ಪೌರುಷವು ನಿರ್ವೀಯರ್ವಾಗಿಬಿಡುತ್ತದೆ. ಈಗಿನ ಪ್ರಯತ್ನವು ಜೋರಾಯಿತೆಂದರೆ ಹಿಂದಿನ ಪ್ರಯತ್ನಗಳೆಲ್ಲವೂ ದುರ್ಬಲವಾಗಿಬಿಡುತ್ತವೆ. ಈಗ ಮಾಡಿದ ಪ್ರಯತ್ನ ಪ್ರಬಲ, ಹಿಂದೆ ಮಾಡಿದ್ದ ಪ್ರಯತ್ನ ದುರ್ಬಲ. ಇದು ಪೌರುಷದ ರಹಸ್ಯ. ಇದನ್ನು ನೋಡಿಕೊಂಡು ಬುದ್ಧಿವಂತನಾದ ಮನುಷ್ಯನು ಹಿಂದಿನ ಪೌರುಷವನ್ನು ಮರೆತು ಈಗ ವೀರ್ಯವತ್ತರವಾದ ಪೌರುಷವನ್ನು ಕೈಗೊಳ್ಳಬೇಕು. ಸುಮ್ಮನೆ ಸೋಮಾರಿ ಯಾಗಿ ಕುಳಿತು ನನ್ನ ಪ್ರಾರಬ್ಧ , ನನ್ನ ಹಣೆಬರಹ, ನನ್ನ ಹಿಂದಿನ ಜನ್ಮಗಳ ಕರ್ಮ—ಎಂದುಕೊಳ್ಳುತ್ತಾ ಇರುವುದು ಒಳಿತಲ್ಲ. ಇಂದು, ಇಲ್ಲಿ, ಈಗ ಪೌರುಷವನ್ನು ತೋರಿಸಿದಾಗ ಅದು ಖಂಡಿತವಾಗಿಯೂ ಉತ್ತಮ ಫಲಗಳನ್ನೇ ಕೊಡುತ್ತದೆ. ಹಿಂದಿನ ಪೌರುಷದ ಬಗ್ಗೆ ಚಿಂತಿಸುವುದನ್ನು ಬಿಟ್ಟು ಈಗ ಪುರುಷಪ್ರಯತ್ನವನ್ನು ಮಾಡುವವನೇ ವಿವೇಕಿ.</p>
		<p class="text-center">ಸತ್ ಫಲಕ್ಕಾಗಿ ಇಂದೇ ಪ್ರಯತ್ನಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.26">
		<h1 class="level1-title" epub:type="title"><span class="date">ಮೇ 26</span><br /><span class="num">147.</span> ದುಷ್ಟಪುತ್ರನಿಂದ ವಂಶಕ್ಕೇ ಕಳಂಕ</h1>
		<p class="shloka">ಏಕೇನ ಶುಷ್ಕವೃಕ್ಷೇಣ ದಹ್ಯಮಾನೇನ ವಹ್ನಿನಾ।<br />ದಹ್ಯತೇ ಹಿ ವನಂ ಸರ್ವಂ ಕುಪುತ್ರೇಣ ಕುಲಂ ಯಥಾ॥</p>
		<p class="shloka-meaning">ಒಣಗಿದ ಒಂದು ಮರಕ್ಕೆ ಬೆಂಕಿಯು ಹತ್ತಿತೆಂದರೆ ಅದರಿಂದ ಇಡೀ ಅರಣ್ಯವೇ ಹೇಗೆ ಸುಟ್ಟು ಬೂದಿಯಾಗಿಹೋಗುತ್ತದೆಯೋ, ಅದೇ ರೀತಿಯಲ್ಲಿ ಒಬ್ಬ ದುಷ್ಟನಾದ ಮಗನಿಂದ ಇಡೀ ವಂಶವೇ ಕಳಂಕಿತವಾಗಿ ಬಿಡುತ್ತದೆ.</p>
		<p class="description">ಅರಣ್ಯವೆಂದರೆ ಗಿಡಮರಗಳಿಂದ ತುಂಬಿರುವ ಕಾಡು. ಕಾಡು ನಾಡಿನ ಆಸ್ತಿ, ಕಾಡು ದೇಶದ ಸಂಪತ್ತು , ಕಾಡು ಪ್ರಕೃತಿಮಾತೆಯ ಸೌಂದರ್ಯ. ಕಾಡು ಸಿಂಹ, ಹುಲಿ, ಕರಡಿ, ಹಾವು, ಆನೆ ಮುಂತಾದ ಪ್ರಾಣಿಗಳಿಗೆ ವಾಸಸ್ಥಾನ. ಕಾಡಿನಿಂದ ಮಾನವರಿಗೆ ಅನೇಕ ರೀತಿಯಲ್ಲಿ ಪ್ರಯೋಜನವು ಆಗುತ್ತದೆ. ಇಂಥ ಸುಂದರವಾದ ಕಾಡನ್ನು ಬೆಂಕಿಯು ನಾಶಮಾಡಿಬಿಡುತ್ತದೆ. ಒಂದೇ ಒಂದು ಒಣಗಿದ ಮರಕ್ಕೆ ಬೆಂಕಿಯು ಹತ್ತಿಕೊಂಡರೆ ಸಾಕು, ಅಯ್ಯೋ! ಆ ಒಂದು ಬೆಂಕಿಯ ಮರದಿಂದ ಸಂಪೂರ್ಣವಾಗಿ ಕಾಡು ಸುಟ್ಟು ಬೂದಿಯಾಗಿಬಿಡುತ್ತದೆ! ಒಂದು ಪುಟ್ಟ ಬೆಂಕಿಯಿಂದ ಮಹತ್ತಾದ ಅರಣ್ಯದ ಸರ್ವನಾಶ!</p>
		<p class="description">ಹೀಗೆಯೇ ಒಬ್ಬ ದುಷ್ಟನಾದ ಕುಪುತ್ರನಿಂದ ಪವಿತ್ರವಾದ ಶ್ರೇಷ್ಠವಾದ ವಂಶಕ್ಕೆ ಕಳಂಕ ಬಂದೊದಗಿಬಿಡುತ್ತದೆ. ವಂಶವು ಕಾಡಿನಂತೆ ದೊಡ್ಡದು, ಕುಪುತ್ರನು ಬೆಂಕಿಹತ್ತಿಕೊಂಡಿರುವ ಒಂದು ಒಣಗಿದ ಮರದಂತೆ. ಒಬ್ಬನೇ ಒಬ್ಬ ಅಯೋಗ್ಯನಾದ ಮಗನಿಂದ ಇಡೀ ವಂಶಕ್ಕೇ ಕೆಟ್ಟಹೆಸರು ಬಂದುಬಿಡುತ್ತದೆ. ಆ ದುಷ್ಟ ಕುಪುತ್ರನು ಇಂಥಾ ವಂಶದವನು ಎಂದು ಜನರು ಆ ವಂಶವನ್ನೇ ನಿಂದಿಸುತ್ತಾರೆ. ಒಬ್ಬನ ದೋಷದಿಂದ ಇಡೀ ವಂಶಕ್ಕೇ ಕೆಟ್ಟ ಹೆಸರು ಬರುತ್ತದೆ; ಇಡೀ ಗ್ರಾಮಕ್ಕೇ, ಇಡೀ ನಗರಕ್ಕೇ, ಇಡೀ ರಾಷ್ಟ್ರಕ್ಕೂ ಕಳಂಕವು ಬಂದೊದಗಬಹುದಲ್ಲವೆ? ಎಂಥಾ ಅನರ್ಥ, ಎಂಥಾ ವಿಪರ್ಯಾಸ! ಎಂಥಾ ಶೋಚನೀಯಸ್ಥಿತಿ!</p>
		<p class="text-center">ಮನುಷ್ಯನು ಎಂದೆಂದಿಗೂ ದುಷ್ಟನಾಗಬಾರದು, ಕುಪುತ್ರನಾಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-005.27">
		<h1 class="level1-title" epub:type="title"><span class="date">ಮೇ 27</span><br /><span class="num">148.</span> ದಶಾವತಾರಗಳಿವು</h1>
		<p class="shloka">ಮತ್ಸ್ಯಃ ಕೂರ್ಮೋ ವರಾಹಶ್ಚ ನಾರಸಿಂಹಶ್ಚ ವಾಮನಃ।<br />ರಾಮೋ ರಾಮಶ್ಚ ಕೃಷ<strong>್ಣ</strong>ಶ್ಚ ಬೌದ್ಧಃ ಶ್ರೀಕಲ್ಕಿರೇವ ಚ॥</p>
		<p class="shloka-meaning">ಮತ್ಸ್ಯಾವತಾರ, ಕೂರ್ಮಾವತಾರ, ವರಾಹಾವತಾರ, ನರಸಿಂಹಾವತಾರ, ವಾಮನಾವತಾರ, ಪರಶುರಾಮಾವತಾರ, ಶ್ರೀರಾಮಾವತಾರ, ಶ್ರೀಕೃಷ್ಣಾವತಾರ, ಬೌದ್ಧಾವತಾರ ಮತ್ತು ಕಲ್ಕಿ ಅವತಾರವೆಂದು ವಿಷ್ಣುವಿನ ಹತ್ತು ಅವತಾರಗಳು.</p>
		<ol>
			<li><strong>ಮತ್ಸ್ಯಾವತಾರ</strong>—ಭಗವಂತನು ಮೀನಾಗಿ ಅವತರಿಸಿ ಸಮುದ್ರದ ಆಳಕ್ಕೆ ಸೇರಿಹೋಗಿದ್ದ ವೇದಗಳನ್ನು ಮೇಲಕ್ಕೆ ತಂದುಕೊಟ್ಟಿರುತ್ತಾನೆ.</li>
			<li><strong>ಕೂರ್ಮಾವತಾರ</strong>—ಆಮೆಯ ರೂಪವನ್ನು ತಾಳಿ ಮುಳುಗುತ್ತಿದ್ದ ಮಂದರ ಪರ್ವತಕ್ಕೆ ಆಧಾರ ನೀಡಿದ್ದಾನೆ.</li>
			<li><strong>ವರಾಹಾವತಾರ</strong>—ಹಂದಿಯ ರೂಪವನ್ನು ತಾಳಿ ರಕ್ಕಸ ಹಿರಣ್ಯಾಕ್ಷನನ್ನು ಕೊಂದು ನೀರಲ್ಲಿ ಮುಳುಗಿದ್ದ ಭೂಮಿಯನ್ನು ಮೇಲಕ್ಕೆತ್ತಿದ್ದಾನೆ.</li>
			<li><strong>ನರಸಿಂಹಾವತಾರ</strong>—ನರ + ಸಿಂಹರ ರೂಪವನ್ನು ತಾಳಿ ದುಷ್ಟನಾದ ಹಿರಣ್ಯಕಶಿಪುವನ್ನು ಸಂಹಾರಮಾಡಿ, ಪ್ರಹ್ಲಾದನನ್ನು ಕಾಪಾಡಿರುತ್ತಾನೆ.</li>
			<li><strong>ವಾಮನಾವತಾರ</strong>—ಭಿಕ್ಷುಬ್ರಹ್ಮಚಾರಿ ವಾಮನನಾಗಿ ಬಂದು ಬಲಿಚಕ್ರವರ್ತಿಯ ಅಹಂಕಾರವನ್ನು ಮುರಿದು ಅವನನ್ನು ಕಾಪಾಡಿರುತ್ತಾನೆ.</li>
			<li><strong>ಪರಶುರಾಮಾವತಾರ</strong>—ರೇಣುಕಾ ಜಮದಗ್ನಿ ದಂಪತಿಗಳಿಗೆ ಸುಪುತ್ರನಾಗಿ ಅವತರಿಸಿ ಕ್ಷತ್ರಿಯರ ದರ್ಪವನ್ನು ದೂರಮಾಡಿರುತ್ತಾನೆ.</li>
			<li><strong>ಶ್ರೀರಾಮಾವತಾರ</strong>—ದಶರಥನ ಸತ್ ಪುತ್ರನಾಗಿ ಜನಿಸಿ ರಾವಣಾದಿ ಅಸುರರನ್ನು ಸಂಹರಿಸಿ ಸತ್ಯಧರ್ಮಗಳನ್ನು ಸ್ಥಾಪಿಸಿರುತ್ತಾನೆ.</li>
			<li><strong>ಶ್ರೀಕೃಷ್ಣಾವತಾರ</strong>—ವಸುದೇವದೇವಕಿಯರ ಸುಪುತ್ರನಾಗಿ ಜನಿಸಿ ಕಂಸಾದಿದುಷ್ಟರನ್ನು ಸಂಹರಿಸಿ ಭಗವದ್ಗೀತಾಮೃತವನ್ನು ನೀಡಿದ್ದಾನೆ.</li>
			<li><strong>ಬೌದ್ಧಾವತಾರ</strong>—ಬುದ್ಧನಾಗಿ ಅವತರಿಸಿ ಶಾಂತಿ, ದಯೆ, ಅಹಿಂಸಾ, ಪ್ರೀತಿ, ಸೌಹಾರ್ದತೆಗಳನ್ನು ಜಗತ್ತಿಗೆ ಉಪದೇಶಿಸಿರುತ್ತಾನೆ.</li>
			<li><strong>ಕಲ್ಕಿ ಅವತಾರದಲ್ಲಿ</strong>—ಸತ್ಯಧರ್ಮಗಳನ್ನು ಸ್ಥಾಪಿಸಿರುತ್ತಾನೆ.</li>
		</ol>
		<p class="text-center">ಶ್ರೀ ಮಹಾವಿಷ್ಣುವನ್ನು ಸ್ತುತಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.28">
		<h1 class="level1-title" epub:type="title"><span class="date">ಮೇ 28</span><br /><span class="num">149.</span> ನಾಲಿಗೆಯೆ, ಹುಷಾರ್!</h1>
		<p class="shloka">ಜಿಹ್ವೇ ಪ್ರಮಾಣಂ ಜಾನೀಹಿ ಭಾಷಣೇ ಭೋಜನೇ ತಥಾ।<br />ಅತ್ಯುಕ್ತಿಃ ಚಾತಿಭುಕ್ತಿಶ್ಚ ಸತ್ಯಂ ಪ್ರಾಣಾಪಹಾರಿಣೀ॥</p>
		<p class="shloka-meaning">ಎಲೈ ನಾಲಿಗೆಯೇ, ಮಾತನಾಡುವಾಗಲೂ ಮತ್ತು ಊಟಮಾಡುವಾಗಲೂ ನಿನ್ನ ಇತಿಮಿತಿಯನ್ನು ನೀನು ತಿಳಿದಿರು. ಏಕೆಂದರೆ ಮಾತು ಜಾಸ್ತಿಯಾದರೆ ಮತ್ತು ಊಟ ಹೆಚ್ಚಾದರೆ ಅದರಿಂದ ಪ್ರಾಣವೇ ಹೋಗಿಬಿಡಬಹುದು, ಎಚ್ಚರಿಕೆ!</p>
		<p class="description">ಭಗವಂತನು ಮಾನವರಿಗೆ ಕೊಟ್ಟಿರುವ ದೊಡ್ಡ ಆಸ್ತಿಯೆಂದರೆ ನಾಲಿಗೆ. ಇದಕ್ಕೆ ಜಿಹ್ವಾ ಎಂದೂ ರಸನಾ ಎಂದೂ ಹೆಸರು. ಕಣ್ಣು , ಕಿವಿ, ಮೂಗು, ಮತ್ತು ಚರ್ಮಗಳೆಂಬ ಇಂದ್ರಿಯಗಳಿಗೆ ಒಂದೊಂದೇ ವಿಷಯ ಹಾಗೂ ಒಂದೊಂದೇ ಕ್ರಿಯೆಗಳು. ಆದರೆ ನಾಲಿಗೆಗೆ ಮಾತ್ರ ರುಚಿ ಹಾಗೂ ಮಾತುಗಳೆಂದು ಎರಡು ವಿಷಯಗಳು. ನಾಲಿಗೆಯು ರುಚಿಯನ್ನು ನೋಡುತ್ತಾ ಜ್ಞಾನೇಂದ್ರಿಯವೂ, ಮಾತುಗಳನ್ನಾಡುತ್ತಾ ಕರ್ಮೇಂದ್ರಿಯವೂ ಆಗಿರುತ್ತದೆ. ನಾಲಿಗೆಯು ಉಭಯೇಂದ್ರಿಯ ಎನಿಸಿರುತ್ತದೆ. ಆದ್ದರಿಂದಲೇ ನಾಲಿಗೆಗೆ ಹೆಚ್ಚು ಅಹಂಕಾರವಿರುವುದೂ ಸಹಜವಾಗಿದೆ.</p>
		<p class="description">ಈ ನಾಲಿಗೆಯು ತನ್ನ ಇತಿಮಿತಿಯಲ್ಲೇ ಇರಬೇಕು. ಆಗಲೇ ಅದಕ್ಕೂ ಸುಖ, ಇತರರಿಗೂ ಹಿತ. ನಾಲಿಗೆಯು ಮೃದುಮಧುರವಾಗಿ ಸ್ವಲ್ಪವೇ ಮಾತನಾಡಬೇಕು. ಊಟವನ್ನೂ ನೋಡಿಕೊಂಡೇ ಹಿತಋತಮಿತವಾಗಿ ಮಾಡಬೇಕು. ಇದರಿಂದ ಎಲ್ಲರಿಗೂ ಸುಖಸಂತೋಷತೃಪ್ತಿಗಳು ದೊರಕುತ್ತವೆ. ಮಾನವನು ದೈವದತ್ತವಾದ ಈ ನಾಲಿಗೆಯನ್ನು ಬಹು ಎಚ್ಚರಿಕೆಯಿಂದ ಬಳಸಬೇಕು. ಇಲ್ಲವಾದಲ್ಲಿ ತುಂಬಾ ಅಪಾಯ!</p>
		<p class="description">ರಾಜಸಭೆಯಲ್ಲಿ, ಅಧಿಕಾರಿಗಳ ಸಭೆಯಲ್ಲಿ, ವಿದ್ವಾಂಸರ ಸಭೆಗಳಲ್ಲಿ ನ್ಯಾಯಾಲಯಗಳಲ್ಲಿ ಮಾತನಾಡುವಾಗ ತುಂಬಾ ಜಾಗರೂಕನಾಗಿ ಹಿತಮಿತವಾಗಿ ಮಾತನಾಡಬೇಕು. ಸಿಕ್ಕಾಪಟ್ಟೆ ಮಾತಾಡಿದರೆ ಅದರಿಂದ ಪ್ರಾಣಕ್ಕೇ ಅಪಾಯವಾಗಬಹುದು. ಹಾಗೆಯೇ ಊಟಮಾಡುವಾಗಲೂ ಜಾಗರೂಕತೆಯಿರಬೇಕು. ತುಂಬಾತಿಂದುಬಿಟ್ಟರೆ ಪ್ರಾಣಾಪಾಯವಾದೀತು!</p>
		<p class="text-center">ಮಾತಿನಲ್ಲೂ ಊಟದಲ್ಲೂ ಜಾಗರೂಕನಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.29">
		<h1 class="level1-title" epub:type="title"><span class="date">ಮೇ 29</span><br /><span class="num">150.</span> ವಿದ್ಯೆಯಿಂದಲೇ ಗೌರವ</h1>
		<p class="shloka">ಅಕ್ಷರಾಣಿ ಪರೀಕ್ಷ್ಯಂತಾಮ್ ಅಂಬರಾಡಂಬರೇಣ ಕಿಮ್।<br />ಶಂಭುರಂಬರಹೀನೋಽಪಿ ಸರ್ವಜ್ಞಃ ಕಿಂ ನ ಶೋಭತೇ॥</p>
		<p class="shloka-meaning">ತನ್ನಲ್ಲಿರುವ ವಿದ್ಯೆಯನ್ನು ಮನುಷ್ಯನು ನೋಡಿಕೊಳ್ಳಬೇಕು. ಬರೀ ಹೊರಗಿನ ಬಟ್ಟೆಯ ಆಡಂಬರದಿಂದ ಏನು ಪ್ರಯೋಜನ? ಪರಮೇಶ್ವರನು ಪೀತಾಂಬರರಹಿತನಾಗಿದ್ದರೂ ಸರ್ವಜ್ಞನಾಗಿ, ದಕ್ಷಿಣಾಮೂರ್ತಿಯಾಗಿ ಶೋಭಿಸುತ್ತಿಲ್ಲವೆ?</p>
		<p class="description">ಮನುಷ್ಯನಿಗೆ ಬಟ್ಟೆ, ಉಡುಪು ತೊಡಪುಗಳು ಬೇಕೇ ಬೇಕು. ಮಾನ ಮುಚ್ಚಿಕೊಳ್ಳುವುದಕ್ಕಾಗಿ, ಛಳಿ ಗಾಳಿ ಮಳೆ ಬಿಸಿಲುಗಳಿಂದ ತನ್ನನ್ನು ರಕ್ಷಿಸಿಕೊಳ್ಳುವುದಕ್ಕಾಗಿ ಬಟ್ಟೆಯು ಬೇಕು. ಬಟ್ಟೆಯಿಲ್ಲದೆ ಯಾವ ಮಾನವನೂ ಸಾಮಾನ್ಯವಾಗಿ ಇರಲಾರನು. ಸರಿ. ಆದರೆ ಬರೀ ಬಟ್ಟೆಗಳಿಂದಲೇ ಮನುಷ್ಯನಿಗೆ ಯೋಗ್ಯತೆಯು ಬರುವುದಿಲ್ಲ. ವಿದ್ಯಾವಿನಯಾದಿಗಳಿಂದಲೇ ಮನುಷ್ಯನಿಗೆ ಬೆಲೆ. ಮನುಷ್ಯನು ವಿದ್ಯಾವಂತನಾಗಿ ವಿನಯಶೀಲನಾಗಿ ಬದುಕಿದಾಗ ಮಾತ್ರವೇ ಅವನಿಗೆ ಬೆಲೆ, ಗೌರವ, ಮರ್ಯಾದೆಗಳು ಬರುತ್ತವೆ. ಒಳಗೆ ವಿದ್ಯಾಬುದ್ಧಿಗಳಿಲ್ಲದೆ ಬರೀ ಉಡುಪುಗಳಿಂದ ಮನುಷ್ಯನಿಗೆ ಗೌರವವು ಬರುವುದಿಲ್ಲ. ವಿದ್ಯಾವಂತನಾದಾಗಲೇ ಅವನಿಗೆ ಗೌರವ.</p>
		<p class="description">ಇದಕ್ಕೆ ಶಿವನ ಉದಾಹರಣೆ: ಶಿವನು ದಿಗಂಬರ, ಅಥವಾ ಚರ್ಮಾಂಬರನು. ಆನೆಯ ಅಥವಾ ಹುಲಿ ಸಿಂಹಗಳ ಚರ್ಮವನ್ನು ಸುತ್ತುಕೊಂಡಿದ್ದರೂ ಪರಮೇಶ್ವರನು ಎಲ್ಲರ ಗೌರವಕ್ಕೆ ಪಾತ್ರನಾಗಿರುತ್ತಾನೆ. ಏಕೆಂದರೆ ಪರಮಶಿವನು ದಕ್ಷಿಣಾಮೂರ್ತಿಯಾಗಿ ಸರ್ವಜ್ಞನಾಗಿರುತ್ತಾನೆ. ಪರಮಶಿವನಿಗೆ ಗೌರವ, ಸ್ಥಾನಮಾನಗಳು ಬಂದಿರುವುದು ಬರೀ ಹೊರಗಿನ ಬಟ್ಟೆಗಳಿಂದ ಅಲ್ಲ, ಮತ್ತೇನೆಂದರೆ ತನ್ನ ಒಳಗಿರುವ ತಪಸ್ಸಿನಿಂದ. ಚರ್ಮಾಂಬರಧಾರಿಯಾಗಿದ್ದರೂ ಪರಮೇಶ್ವರನು ಸರ್ವಜ್ಞನಾಗಿ ಜಗದ್ವಂದ್ಯನಾಗಿರುತ್ತಾನಲ್ಲವೆ? ಹೀಗೆಯೇ ಮನುಷ್ಯನಿಗೆ ತನ್ನ ವಿದ್ಯೆಯಿಂದ ಗೌರವದ ಸ್ಥಾನಮಾನಗಳು ಪ್ರಾಪ್ತವಾಗುತ್ತವೆಯೇ ಹೊರತು ಬರೀ ಬಾಹ್ಯಾಡಂಬರಗಳಿಂದ ಅಲ್ಲ.</p>
		<p class="text-center">ವಿದ್ಯೆಯಿಂದ ಗೌರವವೇ ಹೊರತು ಬಟ್ಟೆಯಿಂದಲ್ಲ .</p>
	</section>
	<section class="level1 numbered" epub:type="chapter" role="doc-chapter" id="id-005.30">
		<h1 class="level1-title" epub:type="title"><span class="date">ಮೇ 30</span><br /><span class="num">151.</span> ಹೇಗೆ ಮಲಗಬೇಕು?</h1>
		<p class="shloka">ಪ್ರಾಕ್ ಶಿರಾಃ ಶಯನೇ ವಿಂದ್ಯಾತ್ ಧನಮಾಯುಶ್ಚ ದಕ್ಷಿಣೇ।<br />ಪಶ್ಚಿಮೇ ಪ್ರಬಲಾ ಚಿಂತಾ ಹಾನಿರ್ಮೃತ್ಯುರಥೋತ್ತರೇ॥</p>
		<p class="shloka-meaning">ರಾತ್ರಿ ಹಾಸಿಗೆಯಲ್ಲಿ ಪೂರ್ವಕ್ಕೆ ತಲೆಯನ್ನು ಹಾಕಿಕೊಂಡು ಮಲಗಿದರೆ ಹಣವನ್ನೂ, ದಕ್ಷಿಣಕ್ಕೆ ತಲೆ ಹಾಕಿಕೊಂಡು ಮಲಗಿದರೆ ಆಯುಷ್ಯವನ್ನೂ ಹೊಂದುತ್ತಾನೆ. ಪಶ್ಚಿಮಕ್ಕೆ ತಲೆ ಹಾಕಿಕೊಂಡು ಮಲಗಿದರೆ ಯಾವಾಗಲೂ ತುಂಬಾ ಚಿಂತೆಯು ಬರುತ್ತಲೇ ಇರುತ್ತದೆ. ಇನ್ನು, ಉತ್ತರಕ್ಕೆ ತಲೆ ಹಾಕಿ ಮಲಗಿದವನಿಗೆ ಧನಹಾನಿಯೂ ಮರಣವೂ ಬಂದೊದಗುತ್ತವೆ.</p>
		<p class="description">ರಾತ್ರಿ ಸಮಯದಲ್ಲಿ ಮಲಗುವಾಗ ತಲೆಯನ್ನು ಯಾವ ದಿಕ್ಕಿಗೆ ಇಟ್ಟುಕೊಂಡು ಮಲಗಬೇಕು ಎನ್ನುವುದನ್ನು ಇಲ್ಲಿ ತಿಳಿಸಿದೆ:</p>
		<ol>
			<li><strong>ಪೂರ್ವಕ್ಕೆ ತಲೆ ಇಟ್ಟುಕೊಂಡು ಮಲಗಬೇಕು</strong>—ಸೂರ್ಯೋದಯವಾಗುವ ದಿಕ್ಕು ಪೂರ್ವ. ಐಶ್ವರ್ಯಪ್ರಧಾನವಾದ ದೇವತೆ ಸೂರ್ಯ. ಆದ್ದರಿಂದ ಪೂರ್ವಕ್ಕೆ ತಲೆಮಾಡಿಕೊಂಡು ಮಲಗಿದರೆ ಅವನಿಗೆ ಆರೋಗ್ಯ, ಐಶ್ವರ್ಯಗಳು ಪ್ರಾಪ್ತವಾಗುತ್ತವೆ.</li>
			<li><strong>ದಕ್ಷಿಣ ದಿಕ್ಕಿಗೂ ತಲೆಹಾಕಿಕೊಂಡು ಮಲಗಬಹುದು</strong>— ಪಿತೃದೇವತೆಗಳು ಇರುವ ದಿಕ್ಕು ದಕ್ಷಿಣದಿಕ್ಕು. ಜ್ಞಾನೋಪದೇಶವನ್ನು ಮಾಡುವಾಗ ಪರಮೇಶ್ವರನಿಗೆ ಇಷ್ಟವಾದ ದಿಕ್ಕು ದಕ್ಷಿಣ. ದಕ್ಷಿಣಾಮೂರ್ತಿಯ ದಿಕ್ಕು ದಕ್ಷಿಣ. ದಕ್ಷಿಣಕ್ಕೆ ತಲೆ ಇಟ್ಟುಕೊಂಡು ಮಲಗಿದರೆ ಆಯುಷ್ಯವು ಹೆಚ್ಚಾಗುತ್ತದೆ.</li>
			<li><strong>ಪಶ್ಚಿಮಕ್ಕೆ ತಲೆಹಾಕಿಕೊಂಡು ಮಲಗಿದರೆ</strong>—ತುಂಬಾ ಯೋಚನೆಗಳೇ ಬರುತ್ತವೆ. ಸೂರ್ಯಭಗವಂತನನ್ನು ಕಾಲುಗಳಿಂದ ಒದೆಯುತ್ತಾ ಪೂರ್ವಕ್ಕೆ ಕಾಲುಗಳನ್ನು ಚಾಚಿ ಮಲಗಬಾರದು.</li>
			<li><strong>ಉತ್ತರಕ್ಕಂತೂ ತಲೆಹಾಕಿಕೊಂಡು ಮಲಗಲೇಬಾರದು</strong>— ದಕ್ಷಿಣಕ್ಕೆ ಕಾಲು ಚಾಚಿಕೊಂಡು ಮಲಗಬಾರದು. ಇದರಿಂದ ಧನಹಾನಿ, ಮಾನಹಾನಿ ಮತ್ತು ಪ್ರಾಣಹಾನಿಗಳು ಉಂಟಾಗುತ್ತವೆ.</li>
		</ol>
		<p class="text-center">ಪೂರ್ವ ಅಥವಾ ದಕ್ಷಿಣಕ್ಕೆ ತಲೆ ಹಾಕಿಕೊಂಡು ಮಲಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-005.31">
		<h1 class="level1-title" epub:type="title"><span class="date">ಮೇ 31</span><br /><span class="num">152.</span> ವಿದ್ಯೆಯಿಂದ ವೃದ್ಧತ್ವ</h1>
		<p class="shloka">ನ ತೇನ ವೃದ್ಧೋ ಭವತಿ ಯೇನಾಸ್ಯ ಪಲಿತಂ ಶಿರಃ।<br />ಯೋ ವೈ ಯುವಾಪ್ಯಧೀಯಾನಃ ತಂ ದೇವಾಃ ಸ್ಥವಿರಂ ವಿದುಃ॥</p>
		<p class="shloka-meaning">ವಯಸ್ಸಾಗಿ ತಲೆಗೂದಲುಗಳು ನೆರೆತಮಾತ್ರಕ್ಕೆ ಅಂಥವನು ವೃದ್ಧನೆನಿಸುವುದಿಲ್ಲ. ಮತ್ತೇನೆಂದರೆ, ಯುವಕನಾಗಿದ್ದರೂ ಯಾವಾತನು ವಿದ್ಯಾವಂತನಾಗಿದ್ದಾನೆಯೋ ಅಂಥವನನ್ನೇ “ವೃದ್ಧ”ನೆಂದು ದೇವತೆಗಳು ಕರೆಯುತ್ತಾರೆ.</p>
		<p class="description">ಲೋಕದಲ್ಲಿ ಸಾಮಾನ್ಯವಾಗಿ ‘ಮುದುಕರು’ ಎಂದರೆ ‘ವಯಸ್ಸಾದವರು’ ಎಂದೇ ಅರ್ಥ. ಎಂಭತ್ತನ್ನು ದಾಟಿರುವವರೆಲ್ಲರನ್ನೂ ವೃದ್ಧರು, ಸ್ಥವಿರರು, ಹಿರಿಯರು, ಮುದುಕರು, ದೊಡ್ಡವರು—ಎಂದು ನಾವುಗಳು ಕರೆಯುತ್ತೇವೆ. ವೃದ್ಧರಿಗೆ ನಮಸ್ಕಾರ ಮಾಡುವುದು, ಗೌರವ ತೋರಿಸುವುದು, ಪೂಜೆಯನ್ನು ಮಾಡುವುದು, ದಾನ ಮಾಡುವುದು ಮುಂತಾದ ಸಂಪ್ರದಾಯವೂ ನಮ್ಮಲ್ಲಿದೆ. ಇದಿಷ್ಟೂ ಸರಿಯೇ.</p>
		<p class="description">ಆದರೆ ನಿಜ ಹೇಳಬೇಕೆಂದರೆ, ವಯಸ್ಸಿನಿಂದ ದೊಡ್ಡವರಾದ ಮಾತ್ರಕ್ಕೆ ಅವರು ವೃದ್ಧರೇನಲ್ಲ. ಏಕೆಂದರೆ ವಯಸ್ಸೆಂಬುದು ತಾನೇತಾನಾಗಿ ಎಲ್ಲರಿಗೂ ಆಗುತ್ತದೆ. ಇದಕ್ಕೆ ಯಾವ ತಪಸ್ಸೂ ಬೇಕಾಗಿಲ್ಲ. ಕಂಬಕ್ಕೂ ಮರಕ್ಕೂ ಕಾಲಕಳೆದಂತೆ ಮುದಿತನವು ಬಂದೇ ಬರುತ್ತದೆಯಲ್ಲವೆ? ಆದ್ದರಿಂದ ನೆನಪಿರಲಿ, ಶರೀರಕ್ಕೆ ವಯಸ್ಸಾಗಿ ತಲೆ ನೆರೆತ ಮಾತ್ರದಿಂದ ಮಾನವನು ವೃದ್ಧನಾಗಿಬಿಡುವುದಿಲ್ಲ.</p>
		<p class="description">ಮತ್ತೇನೆಂದರೆ, ವಿದ್ಯೆ ತಪಸ್ಸು ಬ್ರಹ್ಮಜ್ಞಾನದಿಂದಲೇ ಮಾನವನು ದೊಡ್ಡವನಾಗುತ್ತಾನೆ. ವಯಸ್ಸು ಮುಖ್ಯವಲ್ಲ, ತಪಸ್ಸು ಮುಖ್ಯ; ಜಾತಿ ಮುಖ್ಯವಲ್ಲ, ವಿದ್ಯೆ ಮುಖ್ಯ. ಯುವಕನಾಗಿದ್ದರೂ ವೇದವಿದ್ಯಾಪಾರಂಗತನಾಗಿದ್ದರೆ, ಬ್ರಹ್ಮನಿಷ್ಠನಾಗಿದ್ದರೆ, ಸಂನ್ಯಾಸಿಯಾಗಿದ್ದರೆ ಅವನನ್ನು ವೃದ್ಧನೆಂದೇ ಭಾವಿಸಿ ಗೌರವಿಸಬೇಕು. ಮನುಷ್ಯನು ಬಾಲ್ಯದಲ್ಲಿ ವಿದ್ಯಾ ತಪಸ್ಸುಗಳನ್ನು ಸಂಪಾದಿಸಿಕೊಂಡಿದ್ದರೆ ಅವನು ಹುಡುಗನಾಗಿದ್ದರೂ ಅವನನ್ನು ಸಮಾಜವು ವೃದ್ಧನೆಂದೇ ಭಾವಿಸಿ ಗೌರವಿಸುತ್ತದೆ.</p>
		<p class="text-center">ವಿದ್ಯೆಯಿಂದ ಮನುಷ್ಯನು ದೊಡ್ಡವನಾಗುತ್ತಾನೆ.</p>
	</section>
</body>
</html>
