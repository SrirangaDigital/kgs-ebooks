<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸುಭಾಷಿತ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-011.01">
		<h1 class="level1-title" epub:type="title"><span class="date">ನವೆಂಬರ್ 1</span><br /><span class="num">306.</span> ಈ ಐದೂ, ಸದ್ಗುಣಗಳು</h1>
		<p class="shloka">ಲೋಕಯಾತ್ರಾ ಭಯಂ ಲಜ್ಜಾ ದಾಕ್ಷಿಣ್ಯಂ ಧರ್ಮಶೀಲತಾ।<br />ಪಂಚ ಯಸ್ಮಿನ್ನ ವಿದ್ಯಂತೇ ನ ಕುರ್ಯಾತ್ ತೇನ ಸಂಗಮಮ್॥</p>
		<p class="shloka-meaning">ಲೋಕಸಂಚಾರದಿಂದ ಉಂಟಾದ ಲೋಕಾನುಭವ, ಪಾಪಭೀತಿ, ಗುರುಹಿರಿಯರ ಮುಂದೆ ನಾಚಿಕೆ, ದಾಕ್ಷಿಣ್ಯ ಮತ್ತು ಧರ್ಮದಲ್ಲಿ ಆಸಕ್ತಿ; ಈ ಐದು ಗುಣಗಳು ಯಾವನಲ್ಲಿ ಇಲ್ಲವೋ ಅಂಥವನ ಸಹವಾಸವನ್ನು ಮಾಡಬಾರದು.</p>
		<p class="description">ಈ ಕೆಳಗಿನ ಐದು ಗುಣಗಳಿಲ್ಲದವರ ಸಹವಾಸವನ್ನು ಮಾಡಬಾರದು:</p>
		<ol>
			<li><strong>ಲೋಕಯಾತ್ರಾ</strong>—ಪ್ರಪಂಚವನ್ನು ಪರ್ಯಟನಮಾಡಿದಂಥವನಿಗೆ ಲೋಕಾನುಭವವು ಉಂಟಾಗುತ್ತದೆ. ತನ್ನ ಊರು, ತನ್ನ ಜಾಗದಲ್ಲಿ ಮಾತ್ರ ಇರುವವನು “<strong>ಕೂಪಮಂಡೂಕ</strong>”ನೇ ಆಗಿಬಿಡುತ್ತಾನೆ. ಲೋಕಾನುಭವದಿಂದ ಮನುಷ್ಯನು ಪರಿಪೂರ್ಣನಾಗುತ್ತಾನೆ.</li>
			<li><strong>ಭಯ</strong>—ಪಾಪಕರ್ಮ, ಅಧರ್ಮ, ಅನೃತ, ಹಿಂಸೆ, ವಂಚನೆಗಳಿಂದ ದೂರವಿರಬೇಕು. ಪಾಪವನ್ನು ಮಾಡಿದರೆ ನರಕವು ಪ್ರಾಪ್ತಿಯಾಗುವುದರಿಂದ ಮನುಷ್ಯನಿಗೆ ಪಾಪಭಯವು ಇರಬೇಕು. ಪಾಪಕರ್ಮಾನುಷ್ಠಾನದಿಂದ ದೂರವಾಗಿರಬೇಕು.</li>
			<li><strong>ಲಜ್ಜಾ</strong>—ನಾಚಿಕೆ. ಗುರುಹಿರಿಯರಲ್ಲಿ ಸಾಧು ಸಂನ್ಯಾಸಿಗಳಲ್ಲಿ ಪಂಡಿತ ವಿದ್ವಾಂಸರುಗಳಲ್ಲಿ ಭಕ್ತಿಯ ಜೊತೆಜೊತೆಗೇ ನಾಚಿಕೆಯೂ ಇರಬೇಕು. ಇಲ್ಲಿ ನಾಚಿಕೆಯೆಂದರೆ ನಮ್ರ ವಿನಯದ ಸ್ವಭಾವ.</li>
			<li><strong>ದಾಕ್ಷಿಣ್ಯ</strong>—ಎಂದರೆ ಪ್ರೀತಿ, ಅನುರಾಗ, ಅನುಕಂಪೆಗಳು. ತನ್ನ ನೆಂಟರಿಷ್ಟರು, ಬಂಧುಗಳು, ಮಿತ್ರರಲ್ಲಿ ದಾಕ್ಷಿಣ್ಯವು ಇರಬೇಕು.</li>
			<li><strong>ಧರ್ಮಶೀಲತಾ</strong>—ಆದಷ್ಟೂ ಧರ್ಮಪರಾಯಣನಾಗಿರುವಿಕೆ. ಸತ್ಯ ಧರ್ಮಗಳನ್ನು ಪಾಲಿಸಬೇಕೆಂಬ ತೀವ್ರವಾದ ಇಚ್ಛೆ. ಎಂಥ ಕಷ್ಟಸ್ಥಿತಿಯಲ್ಲಿಯೂ ಧರ್ಮಪರಾಯಣತೆ.</li>
		</ol>
		<p class="text-center">ಈ ಸದ್ಗುಣಗಳನ್ನು ಪ್ರತಿಯೊಬ್ಬನೂ ಬೆಳೆಸಿಕೊಳ್ಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.02">
		<h1 class="level1-title" epub:type="title"><span class="date">ನವೆಂಬರ್ 2</span><br /><span class="num">307.</span> ಪಾಂಡವರ ಸ್ಮರಣೆಯಿಂದ ಫಲ</h1>
		<p class="shloka">ಧರ್ಮೋ ವಿವರ್ಧತಿ ಯುಧಿಷ್ಠಿರಕೀರ್ತನೇನ<br /> ಪಾಪಂ ಪ್ರಣಶ್ಯತಿ ವೃಕೋದರಕೀರ್ತನೇನ।<br />ಶತ್ರುರ್ವಿನಶ್ಯತಿ ಧನಂಜಯಕೀರ್ತನೇನ<br /> ಮಾದ್ರೀಸುತೌ ಕಥಯತಾಂ ನ ಭವಂತಿ ರೋಗಾಃ॥</p>
		<p class="shloka-meaning">ಯುಧಿಷ್ಠಿರನ ಕೀರ್ತನೆಯಿಂದ ಧರ್ಮಾಭಿವೃದ್ಧಿಯೂ, ಭೀಮಸೇನನ ಕೀರ್ತನೆಯಿಂದ ಪಾಪಗಳ ನಾಶವೂ, ಅರ್ಜುನನ ಕೀರ್ತನೆಯಿಂದ ಶತ್ರುನಾಶವೂ, ಮಾದ್ರೀಸುತರಾದ ನಕುಲ ಸಹದೇವರ ಕೀರ್ತನೆಯಿಂದ ಸರ್ವರೋಗನಾಶವೂ ಆಗುತ್ತದೆ.</p>
		<p class="description">ಪ್ರಾತಃಕಾಲದಲ್ಲಿ ಪಂಚಪಾಂಡವರ ಸ್ಮರಣೆಯಿಂದಾಗುವ ಫಲಗಳಿವು:</p>
		<ol>
			<li><strong>ಯುಧಿಷ್ಠಿರನ ಕೀರ್ತನೆಯಿಂದ ಧರ್ಮವರ್ಧನೆ</strong>—ಧರ್ಮರಾಜನ ಕೀರ್ತನೆಯಿಂದ, ಸ್ಮರಣೆಯಿಂದ ಧರ್ಮವು ಅಭಿವೃದ್ಧಿಯಾಗುತ್ತದೆ. ಹೆಸರೇ ಧರ್ಮರಾಜ; ಇಂಥ ಮಹಾತ್ಮನನ್ನು ಪ್ರತಿದಿನವೂ ಎದ್ದಕೂಡಲೇ ಸ್ಮರಿಸುವುದರಿಂದ ನಮ್ಮ ಜೀವನದಲ್ಲಿಯೂ ಧರ್ಮದ ಅಭಿವೃದ್ಧಿಯು ಆಗುತ್ತದೆ.</li>
			<li><strong>ಭೀಮಸೇನನ ಕೀರ್ತನೆಯಿಂದ ಪಾಪಪ್ರಣಾಶ</strong>—ಭೀಮಸೇನನನ್ನು ಕೀರ್ತನೆ ಹಾಗೂ ಸ್ಮರಣೆ ಮಾಡುವುದರಿಂದ ಪಾಪಗಳು ನಾಶವಾಗುತ್ತವೆ. ವಾಯುಪುತ್ರನಾದ ಭೀಮಸೇನನು ಪರಾಕ್ರಮಿ. ಇಂಥವನ ಸ್ಮರಣೆಯಿಂದ ಸರ್ವಪಾಪಗಳ ಕ್ಷಯವು ಆಗುತ್ತದೆ.</li>
			<li><strong>ಧನಂಜಯನ ಕೀರ್ತನೆಯಿಂದ ಶತ್ರುಗಳ ನಾಶ</strong>—ಧನಂಜಯನೆಂದರೆ ಅರ್ಜುನ. ಇಂದ್ರನ ಅನುಗ್ರಹದಿಂದ ಅವತರಿಸಿರುವ ಮಹಾತ್ಮ. ಶಿವನ ಹಾಗೂ ಗೀತಾಚಾರ್ಯನ ಪರಮಭಕ್ತ ಹಾಗೂ ಮಹಾತಪಸ್ವಿ. ಅರ್ಜುನನ ಸ್ಮರಣೆಯಿಂದ ಒಳಗಿನ ಹಾಗೂ ಹೊರಗಿನ ಶತ್ರುಗಳ ನಾಶವಾಗುತ್ತದೆ. ಶೂರನಾದ ಅರ್ಜುನನ ಕೀರ್ತನೆಯಿಂದ ಶತ್ರುಗಳ ನಾಶ.</li>
			<li>ಮತ್ತು <span class="en">5. </span><strong>ಮಾದ್ರೀಸುತರ ಸ್ಮರಣೆಯಿಂದ</strong> <strong>ರೋಗನಿವೃತ್ತಿ</strong>—ದೇವವೈದ್ಯರಾದ ಅಶ್ವಿನೀ ದೇವತೆಗಳ ಅನುಗ್ರಹದಿಂದ ಅವತರಿಸಿರುವ ಪುಣ್ಯಾತ್ಮರಾದ ನಕುಲ ಸಹದೇವರ ಸ್ಮರಣೆಯಿಂದ ಸರ್ವರೋಗನಾಶ.</li>
		</ol>
		<p class="text-center">ಪ್ರಾತಃಕಾಲದಲ್ಲಿ ಪಂಚಪಾಂಡವರನ್ನು ಸ್ಮರಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.03">
		<h1 class="level1-title" epub:type="title"><span class="date">ನವೆಂಬರ್ 3</span><br /><span class="num">308.</span> ಹಣವು ಯಾರಿಗೂ ಅಡಿಯಾಳಲ್ಲ</h1>
		<p class="shloka">ಅರ್ಥಸ್ಯ ಪುರುಷೋ ದಾಸಃ ದಾಸಸ್ತ್ವರ್ಥೋ ನ ಕಸ್ಯಚಿತ್।<br />ಇತಿ ಸತ್ಯಂ ಮಹಾರಾಜ ಬದ್ಧೋಽಸ್ಮಿ ಅರ್ಥೇನ ಕೌರವೈಃ॥</p>
		<p class="shloka-meaning">ಹಣಕ್ಕೆ ಪುರುಷನು ದಾಸನೇ ಹೊರತು ಹಣವು ಮಾತ್ರ ಯಾವನೊಬ್ಬನಿಗೂ ದಾಸನಲ್ಲ. ಹೀಗಾಗಿ ಮಹಾರಾಜನೆ, ನಾನು ಅರ್ಥದ ದಾಸನಾಗಿ ಕೌರವರಿಂದ ನಿಜವಾಗಿಯೂ ಬದ್ಧನಾಗಿರುತ್ತೇನೆ.</p>
		<p class="description">ಮನುಷ್ಯನು ವಿವೇಕಯುಕ್ತನಾದ ಪ್ರಾಣಿ, ಬುದ್ಧಿವಂತನಾದ ಜೀವಿ, ಹಾಗೂ ಎಲ್ಲರನ್ನೂ ಸ್ವಾಧೀನಮಾಡಿಕೊಂಡಿರುವ ಪ್ರಚಂಡ ಧೀರ. ಮಾನ ವನು ಎಲ್ಲರನ್ನೂ ಸ್ವಾಧೀನಮಾಡಿಕೊಂಡು, ತಾನು ಮಾತ್ರ ಯಾರಿಗೂ ಅಧೀನನಾಗಬಯಸದ ಸ್ವಭಾವದವನು. ಆದರೆ ಅಯ್ಯೋ! ಇಂಥ ಪ್ರಚಂಡ ಮಾನವನೂ ಹಣಕ್ಕೆ ದಾಸನಾಗಿಬಿಟ್ಟಿದ್ದಾನಲ್ಲಾ! ಎಂಥ ವಿಪರ್ಯಾಸವಿದು! ಹಣ ಎಂದರೆ ಎಂಥವನೂ ಇದಕ್ಕೆ ದಾಸನಾಗುತ್ತಾನಲ್ಲವೆ?</p>
		<p class="description">ಸಂಸಾರಿ, ಸಂನ್ಯಾಸಿ, ಯತಿ, ಋಷಿ, ವಿದ್ಯಾರ್ಥಿ, ವಿದ್ವಾಂಸ, ಮಹಾಯೋಗಿ, ಅಧಿಕಾರಿ, ಮಂತ್ರಿ, ರಾಜ, ಹೆಂಗಸರು, ಗಂಡಸರು, ಬಾಲಕರು, ವೃದ್ಧರು, ಆಳುಕಾಳುಗಳು—ಯಾರೇ ಆಗಿರಬಹುದು; ಇವರೆಲ್ಲರೂ ಹಣಕ್ಕೆ ದಾಸರೇ ಆಗಿರುತ್ತಾರೆ. ಹಣಕ್ಕಾಗಿ ಏನು ಬೇಕಾದರೂ ಮಾಡುತ್ತಾರೆ, ಹಣಕ್ಕಾಗಿ ಎಲ್ಲಿಗೆ ಬೇಕಾದರೂ ಹೋಗುತ್ತಾರೆ, ಹಣಕ್ಕಾಗಿ ಯಾರನ್ನು ಬೇಕಾದರೂ ಬಿಡುತ್ತಾರೆ. ಆದರೆ ಹಣವು ಮಾತ್ರ ಯಾರಿಗೂ ದಾಸನಲ್ಲ. ಹಣವು ತಾನೇ ಯಾರಲ್ಲಿಗೂ ಹೋಗಿ “ನನ್ನನ್ನು ಸ್ವೀಕರಿಸಪ್ಪ, ದಮ್ಮಯ್ಯಾ” ಎಂದು ಯಾರನ್ನೂ ಬೇಡುವುದಿಲ್ಲ. ಹಣವು ತಾನು ಸ್ವತಂತ್ರವಾಗಿ ಮೆರೆಯುತ್ತಿರುತ್ತದೆ. ಹಣವು ಯಾರಿಗೂ ಅಡಿಯಾಳಲ್ಲ, ಆದರೆ ಹಣಕ್ಕಾಗಿ ಎಲ್ಲರೂ ತಮ್ಮ ಜೀವನವನ್ನೇ ತೇಯುತ್ತಿದ್ದಾರಲ್ಲ. ಅಬ್ಬಾ, ಹಣದ ಪ್ರಭಾವವೆಂಬುದು ಎಷ್ಟು! ಇಂಥ ಹಣಕ್ಕೆ ದಾಸನಾದವನು ಪರತಂತ್ರನಾಗಿ ದುಃಖಿಯಾಗಿರುತ್ತಾನೆ. ಅವನ ಕತೆ ಅಷ್ಟೇ!! ಆದರೆ ಹಣಕ್ಕೆ ದಾಸನಾಗದವನೇ ಧೀರ, ಹಣವನ್ನು ಕೈಬಿಟ್ಟವನೇ ಮಹಾತ್ಮ, ಹಣದ ಆಶೆಯನ್ನು ತೊರೆದವನೇ ವಿವೇಕಿ ಹಾಗೂ ನಿತ್ಯಸುಖಿ!</p>
		<p class="text-center">ವಿವೇಕಿಯು ಎಂದೆಂದಿಗೂ ಹಣಕ್ಕೆ ದಾಸನಾಗಬಾರದು!</p>
	</section>
	<section class="level1 numbered" epub:type="chapter" role="doc-chapter" id="id-011.04">
		<h1 class="level1-title" epub:type="title"><span class="date">ನವೆಂಬರ್ 4</span><br /><span class="num">309.</span> ಶಾಸ್ತ್ರದಿಂದ ಫಲ ಯಾರಿಗೆ?</h1>
		<p class="shloka">ಯಸ್ಯ ನಾಸ್ತಿ ಸ್ವಯಂ ಪ್ರಜ್ಞಾ ಶಾಸ್ತ್ರಂ ತಸ್ಯ ಕರೋತಿ ಕಿಮ್?<br />ಲೋಚನಾಭ್ಯಾಂ ವಿಹೀನಸ್ಯ ದರ್ಪಣಃ ಕಿಂ ಕರಿಷ್ಯತಿ॥</p>
		<p class="shloka-meaning">ಯಾವಾತನಿಗೆ ಸ್ವತಃ ಸ್ವಯಂಬುದ್ಧಿಯು ಇಲ್ಲವೋ ಅಂಥವನಿಗೆ ಶಾಸ್ತ್ರವು ಏನನ್ನು ತಾನೆ ಮಾಡೀತು? ಕಣ್ಣುಗಳೇ ಇಲ್ಲದವನಿಗೆ ಕನ್ನಡಿಯು ಏನನ್ನು ಮಾಡುತ್ತದೆ?</p>
		<p class="description">ಧರ್ಮಶಾಸ್ತ್ರಗಳು, ಪುರಾಣಗಳು, ರಾಮಾಯಣ, ಮಹಾಭಾರತ, ಭಾಗವತಾದಿ ಧರ್ಮನೀತಿಶಾಸ್ತ್ರ ಗ್ರಂಥಗಳು ಬೇಕಾದಷ್ಟಿರುತ್ತವೆ. ಈ ಶಾಸ್ತ್ರಗಳಲ್ಲಿ ಮಾನವನ ಉದ್ಧಾರಕ್ಕೆ ನೂರಾರು ಸಾಧನಗಳನ್ನು ಉಪದೇಶಿಸಿಯೂ ಇದ್ದಾರೆ. ಅದರಿಂದ ಮಾನವನಿಗೆ ಸುಖಪ್ರಾಪ್ತಿಯೂ ದುಃಖಪರಿಹಾರವೂ ಆಗುತ್ತದೆ. ಇಷ್ಟೂ ಸತ್ಯ. ಆದರೆ ಮಾನವನಿಗೆ ಸ್ವತಃ ಸ್ವಲ್ಪವಾದರೂ ಸ್ವಯಂ ವಿವೇಕವು ಇದ್ದರೆ ಮಾತ್ರವೇ ಇವುಗಳಿಂದ ಪ್ರಯೋಜನವಾದೀತು! ಯಾವಾತನಿಗೆ ಸ್ವಯಂಪ್ರಜ್ಞೆಯೇ ಇಲ್ಲವೋ, ಎಂದರೆ ಶಾಸ್ತ್ರಗಳನ್ನು ನೋಡಿ, ಅವುಗಳ ಸಂದೇಶಗಳನ್ನು ಓದಿ, ಅದರಂತೆ ಧರ್ಮಾಚರಣೆಯನ್ನು ಮಾಡಬೇಕೆಂಬ ಬುದ್ಧಿಯೇ ಇಲ್ಲವೋ, ಯಾವಾತನು ಸ್ವೇಚ್ಛಾವಿಹಾರಿಯಾಗಿರುತ್ತಾನೆಯೋ, ಯಾವಾತನಿಗೆ ಶಾಸ್ತ್ರದ ಉಪದೇಶದಲ್ಲಿ ಪ್ರೀತಿವಿಶ್ವಾಸಗಳೇ ಇಲ್ಲವೋ ಅಂಥ ಮೂರ್ಖ ಶಿಖಾಮಣಿಗೆ ಶಾಸ್ತ್ರಗಳಿಂದ ಏನೂ ಪ್ರಯೋಜನವಾಗಲಾರದು.</p>
		<p class="description">ಇದಕ್ಕೆ ಕನ್ನಡಿಯ ಉದಾಹರಣೆ: ಉತ್ತಮವಾದ ಸುಂದರವಾದ ಶ್ರೇಷ್ಠವಾದ ಕನ್ನಡಿಯಿದೆ. ಇದು ಬಿಂಬವನ್ನು ಚೆನ್ನಾಗಿ ಪ್ರತಿಬಿಂಬಿಸುತ್ತದೆ, ಸರಿ; ಆದರೆ ಕುರುಡನಿಗೆ ಕನ್ನಡಿಯಿಂದ ಏನು ಪ್ರಯೋಜನವಾದೀತು? ಏನೂ ಇಲ್ಲ. ಕಣ್ಣುಳ್ಳವನಿಗಲ್ಲವೇ ಅಲ್ಲವೆ, ಕನ್ನಡಿಯಿಂದ ಪ್ರಯೋಜನ? ಕುರುಡನಿಗೆ ಎಂಥ ಕನ್ನಡಿಯಿದ್ದರೂ ಮೂರು ಕಾಸೂ ಪ್ರಯೋಜನವಿಲ್ಲ. ಏಕೆಂದರೆ ಅವನು ಹುಟ್ಟುಕುರುಡ! ಅವನಿಗೆ ಕಣ್ಣುಗಳೇ ಇಲ್ಲವಲ್ಲಾ! ಅದರಂತೆ ಸ್ವತಃ ವಿವೇಕವಾಗಲೀ ಬುದ್ಧಿಯಾಗಲೀ ಇದ್ದವನಿಗೆ ಮಾತ್ರವೇ ಶಾಸ್ತ್ರದಿಂದ ಪ್ರಯೋಜನ. ಸ್ವಯಂ ಪ್ರಜ್ಞೆಯೇ ಇಲ್ಲದವನಿಗೆ ಶಾಸ್ತ್ರದಿಂದ ಏನೂ ಪ್ರಯೋಜನವಿರುವುದಿಲ್ಲ.</p>
		<p class="text-center">ಸ್ವಯಂ ವಿವೇಕಿಯಾಗಿ ಜೀವನವನ್ನು ನಡೆಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.05">
		<h1 class="level1-title" epub:type="title"><span class="date">ನವೆಂಬರ್ 5</span><br /><span class="num">310.</span> ಪರಾಧೀನತೆಯೇ ದುಃಖ</h1>
		<p class="shloka">ಶಿರಸಾ ಧಾರ್ಯಮಾಣೋಽಪಿ ಸೋಮಃ ಸೋಮೇನ ಶಂಭುನಾ।<br />ತಥಾಪಿ ಕೃಶತಾಂ ಧತ್ತೇ ಕಷ್ಟಃ ಖಲು ಪರಾಶ್ರಯಃ॥</p>
		<p class="shloka-meaning">ಶಾಂತಮೂರ್ತಿಯಾದ ಶಂಭುವಿನಿಂದ ತಲೆಯಮೇಲೆ ಧರಿಸಲ್ಪಟ್ಟಿದ್ದರೂ ದ್ವಿತೀಯಾ ಚಂದ್ರನು ಮಾತ್ರ ಕೃಶನೇ ಆಗಿರುತ್ತಾನೆ. ಪರಾಶ್ರಯವೆಂಬುದು ಕಷ್ಟವಲ್ಲವೆ?</p>
		<p class="description">ಚಂದ್ರನೆಂದರೆ ಸರ್ವರಿಗೂ ಆಹ್ಲಾದಕಾರಕನಾದ ಸೌಮ್ಯ ಸ್ವಭಾವದ ದೇವತೆ. ಚಂದ್ರನೆಂದರೆ ಪೂರ್ಣಿಮಾ ಚಂದ್ರನೇ. ರಾತ್ರಿ ಸಮಯದಲ್ಲಿ ಚಂದ್ರನ ಮಹಿಮೆಯನ್ನು ನೋಡಬೇಕೆಂದರೆ ಪೌರ್ಣಮಾಸ್ಯಾ ತಿಥಿಯಲ್ಲಿಯೇ ಸಾಧ್ಯ. ಪೂರ್ಣಿಮೆಯಂದು ಚಂದ್ರನಾರಾಯಣನು ತನ್ನ ಹದಿನೈದು + ಒಂದು = ಹದಿನಾರು ಕಲೆಗಳಿಂದ ಕೂಡಿದವನಾಗಿ ಸಂಪೂರ್ಣವಾಗಿ ಮೈದುಂಬಿಕೊಂಡು ಸಂತೋಷದಿಂದ ಎಲ್ಲರನ್ನೂ ಸಂತೋಷಪಡಿಸುತ್ತಾನೆ ಎಂಬುದು ಎಲ್ಲರಿಗೂ ತಿಳಿದ ವಿಷಯ. ರಾತ್ರಿಗೆ ಚಂದ್ರನೇ ಬೆಳಕು, ಚಂದ್ರನಿಂದಲೇ ರಾತ್ರಿಯು ಮೆರೆಯುತ್ತದೆ.</p>
		<p class="description">ಇಷ್ಟೂ ಸತ್ಯ, ಆದರೆ ಪರಮೇಶ್ವರನನ್ನು ಆಶ್ರಯಿಸಿ ಪರಮಶಂಭುವಿನ ತಲೆಯಮೇಲೆಯೇ ಸರ್ವದಾ ಕುಳಿತುಕೊಂಡಿದ್ದರೂ ಆ ಚಂದ್ರನು ಮಾತ್ರ ಕೃಶನಾಗಿಯೇ ಇದ್ದಾನಲ್ಲ! ಇವನು ದ್ವಿತೀಯಾ ಚಂದ್ರನಲ್ಲವೆ? ಹೌದು. ಪರಮಶಂಭುವೆಂದರೆ ಸ್ವತಃ ಶಂ ಕರನಾದ ಇವನು ಆನಂದಮೂರ್ತಿ, ದಕ್ಷಿಣಾಮೂರ್ತಿ, ಮೋಕ್ಷದಾಯಕನಾದ ಶಾಂತಮೂರ್ತಿ. ಇಂಥ ಪರಮೇಶ್ವರನನ್ನೇ ಆಶ್ರಯಿಸಿದರೂ ಚಂದ್ರನು ಏಕೆ ಪೂರ್ಣಿಮಾ ಚಂದ್ರನಂತೆ ಮೆರೆಯುತ್ತಿಲ್ಲ? ಎಂದರೆ, ಪರಾಶ್ರಯದ ಫಲವೇ ಇಷ್ಟು. ಪರಮಶಿವನ ತಲೆಯನ್ನು ಆಶ್ರಯಿಸಿಕೊಂಡು, ಆ ತಲೆಯಮೇಲೆ ಚಂದ್ರನು ಕೂತಿದ್ದಾನೆಂದರೆ ಅದು ಚಂದ್ರನಿಗೆ ಬಂದೊದಗಿರುವ ಪರಾಶ್ರಯವಲ್ಲವೆ? ಪರಾಶ್ರಯವೆಂಬುದೇ ಕಷ್ಟ, ಪರಾಶ್ರಯವು ದುಃಖವೇ. ಎಷ್ಟೇ ವಿದ್ವಾಂಸನಾಗಿದ್ದರೂ ಪರಾವಲಂಬಿಯಾದನೆಂದರೆ ಅವನಿಗೂ ಕಷ್ಟಗಳು ತಪ್ಪಿದ್ದಲ್ಲ. ಪರಾಶ್ರಯದಿಂದ ನೆಮ್ಮದಿಯಿರುವುದಿಲ್ಲ.</p>
		<p class="text-center">ಬುದ್ಧಿವಂತನು ಪರಾವಲಂಬಿಯಾಗಿ ಬಾಳಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-011.06">
		<h1 class="level1-title" epub:type="title"><span class="date">ನವೆಂಬರ್ 6</span><br /><span class="num">311.</span> ಚಾತುರ್ಯಕ್ಕೆ ಐದು ಉಪಾಯಗಳು</h1>
		<p class="shloka">ದೇಶಾಟನಂ ಪಂಡಿತಮಿತ್ರತಾ ಚ<br /> ಧೀರಾಂಗನಾ ರಾಜಸಭಾಪ್ರವೇಶಃ।<br />ಅನೇಕಶಾಸ್ತ್ರಾರ್ಥವಿಲೋಕನಂ ಚ<br /> ಚಾತುರ್ಯಮೂಲಾನಿ ಭವಂತಿ ಪಂಚ॥</p>
		<p class="shloka-meaning">ದೇಶಾಟನೆ, ಪಂಡಿತರೊಂದಿಗೆ ಮಿತ್ರತ್ವ, ಧೀರರಾದ ಸ್ತ್ರೀಯರ ಸಹವಾಸ, ರಾಜನ ಸಭೆಯಲ್ಲಿ ಪ್ರವೇಶ ಮತ್ತು ಅನೇಕ ಶಾಸ್ತ್ರಗಳ ಅರ್ಥವನ್ನು ಕುರಿತು ವಿಚಾರಮಾಡುವಿಕೆ—ಈ ಐದೂ ಮನುಷ್ಯನ ಚಾತುರ್ಯಾಭಿವೃದ್ಧಿಗೆ ಕಾರಣವಾಗುತ್ತವೆ.</p>
		<p class="description">ಮನುಷ್ಯನು ಚತುರನಾಗಬೇಕಾದರೆ ಅಂದರೆ ಜಾಣನಾಗಬೇಕಾದರೆ ಅವನಿಗೆ ಈ ಐದು ಕೆಳಗಿನ ಸದ್ಗುಣಗಳು ಇರಬೇಕು:</p>
		<ol>
			<li><strong>ದೇಶಾಟನೆ</strong>—ದೇಶವನ್ನೆಲ್ಲ ಚೆನ್ನಾಗಿ ಸಂಚಾರಮಾಡಿದವನಾಗಿರಬೇಕು ಒಂದೇ ಕಡೆ ಕುಳಿತಿರಬಾರದು. ನಾನಾ ನಗರಗಳಿಗೆ ಹೋಗಿ ನಾನಾ ಜನಗಳೊಂದಿಗೆ ಬೆರೆತಾಗಲೇ ಮನುಷ್ಯನಿಗೆ ಬುದ್ಧಿಯು ವಿಕಾಸವಾಗುತ್ತದೆ. ದೇಶಾಟನೆಯಿಂದ ಲೋಕಾನುಭವವು ಹೆಚ್ಚಾಗಿ ಉಂಟಾಗುತ್ತದೆ.</li>
			<li><strong>ಪಂಡಿತಮಿತ್ರತಾ</strong>—ಪಂಡಿತರ ಸಹವಾಸವಿರಬೇಕು. ವೇದವೇದಾಂತ ಪುರಾಣ ಮುಂತಾದ ಶಾಸ್ತ್ರಗಳನ್ನು ಬಲ್ಲಂಥ ವಿದ್ಯಾವಂತರನ್ನು ಮಿತ್ರರನ್ನಾಗಿ ಮಾಡಿಕೊಳ್ಳುವವನೇ ಬುದ್ಧಿವಂತನು.</li>
			<li><strong>ಧೀರಾಂಗನಾ</strong>—ಹೆಂಡತಿಯು ಧೀರಳಾಗಿ ವಿವೇಕಿಯಾಗಿ ಜಾಣೆಯಾಗಿ ಚತುರಳಾಗಿರಬೇಕು. ಆಗಲೇ ಗಂಡನೂ ಜಾಣನಾಗುತ್ತಾನೆ.</li>
			<li><strong>ರಾಜಸಭಾಪ್ರವೇಶಃ</strong>—ರಾಜಮಹಾರಾಜರುಗಳ ಸಭೆಗಳಿಗೆ ಆಗಾಗ್ಗೆ ಹೋಗುತ್ತಿರಬೇಕು. ಸರ್ಕಾರದ ಸಂಬಂಧವಿರಬೇಕು, ಮಂತ್ರಿಗಳ ಪರಿಚಯವೂ ಇದ್ದಿತೆಂದರೆ ಅಂಥವನು ಜಾಣನಾಗಿಬಿಡುತ್ತಾನಲ್ಲವೆ?</li>
			<li><strong>ಅನೇಕಶಾಸ್ತ್ರಾರ್ಥವಿಲೋಕನ</strong>—ವೇದ, ವೇದಾಂತ, ವ್ಯಾಕರಣ, ನೃತ್ಯ, ಗಮಕ, ಸಂಗೀತ, ವಾಸ್ತು—ಮುಂತಾದ ಅನೇಕ ಶಾಸ್ತ್ರಗಳಲ್ಲಿ ಪಾಂಡಿತ್ಯವುಳ್ಳವನಾಗಿದ್ದರೆ ಅಂಥವನು ತುಂಬಾ ಜಾಣನಾಗುತ್ತಾನಲ್ಲವೆ?</li>
		</ol>
		<p class="text-center">ಈ ಐದನ್ನೂ ಪ್ರಯತ್ನದಿಂದ ಸಂಪಾದಿಸಿಕೊಳ್ಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.07">
		<h1 class="level1-title" epub:type="title"><span class="date">ನವೆಂಬರ್ 7</span><br /><span class="num">312.</span> ಇದ್ದದ್ದು ತೋರಿಕೊಳ್ಳುತ್ತದೆ</h1>
		<p class="shloka">ಯದಿ ಸಂತಿ ಗುಣಾಃ ಪುಂಸಾಂ ವಿಕಸಂತ್ಯೇವ ತೇ ಸ್ವಯಮ್।<br />ನ ಹಿ ಕಸ್ತೂರಿಕಾಽಽಮೋದಃ ಶಪಥೇನ ನಿವಾರ್ಯತೇ॥</p>
		<p class="shloka-meaning">ಪುರುಷರಲ್ಲಿ ಸದ್ಗುಣಗಳು ಇದ್ದರೆ ಅವುಗಳು ತಾವೇ ತಾವಾಗಿ ಹೊರಹೊಮ್ಮು ತ್ತವೆ. ಕಸ್ತೂರಿಯ ಸುವಾಸನೆಯನ್ನು ಯಾವನೊಬ್ಬನೂ ಮಾತಿನಿಂದ ತಳ್ಳಿಹಾಕುವುದಕ್ಕಾಗುವುದಿಲ್ಲವಷ್ಟೆ?</p>
		<p class="description">ಒಬ್ಬೊಬ್ಬ ಮನುಷ್ಯನಲ್ಲಿಯೂ ಒಂದೊಂದು ಅಸಾಧಾರಣವಾದ ಅದ್ಭುತವಾದ ಶಕ್ತಿಯು ಒಳಗಡೆಯಲ್ಲಿ ಸುಪ್ತವಾಗಿ ಇದ್ದೇ ಇರುತ್ತದೆ. ಭಗವದ್ದತ್ತವಾದ ಈ ಅದ್ಭುತ ಕಲೆಗಳು ಸಮಯಬಂದಾಗ ತಾವುತಾವಾಗಿಯೇ ಅಭಿವ್ಯಕ್ತವಾಗುತ್ತವೆ. ಸಂಗೀತಕಲೆಯು ಒಬ್ಬನಿಗೆ ಸುಪ್ತವಾಗಿದ್ದರೆ ಸಹಜವಾಗಿ ಅದು ಎಂದೋ ಒಂದು ದಿನ ಅಭಿವ್ಯಕ್ತವಾಗುತ್ತದೆ. ಉಪನ್ಯಾಸಕಲೆ, ಗಮಕವಾಚನಕಲೆ, ನೃತ್ಯಕಲೆ, ಸಂಗೀತಕಲೆ, ವಾದನಕಲೆ, ಹಾಸ್ಯಕಲೆ—ಇತ್ಯಾದಿ ಅನೇಕ ಕಲೆಗಳು ಒಳಗಡೆಯಲ್ಲಿ ಸುಪ್ತವಾಗಿದ್ದರೆ, ಬೇಡ ಬೇಡವೆಂದರೂ ತಾವು ತಾವಾಗಿಯೇ ಹೊರಹೊಮ್ಮು ತ್ತವೆ. ಈ ಗುಣಗಳನ್ನು ಅಥವಾ ಕಲೆಗಳನ್ನು ಅಥವಾ ಶಕ್ತಿಗಳನ್ನು ಯಾರೊಬ್ಬರೂ ತಡೆಯಲು ಸಾಧ್ಯವಿಲ್ಲ.</p>
		<p class="description">ಇದಕ್ಕೆ ಕೆಲವು ಉದಾಹರಣೆಗಳು: ಬೆಳ್ಳುಳ್ಳಿಗೆ ವಾಸನೆಯನ್ನು ಹೊರಹೊಮ್ಮುವ ಗುಣ, ಸಕ್ಕರೆಗೆ ಸಿಹಿಮಾಡುವ ಗುಣ, ನಿಂಬೆಹಣ್ಣಿಗೆ ಹುಳಿಯ ಗುಣ, ಮೆಣಸಿನಕಾಯಿಗೆ ಖಾರ ಮಾಡುವ ಗುಣಗಳು ಸಹಜವಾಗಿಯೇ ಇರುತ್ತವೆ. ಅದರಂತೆ ಕಸ್ತೂರಿಗೆ ಪರಿಮಳದ ಗುಣವಿರುತ್ತದೆ. ಏಲಕ್ಕಿಗೂ ಪರಿಮಳದ ಗುಣವಿರುತ್ತದೆ. ಇದನ್ನು ಯಾರಿಗೂ ತಿಳಿಯದಂತೆ ಗುಪ್ತವಾಗಿ ಬಚ್ಚಿಟ್ಟಿದ್ದರೂ ಅದರ ಗುಣವಾದ ಪರಿಮಳವು ಮಾತ್ರ ಬೇಡಬೇಡವೆಂದರೂ ಎಲ್ಲ ಕಡೆಗೂ ಹರಡುತ್ತದೆ. ಈ ಗುಣಗಳನ್ನು ಯಾರೊಬ್ಬರೂ ತಡೆಯುವಂತಿಲ್ಲ. ಸತ್ಪುರುಷರು ದಯಾ, ಕಾರುಣ್ಯ, ಪ್ರೀತಿ, ಅನುಕಂಪ —ಮುಂತಾದ ಸದ್ಗುಣಗಳ ನಿಧಿಗಳಾಗಿರುತ್ತಾರೆ. ಅವರಲ್ಲಿರುವ ಈ ಗುಣಗಳು ಸಕಾಲದಲ್ಲಿ ತಾವು ತಾವಾಗಿಯೇ ಅಭಿವ್ಯಕ್ತವಾಗುತ್ತವೆ.</p>
		<p class="text-center">ಸುಪ್ತವಾಗಿರುವ ಗುಣಗಳು ಅಭಿವ್ಯಕ್ತಿಗೊಳ್ಳುತ್ತವೆ.</p>
	</section>
	<section class="level1 numbered" epub:type="chapter" role="doc-chapter" id="id-011.08">
		<h1 class="level1-title" epub:type="title"><span class="date">ನವೆಂಬರ್ 8</span><br /><span class="num">313.</span> ಸಂತೃಪ್ತಿಯೇ ಸಂಪತ್ತು</h1>
		<p class="shloka">ಸರ್ವಾಃ ಸಂಪತ್ತಯಸ್ತಸ್ಯ ಸಂತುಷ್ಟಂ ಯಸ್ಯ ಮಾನಸಮ್।<br />ಉಪಾನದ್ಗೂಢಪಾದಸ್ಯ ನೂನಂ ಚರ್ಮಾವೃತೈವ ಭೂಃ॥</p>
		<p class="shloka-meaning">ಯಾವಾತನ ಮನಸ್ಸು ಸಂತೃಪ್ತಿಯಿಂದ ತುಂಬಿರುತ್ತದೆಯೋ, ಅಂಥವನ ಪಾಲಿಗೆ ಎಲ್ಲಾ ಸಂಪತ್ತುಗಳೂ ದೊರಕಿದಂತೆಯೇ. ತನ್ನ ಕಾಲುಗಳಿಗೆ ಚಪ್ಪಲಿಗಳನ್ನು ಹಾಕಿಕೊಂಡಿರುವವನಿಗೆ ಇಡೀ ಭೂಮಿಯೇ ಚರ್ಮದಿಂದ ಹಾಸಲ್ಪಟ್ಟಂತೆ ಆಗುತ್ತದೆಯಲ್ಲವೆ?</p>
		<p class="description">ಇದು ವಿಸ್ತಾರವಾದ ಜಗತ್ತು, ವಿಚಿತ್ರವಾದ ಜಗತ್ತು. ಈ ಜಗತ್ತಿನಲ್ಲಿ ಸಾವಿರಾರು ರೀತಿಯ ಸಂಪತ್ತುಗಳು ತುಂಬಿರುತ್ತವೆ. ಆ ಸಂಪತ್ತುಗಳನ್ನೆಲ್ಲ ಒಬ್ಬ ಮನುಷ್ಯನು ತನ್ನ ಒಂದು ಜೀವಿತಕಾಲದಲ್ಲಿ ಸಂಪೂರ್ಣವಾಗಿ ಪಡೆದುಕೊಳ್ಳಲು ಸಾಧ್ಯವಿಲ್ಲ. ಹಾಗಾದರೆ ಅಂಥವನು ಏನು ಮಾಡಬೇಕು? ಯಾವುದೊಂದು ಸಂಪತ್ತನ್ನು ಪಡೆದರೆ ಎಲ್ಲ ಸಂಪತ್ತುಗಳನ್ನೂ ಪಡೆದಂತೆ ಆಗುತ್ತದೆ? ಎಂದರೆ, ಇಲ್ಲಿದೆ ಅದಕ್ಕೆ ಉತ್ತರ—</p>
		<p class="description">‘ತೃಪ್ತಿ’ ಎಂಬುದೊಂದನ್ನು ಪಡೆದುಕೊಂಡವನಿಗೆ ಎಲ್ಲ ಸಂಪತ್ತುಗಳೂ ಸಿಕ್ಕಿದಂತೆಯೇ ಆಗುತ್ತವೆ. ತೃಪ್ತಿ, ಸಂತೃಪ್ತಿ ಎಂಬುದು ಯಾರ ಕಣ್ಣಿಗೂ ಕಾಣಿಸದ, ತನ್ನ ಅನುಭವಕ್ಕೆ ಮಾತ್ರ ಗೋಚರಿಸುವ ಮಾನಸಿಕ ನೆಮ್ಮದಿ. ‘ತೃಪ್ತಿ’ ಎಂದರೆ ‘ಸಾಕು’ ಎನ್ನುವ ಮಾನಸಿಕ ಭಾವನೆ. ನನಗೆ ‘ಸಾಕು’ ಎಂಬ ಭಾವನೆಯು ಇದ್ದಮೇಲೆ ಯಾರಿಗೆ ಯಾವ ಸಂಪತ್ತು ಎಷ್ಟಿದ್ದರೂ ನನಗೇನಂತೆ! ನನಗೆ ಸಾಕು, ನನಗೆ ಬೇರೇ ಏನೂ ಬೇಕಾಗಿಲ್ಲ. ತೃಪ್ತಿ ಎಂಬುದೊಂದು ಇದ್ದವನೇ ಕುಬೇರ. ಅವನೇ ನಿಜವಾದ ಶ್ರೀಮಂತ. ಅವನ ಪಾಲಿಗೆ ಎಲ್ಲ ಸಂಪತ್ತುಗಳೂ ಪ್ರಾಪ್ತವಾದಂತೆಯೇ ಅಲ್ಲವೆ?</p>
		<p class="description">ಇದಕ್ಕೆ ಚಪ್ಪಲಿಯ ದೃಷ್ಟಾಂತ. ಸಾವಿರಾರು ಮೈಲಿಗಳಷ್ಟು ಉದ್ದ ಅಗಲವಿರುವ ಭೂಮಿಗೆ ಸಂಪೂರ್ಣವಾಗಿ ರತ್ನಗಂಬಳಿಯನ್ನಾಗಲೀ ಚಾಪೆಯನ್ನಾಗಲೀ ಹಾಸಲು ಸಾಧ್ಯವಿಲ್ಲ. ಆದರೆ ನಾನು ನನ್ನ ಕಾಲುಗಳಿಗೆ ಚಪ್ಪಲಿಯನ್ನು ಹಾಕಿಕೊಂಡುಬಿಟ್ಟರೆ ನನ್ನ ಪಾಲಿಗೆ ಇಡೀ ಭೂಮಿಗೇ ರತ್ನಗಂಬಳಿಯನ್ನು ಹಾಸಿದಂತಾಗುತ್ತದೆಯಲ್ಲವೆ?</p>
		<p class="text-center">ಸಂತೃಪ್ತಿಯೇ ಸಕಲ ಸಂಪತ್ತುಗಳು.</p>
	</section>
	<section class="level1 numbered" epub:type="chapter" role="doc-chapter" id="id-011.09">
		<h1 class="level1-title" epub:type="title"><span class="date">ನವೆಂಬರ್ 9</span><br /><span class="num">314.</span> ಇಂಥವರ ಬಾಳು ವ್ಯರ್ಥ</h1>
		<p class="shloka">ಶುನಃ ಪುಚ್ಛಮಿವ ವ್ಯರ್ಥಂ ವಿದ್ಯಾಹೀನಸ್ಯ ಜೀವಿತಮ್।<br />ನ ಗುಹ್ಯಗೋಪನೇ ದಕ್ಷಂ ನ ವಾ ದಂಶನಿವಾರಣೇ॥</p>
		<p class="shloka-meaning">ವಿದ್ಯಾವಿಹೀನನ ಜೀವಿತವು ನಾಯಿಯ ಬಾಲದಂತೆ ದಂಡವಾಗಿರುತ್ತದೆ. ಏಕೆಂದರೆ ನಾಯಿಯ ಬಾಲವು ತನ್ನ ಗುಹ್ಯಸ್ಥಾನವನ್ನು ಕಾಪಾಡಿಕೊಳ್ಳುವುದಕ್ಕೂ ಉಪಯೋಗವಿಲ್ಲ, ಅಥವಾ ನೊಣ ಸೊಳ್ಳೆಗಳನ್ನು ಓಡಿಸಿಕೊಳ್ಳುವುದಕ್ಕೂ ಸಹಾಯಕವಲ್ಲ.</p>
		<p class="description">ಮನುಷ್ಯನು ವಿದ್ಯಾವಂತನಾಗಬೇಕು. ಮಾನವ ಜನ್ಮವು ಬಂದಿರುವುದೇ ವಿದ್ಯಾಸಂಪಾದನೆಗಾಗಿ. ವಿದ್ಯೆಯೆಂದರೆ ಜ್ಞಾನಭಂಡಾರ. ಸಾಹಿತ್ಯ, ಸಂಗೀತ, ವೇದ, ಜ್ಯೋತಿಷ್ಯ, ವೇದಾಂತ, ಮೀಮಾಂಸಾ—ಇತ್ಯಾದಿ ವಿದ್ಯೆಗಳು ಅಸಂಖ್ಯಾತವಾಗಿರುತ್ತವೆ. ಯಾವುದಾದರೂ ಒಂದು, ಎರಡು ಮೂರು ಅಥವಾ ನಾಲ್ಕು ವಿದ್ಯೆಗಳನ್ನು ಮನುಷ್ಯನು ಕಲಿಯಲೇಬೇಕು. ವಿದ್ಯಾವಂತನಾದರೇ ಮನುಷ್ಯನಾಗಿ ಹುಟ್ಟಿದ್ದು ಸಾರ್ಥಕ. ಸುಮ್ಮನೆ ತಿಂದು, ಉಂಡು, ಮಲಗಿದರೆ ಅವನು ಮನುಷ್ಯನೆನಿಸಿಕೊಳ್ಳುವುದಿಲ್ಲ. ಅವನೊಬ್ಬ ಪಶುವೇ ಆಗಿಬಿಡುತ್ತಾನೆ. ಅಂಥ ಮಾನವನ ಜನ್ಮವು ವ್ಯರ್ಥವೇ ಸರಿ.</p>
		<p class="description">ಇದಕ್ಕೊಂದು ಉದಾಹರಣೆ: ನಾಯಿಯ ಬಾಲದಂತೆ. ಪಶುಗಳಿಗೆ ಬಾಲವು ದೈವದತ್ತವಾದ ಒಂದು ವರವಿದ್ದಂತೆ. ಪಶುಗಳ ಬಾಲದಿಂದ ಆ ಪಶುಗಳಿಗೆ ಎರಡು ಪ್ರಯೋಜನಗಳುಂಟು: ಒಂದು ಗುಹ್ಯಗೋಪನ, ಮತ್ತೊಂದು ದಂಶನಿವಾರಣ. ಬಾಲದಿಂದ ಹಸು, ಎತ್ತು, ಎಮ್ಮೆ ಮುಂತಾದ ಪಶುಗಳು ತಮ್ಮ ಗುಹ್ಯಸ್ಥಾನವನ್ನು ಮುಚ್ಚಿಕೊಳ್ಳುತ್ತವೆ, ಮತ್ತು ಆ ಬಾಲದಿಂದ ನೊಣ ಸೊಳ್ಳೆಗಳನ್ನು ಓಡಿಸಿಕೊಳ್ಳುತ್ತವೆ. ಆದರೆ ನಾಯಿಯ ಬಾಲದಿಂದ ಈ ಎರಡೂ ಪ್ರಯೋಜನಗಳು ಆಗುವುದಿಲ್ಲವಾದ್ದರಿಂದ ನಾಯಿಗೆ ಬಾಲವು ವ್ಯರ್ಥ. ಮೇಲುಗಡೆಗೆ ಡೊಂಕಾಗಿರುವ ತನ್ನ ಬಾಲದಿಂದ ನಾಯಿಯು ತನ್ನ ಗುಹ್ಯಸ್ಥಳವನ್ನೂ ಮುಚ್ಚಿಕೊಳ್ಳಲಾರದು, ತುಂಡಾದ ತನ್ನ ಬಾಲದಿಂದ ಸೊಳ್ಳೆನೊಣಗಳನ್ನೂ ಓಡಿಸಿಕೊಳ್ಳಲಾರದು. ವಿದ್ಯಾವಿಹೀನನ ಜನ್ಮವೂ ನಾಯಿಬಾಲದಂತೆ ದಂಡ.</p>
		<p class="text-center">ಮಾನವನು ವಿದ್ಯಾವಂತನಾಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.10">
		<h1 class="level1-title" epub:type="title"><span class="date">ನವೆಂಬರ್ 10</span><br /><span class="num">315.</span> ಅತಿಯಾದರೆ ಅಪಾಯ!</h1>
		<p class="shloka">ಅತಿರೂಪಾತ್ ಹೃತಾ ಸೀತಾ ಅತಿಗರ್ವಾತ್ ರಾವಣೋ ಹತಃ।<br />ಅತಿದಾನಾತ್ ಬಲಿರ್ಬದ್ಧೋ ಹ್ಯತಿ ಸರ್ವತ್ರ ವರ್ಜಯೇತ್॥</p>
		<p class="shloka-meaning">ಅತ್ಯಂತ ಸುಂದರಿಯಾಗಿದ್ದದ್ದರಿಂದ ಸೀತಾದೇವಿಯು ರಾವಣನಿಂದ ಅಪಹರಿಸಲ್ಪಟ್ಟಳು, ಅತ್ಯಂತ ಗರ್ವಿಷ್ಠನಾಗಿದ್ದದ್ದರಿಂದ ರಾವಣನು ಕೊಲ್ಲಲ್ಪಟ್ಟನು, ಮಿತಿಮೀರಿ ದಾನ ಮಾಡಿದ್ದರಿಂದಲೇ ಬಲಿಚಕ್ರವರ್ತಿಯು ಪಾತಾಳಕ್ಕೆ ತಳ್ಳಲ್ಪಟ್ಟನು. ಆದ್ದರಿಂದ ಯಾವುದನ್ನೂ ಮನುಷ್ಯನು ಅತಿಯಾಗಿ ಮಾಡಬಾರದು. ಅತಿಯನ್ನು ಎಲ್ಲ ವ್ಯವಹಾರಗಳಲ್ಲಿಯೂ ವರ್ಜಿಸಬೇಕು.</p>
		<p class="description">‘ಅತಿ’ ಎಂದರೆ ಇತಿಮಿತಿಗಳನ್ನು ಮೀರಿದ್ದು; ‘ಅತಿ’ಯನ್ನು ಬಿಡಬೇಕು. ಅತಿಯಿಂದಲೇ ಮಾನವನಿಗೆ ಸಕಲ ವಿಪತ್ತುಗಳೂ ಬರುತ್ತವೆ. ಹೇಗೆಂದರೆ: ಇಲ್ಲಿ ಈ ಕೆಳಗೆ ಮೂರು ಉದಾಹರಣೆಗಳನ್ನು ನೋಡೋಣ.</p>
		<ol>
			<li><strong>ಅತಿ ಸೌಂದರ್ಯವತಿಯಾಗಿದ್ದ</strong> ಸೀತೆಯನ್ನು ರಾವಣನು ಅಪಹರಿಸಿದನು. ತ್ರಿಲೋಕಸುಂದರಿಯಾಗಿದ್ದ ಸೀತಾದೇವಿಗೆ ತನ್ನ ಅತಿಯಾದಸೌಂದರ್ಯವೇ ತನ್ನ ಆಪತ್ತಿಗೆ ಕಾರಣವಾಯಿತು. ಸೀತೆಯು ಅತ್ಯಂತ ಸುಂದರಿಯಾಗಿರದಿದ್ದರೆ ರಾವಣನು ಸೀತಾದೇವಿಯ ತಂಟೆಗೇ ಹೋಗುತ್ತಿರಲಿಲ್ಲ. ಸೀತಾದೇವಿಗೆ ಆಪತ್ತೇ ಬರುತ್ತಿರಲಿಲ್ಲ.</li>
			<li><strong>ಅತಿಗರ್ವದಿಂದಲೇ</strong> ರಾವಣನು ಹತನಾದನು. ಶ್ರೀರಾಮನ ಮಾತಿನಂತೆ ಸೀತಾದೇವಿಯನ್ನು ಶ್ರೀರಾಮನಿಗೆ ಸೌಜನ್ಯದಿಂದ ರಾವಣೇಶ್ವರನು ಒಪ್ಪಿಸಿಬಿಟ್ಟಿದ್ದಿದ್ದರೆ ಶ್ರೀರಾಮನು ರಾವಣನ ತಂಟೆಗೇ ಹೋಗುತ್ತಿರಲಿಲ್ಲ. ಆಗ ರಾವಣನಾಗಲೀ ಅವನ ಮಕ್ಕಳಾಗಲೀ ಯುದ್ಧದಲ್ಲಿ ಹತರಾಗುತ್ತಿರಲಿಲ್ಲ. ಲಂಕಾಪಟ್ಟಣವೂ ಸುಟ್ಟುಬೂದಿಯಾಗುತ್ತಿರಲಿಲ್ಲ. ರಾವಣೇಶ್ವರನ ಮಿತಿಮೀರಿದ ಅತಿಗರ್ವವೇ ಅವನಿಗೆ ಮೃತ್ಯುವಾಯಿತು.</li>
			<li><strong>ಅತಿದಾನದಿಂದ</strong> ಬಲಿಯು ಕಟ್ಟಲ್ಪಟ್ಟನು. ಗುರುಗಳಾದ ಶುಕ್ರಾಚಾರ್ಯರ ಮಾತನ್ನೂ ಕೇಳದೇ ಬಲೀಂದ್ರನು ವಾಮನಾವತಾರಿಯಾದ ಮಹಾವಿಷ್ಣುವಿಗೆ ಮಾಡಿದ ಅತಿದಾನದಿಂದ ಮೋಸಹೋದನಲ್ಲವೆ? ಅತಿದಾನದಿಂದ ತನ್ನ ಸಂಪತ್ತನ್ನೆಲ್ಲ ಬಲಿಯು ಕಳೆದುಕೊಂಡುಬಿಟ್ಟನಲ್ಲವೆ?</li>
		</ol>
		<p class="text-center">ಇತಿಮಿತಿಗಳನ್ನು ವಿವೇಕಿಯು ಮೀರಿ ಹೋಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-011.11">
		<h1 class="level1-title" epub:type="title"><span class="date">ನವೆಂಬರ್ 11</span><br /><span class="num">316.</span> ತಪೋವೃದ್ಧಿಯು ಏತರಿಂದ?</h1>
		<p class="shloka">ಅಸನ್ಮಾನೇ ತಪೋವೃದ್ಧಿಃ ಸನ್ಮಾನಾಚ್ಚ ತಪಃಕ್ಷಯಃ।<br />ಪೂಜಯಾ ಪುಣ್ಯಹಾನಿಃ ಸ್ಯಾತ್ ನಿಂದಯಾ ಸದ್ಗತಿರ್ಭವೇತ್॥</p>
		<p class="shloka-meaning">ಇತರರಿಂದ ಸನ್ಮಾನಗಳನ್ನು ಮಾಡಿಸಿಕೊಳ್ಳದೇ ಹೋದರೆ ತನ್ನ ತಪಸ್ಸು ಅಭಿವೃದ್ಧಿಯಾಗುತ್ತದೆ, ಜನಗಳಿಂದ ಸನ್ಮಾನಗಳನ್ನು ಪಡೆದಂತೆಲ್ಲ ತನ್ನ ತಪಸ್ಸು ಕ್ಷೀಣವಾಗುತ್ತಾ ಹೋಗುತ್ತದೆ; ಇತರರಿಂದ ಪೂಜೆಯನ್ನು ಮಾಡಿಸಿಕೊಂಡಂತೆಲ್ಲ ನಮ್ಮ ಪುಣ್ಯವು ನಾಶವಾಗುತ್ತದೆ, ಇತರರು ನಮ್ಮನ್ನು ನಿಂದೆ ಮಾಡಿದಂತೆಲ್ಲ ನಮಗೆ ಸದ್ಗತಿಯೇ ಉಂಟಾಗುತ್ತದೆ.</p>
		<p class="description">ಪ್ರತಿಯೊಬ್ಬನಿಗೂ ಸಮಾಜದಿಂದ, ಇತರರಿಂದ ಸನ್ಮಾನ ಮಾಡಿಸಿಕೊಳ್ಳಬೇಕೆಂಬ ಹೆಬ್ಬಯಕೆಯು ಇದ್ದೇ ಇರುತ್ತದೆ. ಸನ್ಮಾನದಿಂದ ಕೀರ್ತಿಯು ಬೆಳೆಯುತ್ತದೆ, ಹಣವೂ ಅಧಿಕವಾಗಿ ಬರುತ್ತದೆ, ದಿಟ; ಆದರೆ ತನ್ನೊಳಗಿರುವ ತಪಶ್ಶಕ್ತಿಯು ಈ ಬಾಹ್ಯ ಸನ್ಮಾನಗಳಿಂದ ಕ್ಷಯವಾಗುತ್ತಾ ಹೋಗುತ್ತದೆ. ಈ ಬಾಹ್ಯ ಸನ್ಮಾನಗಳು ಕಡಿಮೆಯಾಗುತ್ತಾ ಹೋದಂತೆ ಒಳಗಿನ ತಪಃಶಕ್ತಿಯು ಬೆಳೆಯುತ್ತಾ ಹೋಗುತ್ತದೆ, ನೆನಪಿರಲಿ.</p>
		<p class="description">ಇತರರಿಂದ ನಾವುಗಳು ಪೂಜೆಯನ್ನು ಮಾಡಿಸಿಕೊಳ್ಳುತ್ತಾ ಹೋದಂತೆ ನಾವು ಮಾಡಿರುವ ಪುಣ್ಯರಾಶಿಗಳೆಲ್ಲವೂ ಕ್ಷೀಣವಾಗುತ್ತಾ ಹೋಗುತ್ತವೆ. ಇತರರಿಂದ ದಾನತೆಗೆದುಕೊಂಡಾಗ, ಪಾದಪೂಜಾ ಮಾಡಿಸಿಕೊಂಡಾಗ, ನಮ್ಮ ಪುಣ್ಯವು ನಾಶವಾಗಿಬಿಡುತ್ತದೆ; ಇತರರು ನಮ್ಮನ್ನು ನಿಂದೆಮಾಡಿದಷ್ಟೂ ನಮ್ಮ ಪಾಪವು ನಾಶವಾಗಿ ನಮಗೆ ಸದ್ಗತಿಯೇ ದೊರಕುತ್ತದೆ. ಇದನ್ನು ತಿಳಿದು ಬುದ್ಧಿವಂತನು ಸನ್ಮಾನಕ್ಕಾಗಿ ಹಾತೊರೆಯಬಾರದು, ಯಾರಿಂದಲೂ ಪೂಜಾದಿಗಳನ್ನು ಮಾಡಿಸಿಕೊಳ್ಳಬಾರದು, ಯಾರನ್ನೂ ನಿಂದಿಸಲೂ ಬಾರದು. ನಮ್ಮನ್ನು ಯಾರಾದರೂ ನಿಂದಿಸಿದರೆ ನಾವು ಪ್ರತಿಯಾಗಿ ಅವರನ್ನು ನಿಂದಿಸುವುದಕ್ಕೆ ಹೋಗಬಾರದು. ಇತರರು ನಮ್ಮನ್ನು ನಿಂದಿಸಿದರೆ ನಮ್ಮ ಪಾಪವು ಕ್ಷಯವಾಯಿತೆಂದು ತಿಳಿದು ಶಾಂತವಾಗಿರಬೇಕು. ಅಧ್ಯಾತ್ಮ ಸಾಧಕರು ತಮ್ಮ ಪಾಡಿಗೆ ತಾವಿದ್ದುಕೊಂಡು ಶಾಂತರಾಗಿ ಶಮದಮಾದಿಸಂಪನ್ನರಾಗಿರಬೇಕು.</p>
		<p class="text-center">ಯಾರನ್ನೂ ನಿಂದಿಸಬಾರದು, ಎಲ್ಲರನ್ನೂ ಪ್ರೀತಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.12">
		<h1 class="level1-title" epub:type="title"><span class="date">ನವೆಂಬರ್ 12</span><br /><span class="num">317.</span> ಕಾಷ್ಠತಪಸ್ಸಿನಿಂದ ಫಲವೇನು?</h1>
		<p class="shloka">ದೇಹದಂಡನಮಾತ್ರೇಣ ಕಾ ಮುಕ್ತಿರವಿವೇಕಿನಾಮ್।<br />ವಲ್ಮೀಕತಾಡನಾದೇವ ಮೃತಃ ಕೋಽತ್ರ ಮಹೋರಗಃ॥</p>
		<p class="shloka-meaning">ಅವಿವೇಕಿಗಳು ತಮ್ಮ ದೇಹವನ್ನು ದಂಡಿಸಿದ ಮಾತ್ರದಿಂದ ಅವರಿಗೆ ಮುಕ್ತಿಯು ದೊರಕುವುದೇ? ಹುತ್ತವನ್ನು ಬಡಿದ ಮಾತ್ರದಿಂದ ಅದರೊಳಗಿರುವ ನಾಗರಹಾವು ಸಾಯುವುದೇ?</p>
		<p class="description">ಮುಕ್ತಿಯೆಂದರೆ ಬಿಡುಗಡೆ, ಈ ಸಂಸಾರಬಂಧನದಿಂದ ಬಿಡುಗಡೆಯೇ ಮುಕ್ತಿಯು. ಜನ್ಮಮರಣ ಚಕ್ರದಿಂದ ತಪ್ಪಿಸಿಕೊಳ್ಳುವುದಕ್ಕೇ ವೇದಾಂತದಲ್ಲಿ <strong>ಮುಕ್ತಿ</strong> ಎಂದು ಹೆಸರು. <strong>ಮುಕ್ತಿಯೇ</strong> ಮಾನವಜನ್ಮದ ಹೆಗ್ಗುರಿ. ಮುಕ್ತನಾದವನಿಗೆ ಪುನರ್ಜನ್ಮವಿಲ್ಲ , ಜನ್ಮಸಂಸಾರದ ಯಾವ ಬಂಧನವೂ ಇರುವುದಿಲ್ಲ. ಈ ಮುಕ್ತಿಗೆ ಬ್ರಹ್ಮಜ್ಞಾನವೊಂದೇ ಸಾಧನ. ಅಸಂಸಾರಿಯಾದ ಪರಬ್ರಹ್ಮವೇ ತಾನೆಂದು ತಿಳಿಯುವುದೇ ಬ್ರಹ್ಮಜ್ಞಾನವು. ವೇದಾಂತವಾಕ್ಯಾರ್ಥವಿಚಾರದಿಂದ, ಆತ್ಮಾನಾತ್ಮವಿವೇಕದಿಂದ ಮಾತ್ರವೇ ಈ ಬ್ರಹ್ಮಾತ್ಮಜ್ಞಾನವು ಉದಯಿಸಬೇಕು. ಆತ್ಮಜ್ಞಾನೋದಯವಾದಕೂಡಲೇ ಅಜ್ಞಾನವು ನಾಶವಾಗಿ ಮುಕ್ತಿಯು ದೊರಕುತ್ತದೆ.</p>
		<p class="description">ಆದರೆ ಆತ್ಮಜ್ಞಾನವನ್ನು ಪಡೆಯದೆ ಬರೀ ಉಪವಾಸ, ವನವಾಸ, ವ್ರತ, ಮೌನಗಳನ್ನು ಮಾಡುತ್ತಾ ಈ ಶರೀರವನ್ನು ದಂಡಿಸುತ್ತಾ ಇದ್ದರೆ, ಅಷ್ಟುಮಾತ್ರದಿಂದ ಮುಕ್ತಿಯು ದೊರಕೀತೆ? ಖಂಡಿತಾ ಇಲ್ಲ. ಶರೀರವನ್ನು ದಂಡಿಸುವುದೆಂಬ ಕಾಷ್ಠತಪಸ್ಸಿನಿಂದ ಮುಕ್ತಿಯು ಲಭಿಸುವುದಿಲ್ಲ. ಬರೀ ದೇಹದಂಡನೆಯಿಂದ ಆತ್ಮಜ್ಞಾನವಾಗಲೀ ಅಮೃತತ್ವವಾಗಲೀ ಲಭಿಸದು!</p>
		<p class="description">ಇದಕ್ಕೊಂದು ಸುಂದರವಾದ ಉದಾಹರಣೆ: ಹುತ್ತದೊಳಗೆ ನಾಗರಹಾವು ಸೇರಿಕೊಂಡಿದೆ. ನಾಗರಹಾವೆಂದರೆ ವಿಷಜಂತು. ಅದರಿಂದ ಪ್ರಾಣಾಪಾಯವುಂಟು. ಅದನ್ನು ಕೊಂದು ಸಾಯಿಸಬೇಕಾದರೆ ಹೊರಗಡೆಯಲ್ಲಿ ಹುತ್ತವನ್ನು ಬಡಿದರೆ ಸಾಧ್ಯವಾದೀತೇ? ಇಲ್ಲ. ಹುತ್ತದೊಳಗಿರುವ ಹಾವನ್ನು ಹಿಡಿದು ಅದನ್ನು ಬಡಿದರೆ ಮಾತ್ರವೇ ಆ ಸರ್ಪವು ಸಾಯುತ್ತದೆ. ಅದರಂತೆ ಸಾಧಕರೂ ಒಳಗಿನ ಕಾಮಕ್ರೋಧಾದಿಗಳನ್ನು ಗೆಲ್ಲಬೇಕು.</p>
		<p class="text-center">ದೇಹದಂಡನಮಾತ್ರದಿಂದ ಮುಕ್ತಿಯಿಲ್ಲ .</p>
	</section>
	<section class="level1 numbered" epub:type="chapter" role="doc-chapter" id="id-011.13">
		<h1 class="level1-title" epub:type="title"><span class="date">ನವೆಂಬರ್ 14</span><br /><span class="num">318.</span> ಅನಿರ್ವೇದದ ಮಹಿಮೆ</h1>
		<p class="shloka">ಅನಿರ್ವೇದಃ ಶ್ರಿಯೋ ಮೂಲಮ್ ಅನಿರ್ವೇದಃ ಪರಂ ಸುಖಮ್।<br />ಅನಿರ್ವೇದೋ ಹಿ ಸತತಂ ಸರ್ವಾಥೆರ್©ಷು ಪ್ರವರ್ತಕಃ॥</p>
		<p class="shloka-meaning">ಅನಿರ್ವೇದವೇ ಸಂಪತ್ತಿಗೆ ಮೂಲ, ಅನಿರ್ವೇದವೇ ಪರಮಸುಖ, ಎಲ್ಲ ಕಾರ್ಯಗಳ ಸಿದ್ಧಿಗೂ ಸದಾ ಅನಿರ್ವೇದವೇ ಪ್ರವರ್ತಕವು.</p>
		<p class="description">ಅನಿರ್ವೇದ ಎಂದರೆ ಬೇಜಾರುಮಾಡಿಕೊಳ್ಳದೆ ಯಾವಾಗಲೂ ಉದ್ಯಮಶೀಲನಾಗಿರುವಿಕೆ. ಜೀವನದಲ್ಲಿ ಮನುಷ್ಯನಿಗೆ ಉತ್ಸಾಹವು ಸದಾ ಇರಬೇಕು, ಮಾನವನು ಸದಾ ಅನಿರ್ವಿಣ್ಣನಾಗಿರಬೇಕು. ಮನಸ್ಸಿನಲ್ಲಿ ಬೇಜಾರನ್ನು ಮಾಡಿಕೊಂಡು, ಅಯ್ಯೋ! ಎಂದು ತಲೆಯ ಮೇಲೆ ಕೈಯನ್ನು ಇಟ್ಟುಕೊಂಡು ಕುಳಿತಿರಲೇಬಾರದು. ಏಕೆಂದರೆ ನಿರ್ವೇದವೇ ಮನುಷ್ಯನ ಸಕಲ ಆಪತ್ತುಗಳಿಗೂ ಮೂಲ, ಅನಿರ್ವೇದವೇ ಸಕಲ ಸಂಪತ್ತುಗಳಿಗೂ ಮೂಲ. ಅನಿರ್ವೇದದಿಂದಲೇ ಮನುಷ್ಯನಿಗೆ ಲಕ್ಷ್ಮಿಯು ಒಲಿಯುತ್ತಾಳೆ. ವಿದ್ಯಾರ್ಥಿಗಳು, ಬ್ರಹ್ಮಚಾರಿಗಳು, ಸಂಸಾರಿಗಳು, ಸಂನ್ಯಾಸಿಗಳು, ಸ್ತ್ರೀಯರು, ಪುರುಷರು—ಎಲ್ಲರಿಗೂ ಅನಿರ್ವೇದವೇ ಸಂಪತ್ತಿಗೆ ಬೀಜಮಂತ್ರ. ನಿರ್ವಿಣ್ಣನಾಗಿಬಿಟ್ಟರೆ ಅವನಿಗೆ ದಾರಿದ್ರ್ಯ ಲಕ್ಷ್ಮಿಯು ಒದಗಿಬರುತ್ತಾಳೆ.</p>
		<p class="description">ವಿದ್ಯಾರ್ಥಿಗಳು ಕಷ್ಟಪಟ್ಟು ಓದುತ್ತಾ ಇದ್ದರೆ ಉತ್ತಮ ಅಂಕಗಳನ್ನು ಪಡೆದು ತೇರ್ಗಡೆಯಾಗುತ್ತಾರೆ. ಚುರುಕಾಗಿದ್ದರೆ ವಯಸ್ಸಾದವರೂ ಆರೋಗ್ಯವಂತರಾಗಿರುತ್ತಾರೆ. ಸಾಧು ಸಂನ್ಯಾಸಿಗಳೂ ಸದಾ ಜಪತಪಾದಿ ಸಾಧನಗಳಲ್ಲಿ ಅನಿರ್ವಿಣ್ಣರಾಗಿ ಮಗ್ನರಾಗಿದ್ದರೆ ಆನಂದವಾಗಿರುತ್ತಾರೆ. ಅನಿರ್ವೇದವೇ ಪರಮಸುಖ. ಮನುಷ್ಯನು ಚುರುಕಾಗಿದ್ದರೆ ಆರೋಗ್ಯವಾಗಿ, ಆನಂದವಾಗಿ, ಸಂತೋಷವಾಗಿರುತ್ತಾನಲ್ಲವೆ? ಪಶುಪಕ್ಷಿಗಳೂ ಕ್ರಿಮಿಕೀಟಗಳೂ ಸದಾ ಚುರುಕಾಗಿಯೇ ಇದ್ದು ಆನಂದವಾಗಿರುತ್ತವೆ. ಜೀವನದಲ್ಲಿ ಏನೇ ಸಾಧನೆಮಾಡಬೇಕಾದರೂ, ಏನೇ ಗುರಿಯನ್ನು ಮುಟ್ಟಬೇಕಾದರೂ ಮನುಷ್ಯನಿಗೆ ಅನಿರ್ವೇದವೇ ಸಾಧನವು. ಪ್ರತಿಯೊಬ್ಬ ಮನುಷ್ಯನಿಗೂ ದೈವದತ್ತವಾದ ಸಂಪತ್ತೆಂದರೆ ಅನಿರ್ವೇದವೇ, ನಿತ್ಯೋತ್ಸಾಹವೇ. ನಿತ್ಯೋತ್ಸಾಹದಿಂದಲೇ ಸಕಲ ಸಂಪತ್ತೂ ಲಭಿಸುತ್ತವೆ.</p>
		<p class="text-center">ಬೇಜಾರಿಲ್ಲದೆ ಮನುಷ್ಯನು ಸದಾ ಚುರುಕಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.14">
		<h1 class="level1-title" epub:type="title"><span class="date">ನವೆಂಬರ್ 15</span><br /><span class="num">319.</span> ಹಣೆಬರಹದ ಹಣೆಬರಹ</h1>
		<p class="shloka">ಹರಿಣಾಪಿ ಹರೇಣಾಪಿ ಬ್ರಹ್ಮಣಾಪಿ ಸುರೈರಪಿ।<br />ಲಲಾಟಲಿಖಿತಾ ರೇಖಾ ಪರಿಮಾರ್ಷ್ಟುಂ ನ ಶಕ್ಯತೇ॥</p>
		<p class="shloka-meaning">ಆಯಾ ಮಾನವನಿಗೆ ಬ್ರಹ್ಮನು ಬರೆದಿರುವ ಹಣೆಬರಹವನ್ನು ಬದಲಾಯಿಸಲು ಹರಿಯಿಂದಾಗಲೀ ಹರನಿಂದಾಗಲೀ ಬ್ರಹ್ಮನಿಂದಾಗಲೀ ಅಥವಾ ಯಾವುದೇ ದೇವತೆಗಳಿಂದಲೇ ಆಗಲಿ ಸಾಧ್ಯವೇ ಇಲ್ಲ.</p>
		<p class="description">ಪ್ರತಿಯೊಂದು ಪ್ರಾಣಿಗೂ, ಅದರಲ್ಲೂ ಪ್ರತಿಯೊಬ್ಬ ಮಾನವನಿಗೂ ಹಣೆಬರಹ ಎಂದು ಇರುತ್ತದೆ. ಇದಕ್ಕೇ ಬ್ರಹ್ಮಲಿಖಿತ ಎಂದೂ ಹೆಸರು. ಪ್ರತಿಯೊಂದು ಪ್ರಾಣಿಗೂ ಗರ್ಭದಲ್ಲಿರುವಾಗಲೇ ಬ್ರಹ್ಮನು ಹಣೆಬರಹವನ್ನು ಬರೆದುಬಿಡುತ್ತಾನಂತೆ. ಅದನ್ನು ತಪ್ಪಿಸಿಕೊಳ್ಳಲು ಯಾವನಿಂದಲೂ ಸಾಧ್ಯವಿಲ್ಲ. ಏಕೆಂದರೆ ಅದರ ಹೆಸರೇ ಹಣೆಬರಹ. ಹರಿಹರಬ್ರಹ್ಮರಿಂದಲೂ ಮನುಷ್ಯನ ಹಣೆಬರಹವನ್ನು ಬದಲಾಯಿಸಲು ಸಾಧ್ಯವಿಲ್ಲ.</p>
		<dl>
			<dt><strong>ಹರಿ</strong></dt>
			<dd>ಎಂದರೆ ಮಹಾವಿಷ್ಣು. ಇವನು ಸಂರಕ್ಷಕನಾಗಿ ಭಕ್ತರನ್ನು ಕಾಪಾಡುತ್ತಾನೆ. ತನ್ನ ಭಕ್ತರನ್ನು ಸಂಕಷ್ಟಗಳಿಂದ ಕಾಪಾಡಬಲ್ಲವನಾಗಿದ್ದರೂ, ಹರಿಯು ತನ್ನ ಭಕ್ತರ ಹಣೆಬರಹವನ್ನು ಮಾತ್ರ ತಪ್ಪಿಸಲಾರನು.</dd>
			<dt><strong>ಹರ</strong></dt><dd>ಎಂದರೆ ಶಿವನು. ಸರ್ವಸಂಹಾರಕನಾಗಿದ್ದರೂ ಶಿವನು ತನ್ನ ಭಕ್ತರ ಹಣೆಬರಹವನ್ನು ಮಾತ್ರ ಬದಲಾವಣೆಮಾಡಲಾರನು.</dd>
			<dt><strong>ಬ್ರಹ್ಮ</strong></dt><dd>ಎಂದರೆ ಸೃಷ್ಟಿಕರ್ತೃವಾದ ದೇವತೆ. ಇವನು ಇಡೀ ಪ್ರಪಂಚವನ್ನೇ ಸೃಷ್ಟಿಮಾಡಬಲ್ಲ ಸಮರ್ಥ ದೇವತೆಯಾಗಿದ್ದರೂ ಮನುಷ್ಯನ ಹಣೆಬರಹವನ್ನು ಮಾತ್ರ ತಪ್ಪಿಸಲಾರನು.</dd>
			<dt><strong>ಸುರ</strong></dt><dd>ಎಂದರೆ ಇಂದ್ರಾದಿದೇವತೆಗಳು. ಇಂದ್ರ, ವಾಯು, ಆದಿತ್ಯ, ಚಂದ್ರಾದಿದೇವತೆಗಳೂ ಮನುಷ್ಯನ ಹಣೆಬರಹವನ್ನು ಬದಲಾಯಿಸಲು ಸಾಧ್ಯವಿಲ್ಲ. ಇದು ಹಣೆಬರಹದ ಹಣೆಬರಹ. ಈ ರಹಸ್ಯ ವನ್ನು ಬಲ್ಲವನಾಗಿ ಮನುಷ್ಯನು ತನ್ನ ತನ್ನ ಪ್ರಾರಬ್ಧ ಫಲಗಳನ್ನು ಸಂತೋಷವಾಗಿ ಅನುಭವಿಸುತ್ತಾ ಆನಂದವಾಗಿರಬೇಕು.</dd>
		</dl>
		<p class="text-center">ಹಣೆಬರಹವನ್ನು ಯಾರೂ ತಪ್ಪಿಸಲಾರರು.</p>
	</section>
	<section class="level1 numbered" epub:type="chapter" role="doc-chapter" id="id-011.15">
		<h1 class="level1-title" epub:type="title"><span class="date">ನವೆಂಬರ್ 15</span><br /><span class="num">320.</span> ಮೂರೇ ಮಾರ್ಗಗಳು</h1>
		<p class="shloka">ಗುರುಶುಶ್ರೂಷಯಾ ವಿದ್ಯಾ ಪುಷ್ಕಲೇನ ಧನೇನ ವಾ।<br />ಅಥವಾ ವಿದ್ಯಯಾ ವಿದ್ಯಾ ಚತುರ್ಥಂ ನೋಪಲಭ್ಯತೇ॥</p>
		<p class="shloka-meaning">ವಿದ್ಯೆಯನ್ನು ಕಲಿಯಲು ಸದ್ಗುರುಗಳ ಸೇವೆ, ಅಥವಾ ಹೆಚ್ಚಿನ ಹಣ, ಅಥವಾ ಪರಸ್ಪರ ವಿದ್ಯೆಯ ವಿನಿಮಯ—ಹೀಗೆ ಮೂರು ಮಾರ್ಗಗಳಿವೆಯೇ ಹೊರತು ನಾಲ್ಕನೆಯ ದಾರಿಯಿಲ್ಲ.</p>
		<p class="description">ಮನುಷ್ಯನಿಗೆ ವಿದ್ಯೆಯೇ ಸಂಪತ್ತು, ವಿದ್ಯೆಯೇ ಗುಣ, ವಿದ್ಯೆಯೇ ಸೌಂದರ್ಯ; ಆದ್ದರಿಂದ ಪ್ರತಿಯೊಬ್ಬ ಮಾನವನೂ ವಿದ್ಯೆಯನ್ನು ಚೆನ್ನಾಗಿ ಸಂಪಾದನೆ ಮಾಡಬೇಕು. ವಿದ್ಯಾರ್ಜನೆಗೆ ಈ ಕೆಳಗಿನ ಮೂರು ಮಾರ್ಗಗಳಿವೆ. ಅಲ್ಲಾ , ಮೂರೇ ಮಾರ್ಗಗಳು; ನಾಲ್ಕನೆಯ ಮಾರ್ಗವೇ ಇಲ್ಲ. ಆ ಮೂರು ಮಾರ್ಗಗಳು ಯಾವುವೆಂದರೆ:</p>
		<ol>
			<li><strong>ಸದ್ಗುರುಸೇವೆ</strong>—ಗುರುಸೇವೆಯನ್ನು ಮಾಡುತ್ತಾ ಸದ್ಗುರುಗಳನ್ನು ಸಂತೋಷಗೊಳಿಸಿಕೊಂಡು ಅವರಿಂದ ವಿದ್ಯೆಯನ್ನು ಕಲಿಯಬೇಕು. ಇದು ವಿದ್ಯಾರ್ಜನೆಗೆ ರಾಜಮಾರ್ಗ. ಅಧ್ಯಾತ್ಮವಿದ್ಯೆಯನ್ನಂತೂ ಗುರುಸೇವೆಯಿಂದಲೇ ಸಂಪಾದಿಸಿಕೊಳ್ಳಬೇಕು. ಪ್ರಸನ್ನರಾದ ಗುರುಗಳು ಒಲಿದು ಉಪದೇಶಿಸಿದ ವಿದ್ಯೆಯೇ ಆತ್ಮವಿದ್ಯೆಯು.</li>
			<li><strong>ಹೆಚ್ಚಿನ ಹಣ</strong>ವನ್ನು ಕೊಟ್ಟು ವಿದ್ಯೆಯನ್ನು ಸಂಪಾದನೆ ಮಾಡಬೇಕು. ಗುರುಸೇವೆಯನ್ನು ಮಾಡಲು ಆಗದವರು ಗುರುಗಳಿಗೆ ಸಂತೋಷವಾಗುವಂತೆ ತುಂಬಾ ಹಣವನ್ನು ಕೊಟ್ಟು ಅವರಿಂದ ತಮಗೆ ಬೇಕಾಗಿರುವ ವಿದ್ಯೆಯನ್ನು ಸಂಪಾದಿಸಿಕೊಳ್ಳಬೇಕು. ಈಗಿನ ಕಾಲದಲ್ಲಿ ಈ ಕ್ರಮವೇ ಎಲ್ಲ ವಿದ್ಯೆಗಳಿಗೂ ಪ್ರಧಾನವಾಗಿರುತ್ತದೆ.</li>
			<li><strong>ವಿದ್ಯೆಯ ವಿನಿಮಯ</strong>—ವಿದ್ಯಾವಂತನಾದ ಶಿಷ್ಯನು ತನ್ನಲ್ಲಿರುವ ವಿದ್ಯೆಯನ್ನು ಮತ್ತೊಬ್ಬನಿಗೆ ಹೇಳಿಕೊಟ್ಟು ಅವನಿಂದ ತನಗೆ ಬೇಕಾಗಿರುವ ವಿದ್ಯೆಯನ್ನು ಕಲಿಯಬಹುದು. ಸಂಗೀತಗಾರನು ತನ್ನ ವಿದ್ಯೆಯನ್ನು ಮತ್ತೊಬ್ಬನಿಗೆ ಹೇಳಿಕೊಟ್ಟು ಆ ಮತ್ತೊಬ್ಬನಿಂದ ತನಗೆ ಬೇಕಾದ ವೇದವಿದ್ಯೆಯನ್ನು ಕಲಿಯಬಹುದಲ್ಲವೆ?</li>
		</ol>
		<p class="text-center">ಸದ್ಗುರುಸೇವೆಯಿಂದಲೇ ವಿದ್ಯೆಯನ್ನು ಕಲಿಯಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.16">
		<h1 class="level1-title" epub:type="title"><span class="date">ನವೆಂಬರ್ 16</span><br /><span class="num">321.</span> ಯಾರಿಗೆ ಯಾವುದು ಕಣ್ಣು?</h1>
		<p class="shloka">ಕವೀನಾಂ ಪ್ರತಿಭಾ ಚಕ್ಷುಃ ಶಾಸ್ತ್ರಂ ಚಕ್ಷುಃ ವಿಪಶ್ಚಿತಾಮ್।<br />ಜ್ಞಾನಂ ಚಕ್ಷುರ್ಮಹರ್ಷೀಣಾಂ ಚಾರಾಶ್ಚಕ್ಷುರ್ಮಹೀಕ್ಷಿತಾಮ್॥</p>
		<p class="shloka-meaning">ಕವಿಗಳಿಗೆ ಪ್ರತಿಭೆಯೇ ಕಣ್ಣು, ವಿವೇಕಿಗಳಿಗೆ ಶಾಸ್ತ್ರವೇ ಕಣ್ಣು, ಮಹರ್ಷಿಗಳಿಗೆ ಜ್ಞಾನವೇ ಕಣ್ಣು , ರಾಜರಿಗೆ ಗೂಢಚಾರರೇ ಕಣ್ಣು.</p>
		<p class="description">ಕಣ್ಣು ಎಂದರೆ ರೂಪವನ್ನು ಬೆಳಗಿಸಿ ತೋರಿಸುವ ಇಂದ್ರಿಯ; ಕಣ್ಣು ಎಲ್ಲರಿಗೂ ಮುಖ್ಯವಾದ ಇಂದ್ರಿಯ, ಕಣ್ಣಿಲ್ಲದವನ ಜೀವನ ವ್ಯರ್ಥವಾದಂತೆ. ಯಾರುಯಾರಿಗೆ ಯಾವಯಾವುದು ಕಣ್ಣು? ಎಂದರೆ:</p>
		<ol>
			<li><strong>ಕವಿಗಳಿಗೆ ಪ್ರತಿಭೆಯೇ ಕಣ್ಣು</strong>—ಪ್ರತಿಭೆ ಎಂದರೆ ವರ್ಣನಾಸಾಮರ್ಥ್ಯ. ವಸ್ತುಗಳ ಗುಣಧರ್ಮಗಳನ್ನು ತಮ್ಮ ಪಾಂಡಿತ್ಯದ ಮೂಲಕ ಓದುಗರನ್ನು ರಂಜಿಸುವಂತೆ ವರ್ಣಿಸುವ ಅದ್ಭುತವಾದ ಕಲೆಯೇ ಪ್ರತಿಭಾ. ಪ್ರತಿಭೆಯಿಂದಲೇ ಕವಿಗಳಾಗುವುದು.</li>
			<li><strong>ಬುದ್ಧಿವಂತರಿಗೆ ಶಾಸ್ತ್ರವೇ ಕಣ್ಣು</strong>—ಬುದ್ಧಿವಂತರೆಂದರೆ ವಿಚಾರವಾದಿಗಳು, ವಿಮರ್ಶಕರು; ವಿಷಯಗಳನ್ನು ಸೂಕ್ಷ್ಮವಾಗಿ ವಿಮರ್ಶಿಸುವ ಚಿಂತಕರು. ಇಂಥವರಿಗೆ ಶಾಸ್ತ್ರವೇ ಕಣ್ಣು. ಶಾಸ್ತ್ರವೆಂದರೆ ವೇದ, ವೇದಾಂತ, ವೇದಾಂಗ, ಪುರಾಣಾದಿ ಗ್ರಂಥಗಳು. ಇವುಗಳ ಮೂಲಕ ಅತೀಂದ್ರಿಯ ವಿಷಯಗಳನ್ನು ಬುದ್ಧಿವಂತರು ನಿರ್ಣಯಿಸುತ್ತಾರೆ.</li>
			<li><strong>ಮಹರ್ಷಿಗಳಿಗೆ ಜ್ಞಾನವೇ ಕಣ್ಣು</strong>-ಮಹರ್ಷಿಗಳೆಂದರೆ ಅತೀಂದ್ರಿಯ ವಿಷಯಗಳನ್ನು ಬಲ್ಲ ತಪಸ್ವಿಗಳು. ಇಂಥವರಿಗೆ ಜ್ಞಾನವೇ ಕಣ್ಣು. ಇಲ್ಲಿ ಜ್ಞಾನವೆಂದರೆ ಒಳಗಿನ ಆಲೋಚನಸಾಮರ್ಥ್ಯ. ಮಹರ್ಷಿಗಳು ತಪಸ್ಸಿನಿಂದ ಅನೇಕ ವಿಷಯಗಳನ್ನು ತಿಳಿಯುತ್ತಾರೆ.</li>
			<li><strong>ರಾಜರುಗಳಿಗೆ ಗೂಢಚಾರರೇ ಕಣ್ಣುಗಳು</strong>—ಗೂಢಚಾರರುಗಳು ರಾಜ್ಯದ ಹಾಗೂ ಪ್ರಜೆಗಳ ಸ್ಥಿತಿಗತಿಗಳನ್ನು ರಾಜರಿಗೆ ಗೋಪ್ಯವಾಗಿ ತಿಳಿಸುತ್ತಾರೆ. ಅರಮನೆಯಲ್ಲಿಯೇ ಇದ್ದರೂ ರಾಜರಿಗೆ ದೇಶದ ಸಮಾಚಾರಗಳನ್ನು ತಿಳಿಸುವ ಗೂಢಚಾರರು ರಾಜರುಗಳಿಗೆ ಕಣ್ಣು.</li>
		</ol>
		<p class="text-center">ಮಾನವರು ಶಾಸ್ತ್ರಗಳನ್ನು ಅಭ್ಯಾಸಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.17">
		<h1 class="level1-title" epub:type="title"><span class="date">ನವೆಂಬರ್ 17</span><br /><span class="num">322.</span> ವಿಧಿಯ ಶಾಪ!</h1>
		<p class="shloka">ಅತ್ಯಂತಮತಿಮೇಧಾವೀ ತ್ರಯಾಣಾಮೇಕಮಶ್ನುತೇ।<br />ಅಲ್ಪಾಯುರ್ವಾ ದರಿದ್ರೋ ವಾ ಹ್ಯನಪತ್ಯೋ ನ ಸಂಶಯಃ॥</p>
		<p class="shloka-meaning">ತುಂಬಾ ತುಂಬಾ ಮೇಧಾವಿಯಾಗಿರುವವನು ಅಲ್ಪಾಯುವಾಗಿಯೋ ದರಿದ್ರನಾಗಿಯೋ ಅಥವಾ ಅನಪತ್ಯನಾಗಿಯೋ ಆಗಿರುತ್ತಾನೆ. ಮೇಧಾ ವಿಯು ಈ ಮೂರರಲ್ಲಿ ಒಂದಾಗಿರುತ್ತಾನೆಂಬುದರಲ್ಲಿ ಸಂಶಯವಿಲ್ಲ.</p>
		<p class="description">“ಹಲ್ಲಿದ್ದವನಿಗೆ ಕಡಲೆಯಿಲ್ಲ, ಕಡಲೆಯಿದ್ದವನಿಗೆ ಹಲ್ಲಿಲ್ಲ” ಎನ್ನುವಂತೆ ಒಂದಿದ್ದರೆ ಇನ್ನೊಂದಿರುವುದಿಲ್ಲ ಎಂಬುದೇ ಪ್ರಕೃತಿನಿಯಮ. ದೊಡ್ಡ ಶ್ರೀಮಂತನಾಗಿದ್ದರೆ ಮಕ್ಕಳೇ ಇರುವುದಿಲ್ಲ, ಮನೆತುಂಬಾ ಮಕ್ಕಳಿದ್ದರೆ ಅಂಥವನಿಗೆ ಬಡತನವು ತುಂಬಿರುತ್ತದೆ. ಅಂತೂ ಅತ್ಯಂತ ಮೇಧಾವಿಯಾಗಿ, ತುಂಬಾ ಬುದ್ಧಿವಂತನಾಗಿ, ಜಗತ್ ಪ್ರಸಿದ್ಧನಾಗಿ ಮೆರೆಯುವವನು ಈ ಕೆಳಗಿನ ಮೂರರಲ್ಲಿ ಒಂದಾಗಿರುತ್ತಾನೆ:</p>
		<ol>
			<li><strong>ಅಲ್ಪಾಯುಃ</strong>—ಕಡಿಮೆವರ್ಷಗಳ ಕಾಲ ಬದುಕಿರುತ್ತಾನೆ. ಶ್ರೀಶಂಕರಾ ಚಾರ್ಯರು, ಸ್ವಾಮಿ ವಿವೇಕಾನಂದರು, ಸ್ವಾಮಿ ರಾಮತೀರ್ಥರು ಮುಂತಾದ ಪ್ರಚಂಡ ಮೇಧಾವಿಗಳು ನಲವತ್ತುವರ್ಷಗಳೊಳಗೇ ಬ್ರಹ್ಮೀಭೂತರಾಗಿಬಿಟ್ಟರಲ್ಲವೆ? ಇಂಥ ಅತ್ಯಂತ ಮೇಧಾವಿಗಳನ್ನು ವಿಧಿಯು ಅಲ್ಪಾಯುಗಳನ್ನಾಗಿಯೇ ಸೃಷ್ಟಿಮಾಡಿರುತ್ತದೆ.</li>
			<li><strong>ದರಿದ್ರಃ</strong>—ತುಂಬಾ ಮೇಧಾವಿಗಳಾಗಿರುತ್ತಾರೆ, ಆದರೆ ಅವರಿಗೆ ಬಡತನ. ದೊಡ್ಡ ದೊಡ್ಡ ಕವಿಗಳು, ಸಾಹಿತಿಗಳು, ಪಂಡಿತರುಗಳು ಕಡುಬಡತನದಲ್ಲಿ ಸಿಕ್ಕಿಕೊಂಡು ನರಳಾಡುವುದನ್ನು ನಾವುಗಳು ನೋಡುತ್ತಿದ್ದೇವಲ್ಲವೆ? ‘ಸರಸ್ವತಿಯಿದ್ದಲ್ಲಿ ಲಕ್ಷ್ಮಿಯು ಇರುವುದಿಲ್ಲ’ ಎಂಬ ನಾಣ್ಣುಡಿಯೂ ಇದೆಯಲ್ಲವೆ?</li>
			<li><strong>ಅನಪತ್ಯಃ</strong>—ಅಪತ್ಯವೆಂದರೆ ಮಕ್ಕಳು. ಅನಪತ್ಯವೆಂದರೆ ಮಕ್ಕಳಿಲ್ಲದವರು ಎಂದರ್ಥ. ತುಂಬಾ ಪ್ರಸಿದ್ಧರಾದ ಮೇಧಾವಿಗಳಿರಬಹುದು. ಆದರೆ ಅಂಥವರಿಗೆ ಮಕ್ಕಳೇ ಇರುವುದಿಲ್ಲ. ಇದು ವಿಧಿವಿಲಾಸ! ಸುಖಹೇತುವಾದ ಒಂದಿದ್ದರೆ ದುಃಖಹೇತುವಾದ ಮತ್ತೊಂದಿರುತ್ತದೆ.</li>
		</ol>
		<p class="text-center">ತನ್ನಲ್ಲಿರುವ ಸಂಪತ್ತಿನಿಂದ ತಾನು ಸುಖವಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.18">
		<h1 class="level1-title" epub:type="title"><span class="date">ನವೆಂಬರ್ 18</span><br /><span class="num">323.</span> ಮಂಗಳಕರವಾದ ಮಾತು</h1>
		<p class="shloka">ಕಲ್ಯಾಣೀ ಬತ ಗಾಥೇಯಂ ಲೌಕಿಕೀ ಪ್ರತಿಭಾತಿ ಮೇ।<br />ಏತಿ ಜೀವಂತಮಾನಂದೋ ನರಂ ವರ್ಷಶತಾದಪಿ॥</p>
		<p class="shloka-meaning">‘ನೂರು ವರ್ಷಗಳಾದರೂ ಪರವಾಗಿಲ್ಲ, ಬದುಕಿದ್ದರೆ ಆಮೇಲಾದರೂ ಅವನಿಗೆ ಆನಂದವು ಪ್ರಾಪ್ತವಾಗಿಯೇ ತೀರುತ್ತದೆ’ ಎಂಬ ಈ ಮಂಗಳಕರವಾದ ಲೋಕಪ್ರಸಿದ್ಧವಾದ ಗಾದೆಯು ನನಗೆ ಹೊಳೆಯುತ್ತಿದೆ.</p>
		<p class="description">ಶ್ರೀಮದ್ವಾಲ್ಮೀಕಿರಾಮಾಯಣದಲ್ಲಿ ಸೀತಾದೇವಿಯ ಮಾತಿದು. ಜೀವನದಲ್ಲಿ ನಾನಾ ಕಷ್ಟನಷ್ಟಗಳು ಒದಗಿಬರುತ್ತವೆ. ಮಾನಾಪಮಾನಗಳು, ಏಳುಬೀಳುಗಳು, ಸಾಲಸೋಲಗಳು, ಲಾಭನಷ್ಟಗಳು ಬಂದೇ ಬರುತ್ತವೆ. ಅವುಗಳನ್ನೆಲ್ಲ ಧೈರ್ಯವಾಗಿ ಎದುರಿಸಬೇಕೇ ಹೊರತು ಅವುಗಳಿಗೆ ಹೆದರಿ ಆತ್ಮಹತ್ಯೆಯನ್ನು ಖಂಡಿತಾ ಮಾಡಿಕೊಳ್ಳಬಾರದು. ‘ಬಂದದ್ದೆಲ್ಲಾ ಬರಲಿ, ಭಗವಂತನ ದಯೆಯೊಂದಿರಲಿ’ ಎಂದು ಧೈರ್ಯವಾಗಿರಬೇಕು. ಅಪವಾದ ಬಂತು, ಕಷ್ಟ ಬಂತು, ಸಾಲ ಬಂತು ಎಂದು ಹೆದರಿಕೊಂಡು ಆತ್ಮಹತ್ಯೆ ಮಾಡಿಕೊಳ್ಳುವವನು ಹೇಡಿಯಾಗುತ್ತಾನೆ.</p>
		<p class="description">ದ್ವಂದ್ವಾತ್ಮಕವಾದ ಈ ಸಂಸಾರಚಕ್ರದಲ್ಲಿ ಒಂದು ಸಲ ದುಃಖ ಬಂದರೆ, ಮತ್ತೊಮ್ಮೆ ಸುಖವು ಬಂದೇ ಬರುತ್ತದೆ. ಈಗ ಬಡತನವಿರಬಹುದು, ಮುಂದೆ ಖಂಡಿತಾ ಸಿರಿತನ ಬಂದೇ ಬರುತ್ತದೆ; ಈಗ ಒಮ್ಮೆ ಮಿಥ್ಯಾಪವಾದವು ಬಂದಿರಬಹುದು, ಮುಂದೆ ಖಂಡಿತಾ ಸನ್ಮಾನವು ಆಗುತ್ತದೆ. ಹೀಗೆ ತಿಳಿದು ಧೈರ್ಯವಾಗಿ ಸಂತೋಷವಾಗಿ ಬಾಳುವುದನ್ನು ಕಲಿಯಬೇಕು. ಕಷ್ಟ ಬಂತು ಎಂದು ಹೆದರಿಕೊಂಡು ಮನುಷ್ಯನು ಆತ್ಮಹತ್ಯೆಯನ್ನು ಮಾಡಿಕೊಂಡು ಬಿಟ್ಟರೆ ಅವನ ಕಥೆ ಮುಗಿದೇ ಹೋಯಿತಲ್ಲ? ಏನು ಪ್ರಯೋಜನ? ಆದರೆ ಆ ಕಷ್ಟನಷ್ಟಗಳನ್ನೆಲ್ಲ ಅನುಭವಿಸಿಕೊಂಡೂ ಬದುಕಿದ್ದರೆ ಎಂದಾದರೂ ಮುಂದೆ ಅವನಿಗೆ ಸುಖ, ಆನಂದಗಳು ಬಂದೇ ಬರುತ್ತವೆ. ಇಂದು ದುಃಖವಾದರೆ ನಾಳೆ ಸುಖವು ಬಂದೇ ಬರುತ್ತದೆ. ಅಂತೂ ಮನುಷ್ಯನು ಬದುಕಿರಬೇಕು. ಸ್ವತಃ ತಾನೇ ತನ್ನನ್ನು ಸಾಯಿಸಿಕೊಳ್ಳಬಾರದು. ಎಷ್ಟೇ ವರ್ಷಗಳು ಬೇಕಾದರೂ ಕಷ್ಟದಿಂದ ಬದುಕಿರಲಿ, ಆಮೇಲೆ ಆನಂದವು ಅವನಿಗೆ ಬಂದೇ ಬರುತ್ತದೆ.</p>
		<p class="text-center">ಬದುಕಿದ್ದರೆ ಮುಂದೆ ಆನಂದವು ದೊರಕುತ್ತದೆ.</p>
	</section>
	<section class="level1 numbered" epub:type="chapter" role="doc-chapter" id="id-011.19">
		<h1 class="level1-title" epub:type="title"><span class="date">ನವೆಂಬರ್ 19</span><br /><span class="num">324.</span> ದೈವದ ಮುಂದೆ ಯಾರೂ ಇಲ್ಲ</h1>
		<p class="shloka">ದೈವಂ ಫಲತಿ ಸರ್ವತ್ರ ನ ವಿದ್ಯಾ ನ ಚ ಪೌರುಷಮ್।<br />ಸಮುದ್ರಮಥನಾತ್ ಲೇಭೇ ಹರಿರ್ಲಕ್ಷ್ಮೀಂ ಹರೋ ವಿಷಮ್॥</p>
		<p class="shloka-meaning">ಮನುಷ್ಯನಿಗೆ ಫಲವನ್ನು ಕೊಡುವುದು ದೈವವೇ ಹೊರತು ಅವನ ವಿದ್ಯೆಯಾಗಲೀ ಪೌರುಷವಾಗಲೀ ಅಲ್ಲ. ಸಮುದ್ರವನ್ನು ಮಂಥನ ಮಾಡಿದಾಗ ಹರಿಯು ಲಕ್ಷ್ಮಿಯನ್ನೂ ಹರನು ವಿಷವನ್ನೂ ಪಡೆದರಲ್ಲವೆ?</p>
		<p class="description">ದೈವ ಮತ್ತು ಪೌರುಷ—ಎಂದು ಎರಡು ಶಕ್ತಿಗಳಿವೆ. ದೈವವೆಂದರೆ, ಅಗೋಚರವಾದ ಪ್ರಾಚೀನ ಕರ್ಮಗಳ ರಾಶಿ. ಇದು ಈಗ ಯಾರ ಕಣ್ಣಿಗೂ ಗೋಚರವಲ್ಲದ ಸೂಕ್ಷ್ಮವಾದ ಪ್ರಾರಬ್ಧವು. ಇದಕ್ಕೇ ಪೂರ್ವಕರ್ಮ, ವಿಧಿ, ಪ್ರಾರಬ್ಧ , ದೈವ—ಎಂದೆಲ್ಲ ಹೆಸರುಗಳು. ಫಲವುಂಟಾದಮೇಲೆಯೇ ಊಹಿಸಬಹುದಾದ ಶಕ್ತಿಯಿದು. ಈ ದೈವವೇ ಮಾನವನಿಗೆ ಸುಖದುಃಖ ಫಲಗಳನ್ನು ಕೊಡುತ್ತದೆಯೇ ಹೊರತು ಆ ಮನುಷ್ಯನ ವಿದ್ಯೆ, ಹಣ, ಅಧಿಕಾರ, ಪೌರುಷ—ಯಾವುದೂ ಅಲ್ಲ. ಕೆಲವು ಮನುಷ್ಯರು ತುಂಬಾ ಬುದ್ಧಿವಂತರಾಗಿದ್ದೂ ಅತಿ ದರಿದ್ರರಾಗಿರುತ್ತಾರೆ, ಮತ್ತೆ ಕೆಲವರು ದೊಡ್ಡ ಶ್ರೀಮಂತರಾಗಿದ್ದೂ ದಡ್ಡರಾಗಿರುತ್ತಾರೆ. ಈ ಫಲಾಫಲಗಳಿಗೆ ಅವರವರ ಪ್ರಾರಬ್ಧವೇ ಕಾರಣವು.</p>
		<p class="description">ಇದಕ್ಕೆ ಹರಿಹರರ ಉದಾಹರಣೆ: ಹರಿಹರರಿಬ್ಬರೂ ಸಮರ್ಥರಾದ ದೇವರೇ ಹೌದು. ಇಬ್ಬರೂ ಸರ್ವಜ್ಞ ಸರ್ವಶಕ್ತರೇ ಹೌದು. ಆದರೆ ಸಮುದ್ರಮಥನ ಕಾಲದಲ್ಲಿ ಹರಿಗೆ ಎಂದರೆ ಮಹಾವಿಷ್ಣುವಿಗೆ ಲಕ್ಷ್ಮಿಯು ದೊರಕಿದಳು, ಹರನಿಗೆ ಎಂದರೆ ಶಂಕರನಿಗೆ ಕಾರ್ಕೋಟಕ ವಿಷವು ಸಿಕ್ಕಿತು. ಹಾಗಾದರೆ ಹರನು ಹರಿಗಿಂತ ಕಳಪೆಯೇ? ಎಂದರೆ ಖಂಡಿತಾ ಅಲ್ಲ. ಹಾಗಾದರೆ ಒಬ್ಬನಿಗೆ ಲಕ್ಷ್ಮಿ, ಮತ್ತೊಬ್ಬನಿಗೆ ವಿಷ ಸಿಗಲು ಕಾರಣ ವೇನು? ಎಂದರೆ ಅವರವರ ಪ್ರಾರಬ್ಧ. ಇದಕ್ಕೆ ಕಾರಣ ಅವರವರ ದೈವ.</p>
		<p class="description">ಪ್ರತಿಯೊಬ್ಬನೂ ದೈವಕ್ಕೆ ಎಂದರೆ ವಿಧಿಗೆ ಅಧೀನನಾಗಿಯೇ ಆಯಾ ಫಲಗಳನ್ನು ಹೊಂದುತ್ತಾನೆ. ಪ್ರಬಲವಾದ ದೈವದ ಕೈವಾಡದ ಮುಂದೆ ಈ ಹುಲ್ಲುಮಾನವನು ಏನನ್ನು ತಾನೆ ಮಾಡಿಯಾನು?</p>
		<p class="text-center">ಗೊಣಗಾಡುವುದನ್ನು ಬಿಟ್ಟು ನರನು ಸಂತುಷ್ಟನಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.20">
		<h1 class="level1-title" epub:type="title"><span class="date">ನವೆಂಬರ್ 20</span><br /><span class="num">325.</span> ವೈರಾಗ್ಯಕ್ಕೆ ಮೂರು ಹೇತುಗಳು</h1>
		<p class="shloka">ಪುರಾಣಾಂತೇ ಶ್ಮಶಾನಾಂತೇ<br /> ಮೈಥುನಾಂತೇ ಚ ಯಾ ಮತಿಃ।<br />ಸಾ ಮತಿಃ ಸರ್ವದಾ ಚೇತ್ ಸ್ಯಾತ್<br /> ಕೋ ನ ಮುಚ್ಯೇತ ಬಂಧನಾತ್॥</p>
		<p class="shloka-meaning">ಪುರಾಣಶ್ರವಣದ ಕೊನೆಯಲ್ಲಿ, ಶ್ಮಶಾನಕ್ಕೆ ಹೋಗಿಬಂದನಂತರ, ಮತ್ತು ಸ್ತ್ರೀ ಸಂಭೋಗದ ನಂತರ ಮನುಷ್ಯನಿಗೆ ಯಾವ ವೈರಾಗ್ಯದ ಬುದ್ಧಿಯು ಇರುವುದೋ, ಅದೇ ಬುದ್ಧಿಯು ಯಾವಾಗಲೂ ಇದ್ದುಬಿಟ್ಟಿತೆಂದರೆ ಯಾವನು ತಾನೆ ಈ ಸಂಸಾರಬಂಧನದಿಂದ ಮುಕ್ತನಾಗಿಬಿಡುವುದಿಲ್ಲ?</p>
		<p class="description">ವೈರಾಗ್ಯವೆಂಬುದು ಹೇಳುವಷ್ಟು ಸುಲಭವಲ್ಲ. ವೈರಾಗ್ಯದ ಬಗ್ಗೆ ಉಪನ್ಯಾಸ, ಪ್ರವಚನಗಳು, ಗೋಷ್ಠಿಗಳು ಬೇಕಾಗಿಲ್ಲ. ವೈರಾಗ್ಯವು ಉಂಟಾಗುವುದಕ್ಕೆ ಜೀವನದಲ್ಲಿ ಪ್ರಧಾನವಾಗಿ ಮೂರು ಅವಕಾಶಗಳಿರುತ್ತವೆ. ಅವುಗಳಾವುವೆಂದರೆ:</p>
		<ol>
			<li><strong>ಪುರಾಣಶ್ರವಣ</strong>—ಎಂಥೆಂಥ ದೊಡ್ಡ ದೊಡ್ಡ ರಾಜಮಹಾರಾಜರುಗಳೂ ಈ ಭೂಮಿಯನ್ನು ಬಿಟ್ಟು ಹೊರಟುಹೋದರಂತೆ ಎಂದು ಪುರಾಣಗಳ ಕಥೆಗಳನ್ನು ಕೇಳುತ್ತಿದ್ದರೆ ವೈರಾಗ್ಯವು ಬರುತ್ತದೆಯಲ್ಲವೆ? ಶ್ರೀರಾಮಚಂದ್ರ, ಧರ್ಮರಾಜ, ಶ್ರೀಕೃಷ್ಣ—ಎಲ್ಲರೂ ಹೊರಡುವಾಗ ತಮ್ಮೊಂದಿಗೆ ಒಂದು ಹಿಡಿ ಮಣ್ಣನ್ನೂ ತೆಗೆದುಕೊಂಡು ಹೋಗಲಿಲ್ಲವಲ್ಲ ಎಂದು ನೆನಪಿಸಿಕೊಳ್ಳುತ್ತಾ ಇದ್ದರೆ ವೈರಾಗ್ಯವು ಬಂದೇಬರುತ್ತದೆ.</li>
			<li><strong>ಶ್ಮಶಾನದರ್ಶನ</strong>—ಶ್ಮಶಾನಕ್ಕೆ ಹೋದಾಗ ಅಲ್ಲಿ ಎಂಥೆಂಥ ದೊಡ್ಡ ದೊಡ್ಡವರನ್ನೂ ಸುಟ್ಟು ಬೂದಿಮಾಡುವಾಗ, ಅದನ್ನು ನೋಡುತ್ತಿದ್ದರೆ ಯಾರಿಗೆ ತಾನೆ ವೈರಾಗ್ಯವು ಬರುವುದಿಲ್ಲ?</li>
			<li><strong>ಮೈಥುನಾಂತದಲ್ಲಿ</strong>—ಸ್ತ್ರೀ ಸಂಗವನ್ನು ಮಾಡಿ ವೀರ್ಯವನ್ನು ಕಳೆದುಕೊಂಡು ನಿಶ್ಶಕ್ತನಾಗಿ ನಿರುತ್ಸಾಹಿಯಾದಾಗ ಆ ಸ್ಥಿತಿಯಲ್ಲಿ ಪ್ರತಿಯೊಬ್ಬನಿಗೂ ವೈರಾಗ್ಯವು ಬಂದೇ ಬರುತ್ತದೆ. ಈ ವೈರಾಗ್ಯವು ಶಾಶ್ವತವಾಗಿ ನಿಂತುಬಿಟ್ಟಿತೆಂದರೆ ಅವನು ಮುಕ್ತನಾದಂತೆಯೇ.</li>
		</ol>
		<p class="text-center">ಮನಸ್ಸಿನಲ್ಲಿ ವೈರಾಗ್ಯವು ಭದ್ರವಾಗಿ ನಿಲ್ಲಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.21">
		<h1 class="level1-title" epub:type="title"><span class="date">ನವೆಂಬರ್ 21</span><br /><span class="num">326.</span> ವೇಷವು ಮೋಸ, ಎಚ್ಚರಿಕೆ!</h1>
		<p class="shloka">ವೇಷಂ ನ ವಿಶ್ವಸೇತ್ ಪ್ರಾಜ್ಞೋ ವೇಷೋ ದೋಷಾಯ ಜಾಯತೇ।<br />ರಾವಣೋ ಭಿಕ್ಷುರೂಪೇಣ ಜಹಾರ ಜನಕಾತ್ಮಜಾಮ್॥</p>
		<p class="shloka-meaning">ಪ್ರಾಜ್ಞನಾದ ಮನುಷ್ಯನು ಹೊರಗಿನ ವೇಷವನ್ನು ನೋಡಿ ಮೋಸಹೋಗಬಾರದು. ಏಕೆಂದರೆ ವೇಷವು ಮೋಸವನ್ನು ಮಾಡಬಹುದು. ಕಳ್ಳಸಂನ್ಯಾಸಿರೂಪದಿಂದ ಬಂದಂಥ ರಾವಣನು ಸೀತಾದೇವಿಯನ್ನು ಮೋಸದಿಂದ ಅಪಹರಿಸಿಬಿಟ್ಟನಲ್ಲವೆ?</p>
		<p class="description">ವೇಷ ಎಂದರೆ ಉಡುಪು. ಇತರರಿಗೆ ಹೊರಗಣ್ಣಿಗೆ ಕಾಣುವ ಬಟ್ಟೆ, ಅಲಂಕಾರಾದಿಗಳು. ಬಾಹ್ಯವೇಷದಿಂದಲೇ ಮನುಷ್ಯನ ಯೋಗ್ಯತೆಯನ್ನು ಅಳತೆಮಾಡುವ ಕಾಲವಿದು! ಎಚ್ಚರಿಕೆ! ಈ ವೇಷವನ್ನು ನೋಡಿ ಬುದ್ಧಿವಂತರು ಮೋಸಹೋಗಬಾರದು. ಏಕೆಂದರೆ ವೇಷದಲ್ಲಿ ಹುಡುಗನು ಮನ್ಮಥನಂತೆ ಕಾಣುತ್ತಾನೆ, ಆದರೆ ವಿದ್ಯೆಯಲ್ಲಿ ಸೊನ್ನೆ. ಯಾವ ಒಂದು ಸದ್ಗುಣವೂ ಇಲ್ಲಾ ಎಂದಾದರೆ ಪ್ರಯೋಜನವೇನು? ವೇಷಕ್ಕೆ ತಕ್ಕ ಸದ್ಗುಣಗಳು ಇದ್ದರೆ ತುಂಬಾ ಸಂತೋಷ. ಆದರೆ ಇಂದಿನ ಥಳುಕು ಯುಗದಲ್ಲಿ ವೇಷವು ಜೋರಾಗಿರುತ್ತದೆ, ಯೋಗ್ಯತೆಯು ಮಾತ್ರ ಸೊನ್ನೆಯಾಗಿರುತ್ತದೆ. ಆದ್ದರಿಂದ ವೇಷಕ್ಕೂ ಮನುಷ್ಯನ ಯೋಗ್ಯತೆಗೂ ಯಾವ ಯಾವ ಸಂಬಂಧವೂ ಇರಲಾರದು. ಸಜ್ಜನರು ಸರಳವಾದ ವೇಷಗಳನ್ನೇ ಧರಿಸುತ್ತಾರಲ್ಲವೆ? ಶ್ರೀರಾಮಕೃಷ್ಣ ಪರಮಹಂಸರು, ಶ್ರೀರಮಣಮಹರ್ಷಿಗಳು ಮುಂತಾದವರು ಸರಳವಾದ ವೇಷಗಳನ್ನೇ ಧರಿಸುತ್ತಿದ್ದರಲ್ಲವೆ?</p>
		<p class="description">ಹೊರಗಿನ ವೇಷವು ಮೋಸವೂ ಆಗಿರಬಹುದು. ಆದ್ದರಿಂದ ವೇಷವನ್ನು ನೋಡಿ ಮೋಸಹೋಗಬಾರದು ಎಂಬುದಕ್ಕೆ ರಾವಣೇಶ್ವರನ ಉದಾಹರಣೆ: ರಾವಣನು ರಾಕ್ಷಸಾಧಿಪ, ಶ್ರೀಮಂತ, ಸಾರ್ವಭೌಮರಾಜನೂ ಆಗಿದ್ದ. ಆದರೆ ಸಂನ್ಯಾಸಿವೇಷದಲ್ಲಿ ಬಂದ, ನೋಡುವುದಕ್ಕೆ ತಪಸ್ವಿಯಂತೆ, ಮಹಾತ್ಮನಂತೆ ಇದ್ದ. ಸೀತೆಯು ಅವನ ಸಂನ್ಯಾಸಿವೇಷವನ್ನು ಕಂಡು ಶ್ರದ್ಧಾಭಕ್ತಿಯಿಂದ ಆತನಿಗೆ ಭಿಕ್ಷೆ ಹಾಕಲು ಮುಂದಾದಳು. ರಾಕ್ಷಸಸ್ವಭಾವದ ರಾವಣನು ಸೀತಾದೇವಿಯನ್ನು ಕಳ್ಳತನದಿಂದ, ಮೋಸದಿಂದ ಅಪಹರಿಸಿದನಲ್ಲವೆ? ವೇಷವು ಮೋಸಮಾಡಿತಲ್ಲವೆ?</p>
		<p class="text-center">ಬಾಹ್ಯವೇಷವನ್ನಷ್ಟೇ ಕಂಡು ಮೋಸಹೋಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-011.22">
		<h1 class="level1-title" epub:type="title"><span class="date">ನವೆಂಬರ್ 22</span><br /><span class="num">327.</span> ರಾಜನಂತೆ ಪ್ರಜೆಗಳು</h1>
		<p class="shloka">ರಾಜ್ಞಿ ಧರ್ಮಿಣಿ ಧರ್ಮಿಷ್ಠಾಃ ಪಾಪೇ ಪಾಪಾಃ ಸಮೇ ಸಮಾಃ।<br />ಲೋಕಾಸ್ತಮನುವರ್ತಂತೇ ಯಥಾ ರಾಜಾ ತಥಾ ಪ್ರಜಾಃ॥</p>
		<p class="shloka-meaning">ರಾಜನು ಧರ್ಮಿಷ್ಠನಾಗಿದ್ದರೆ ಪ್ರಜೆಗಳೂ ಧರ್ಮಿಷ್ಠರಾಗಿರುತ್ತಾರೆ. ರಾಜನು ಪಾಪಿಷ್ಠನಾಗಿದ್ದರೆ ಪ್ರಜೆಗಳೂ ಪಾಪಾತ್ಮರಾಗಿರುತ್ತಾರೆ. ರಾಜನು ಶಾಂತನಾಗಿದ್ದರೆ ಪ್ರಜೆಗಳೂ ಶಾಂತರಾಗಿರುತ್ತಾರೆ. ರಾಜನಂತೆ ಪ್ರಜೆಗಳು.</p>
		<p class="description">ರಾಜನ ಸ್ಥಾನವೆಂಬುದು ಮಹತ್ತಾದದ್ದು. ಸರ್ಕಾರವನ್ನು ನಡೆಸುವ ಅಧಿಕಾರಿಗಳ ಜವಾಬ್ದಾರಿ ಅತ್ಯಂತ ದೊಡ್ಡದು ಹಾಗೂ ಮಹತ್ತಾದದ್ದು. ರಾಜನು ಒಬ್ಬನಾದರೆ, ಪ್ರಜೆಗಳು ಕೋಟಿಗಟ್ಟಲೆ. ರಾಜನ ಆದರ್ಶವನ್ನೇ ಅವನ ಎಲ್ಲ ಪ್ರಜೆಗಳೂ ಅನುಸರಿಸುತ್ತಾರಲ್ಲವೆ? ರಾಜನಾದವನು ಧರ್ಮಾತ್ಮನಾಗಿ, ಸತ್ಯನಿಷ್ಠನಾಗಿ, ನಿಃಸ್ಪೃಹನಾಗಿ, ಸಾತ್ತ್ವಿಕನಾಗಿದ್ದರೆ ಅವನ ಪ್ರಜೆಗಳೂ ಅವನಂತೆಯೇ ಸತ್ಯಧರ್ಮನ್ಯಾಯನಿಷ್ಠರಾಗಿರುತ್ತಾರೆ. ಶ್ರೀರಾಮಚಂದ್ರನಂತೆ ಅವನ ಪ್ರಜೆಗಳೂ ಧರ್ಮಿಷ್ಠರಾಗಿದ್ದರಲ್ಲವೆ?</p>
		<p class="description">ರಾಜನೇನಾದರೂ ಅಸತ್ಯ, ಅಧರ್ಮನಿಷ್ಠನಾಗಿದ್ದರೆ ಅವನ ಪ್ರಜೆಗಳೂ ಅಧರ್ಮಿಷ್ಠರಾಗಿಯೇ ಇರುತ್ತಾರೆ. ರಾಜನು ಪಾಪಿಷ್ಠನಾಗಿದ್ದರೆ ಅವನ ಪ್ರಜೆಗಳೂ ಪಾಪಿಷ್ಠರಾಗಿಬಿಡುತ್ತಾರೆ. ರಾಜನು ಶಾಂತನಾಗಿ, ಸೌಮ್ಯನಾಗಿದ್ದರೆ ಪ್ರಜೆಗಳೂ ಶಾಂತರಾಗಿ ಸೌಮ್ಯರೇ ಆಗಿರುತ್ತಾರೆ. ರಾಜನ ಆದರ್ಶವೇ ಅವನ ಪ್ರಜೆಗಳಿಗೂ ಇರುತ್ತದೆ. ರಾಜನಂತೆ ಪ್ರಜೆಗಳು, ತಂದೆಯಂತೆ ಮಕ್ಕಳು, ಗುರುವಿನಂತೆ ಶಿಷ್ಯರು, ಪತಿಯಂತೆ ಪತ್ನಿ , ದೇವರಂತೆ ಭಕ್ತರೂ ಇರುತ್ತಾರೆ.</p>
		<p class="description">ಆದ್ದರಿಂದ ಆದರ್ಶರಾಗಿರುವ, ದೊಡ್ಡ ದೊಡ್ಡ ಸ್ಥಾನಗಳಲ್ಲಿರುವ ಸರ್ಕಾರದ ಅಧಿಕಾರಿಗಳು, ಮಂತ್ರಿಗಳು ಸದಾ ಧರ್ಮಾತ್ಮರಾಗಿ ಧರ್ಮಪರಾಯಣರಾಗಿ, ಸತ್ಯಧರ್ಮನಿಷ್ಠರಾಗಿರಬೇಕು. ಅಂಥವರು ಯಾವ ಕಾರಣಕ್ಕೂ ಕಾಮದ ಬಲೆಗಳಿಗೆ ಸಿಕ್ಕಿಕೊಳ್ಳಲೇ ಬಾರದು. ರಾಜಕಾರಣಿಗಳು ಸಾತ್ತ್ವಿಕರಾಗಿ ಶಾಂತರಾಗಿದ್ದರೆ ಅವರನ್ನು ಅನುಸರಿಸುವ ಅವರ ಪ್ರಜೆಗಳೂ ಅವರಂತೆಯೇ ಸಾತ್ತ್ವಿಕರಾಗಿರುತ್ತಾರೆ.</p>
		<p class="text-center">ಕುಟುಂಬದಲ್ಲಿ ಹಿರಿಯರು ಧರ್ಮಿಷ್ಠರಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.23">
		<h1 class="level1-title" epub:type="title"><span class="date">ನವೆಂಬರ್ 23</span><br /><span class="num">328.</span> ಯಾರಿಂದ ಯಾವ ಫಲ?</h1>
		<p class="shloka">ಆರೋಗ್ಯಂ ಭಾಸ್ಕರಾದಿಚ್ಛೇತ್ ಧನಮಿಚ್ಛೇದ್ ಹುತಾಶನಾತ್।<br />ಜ್ಞಾನಂ ಮಹೇಶ್ವರಾದಿಚ್ಛೇತ್ ಮೋಕ್ಷಮಿಚ್ಛೇತ್ ಜನಾರ್ದನಾತ್॥</p>
		<p class="shloka-meaning">ಸೂರ್ಯನಿಂದ ಆರೋಗ್ಯವನ್ನೂ, ಅಗ್ನಿಯಿಂದ ಧನವನ್ನೂ, ಮಹೇಶ್ವರನಿಂದ ಜ್ಞಾನವನ್ನೂ, ವಿಷ್ಣುವಿನಿಂದ ಮೋಕ್ಷವನ್ನೂ ಬಯಸಬೇಕು.</p>
		<ol>
			<li><strong>ಸೂರ್ಯನಿಂದ ಆರೋಗ್ಯಪ್ರಾಪ್ತಿ</strong>—ಸೂರ್ಯನೆಂದರೆ ಪ್ರತ್ಯಕ್ಷದೇವತೆ. ಸಕಲ ಪ್ರಾಣಿಗಳಿಗೂ ಚೈತನ್ಯಸ್ವರೂಪನಾಗಿರುವ ಸೂರ್ಯನ ಉಪಾಸನೆಯಿಂದ ಆರೋಗ್ಯವು ಉಂಟಾಗುವುದರಲ್ಲಿ ಸಂಶಯವಿಲ್ಲ. ಸೂರ್ಯನಮಸ್ಕಾರದಿಂದ ಸಾವಿರಾರು ಜನರು ಆರೋಗ್ಯವಾಗಿರುವುದನ್ನು ನಾವು ಕಾಣುತ್ತಿದ್ದೇವಲ್ಲವೆ? ಸರ್ವರೋಗಗಳಿಗೂ ಏಕೈಕ ಸಂಜೀವಿನಿ ಎಂದರೆ ಸೂರ್ಯೋಪಾಸನೆ.</li>
			<li><strong>ಯಜ್ಞೇಶ್ವರನಿಂದ ಧನಪ್ರಾಪ್ತಿ</strong>—ಯಜ್ಞೇಶ್ವರ, ಅಗ್ನಿ, ಜಾತವೇದ, ಅನಲ, ಪಾವಕ—ಎಲ್ಲವೂ ಪರ್ಯಾಯ ಪದಗಳು. ಯಜ್ಞೇಶ್ವರನೆಂದರೆ ಸರ್ವಜ್ಞನಾದ ಸತ್ಯದೇವತೆ. ಅಗ್ನಿಯು ಯಾರಿಗೆ ಬೇಡ? ಎಲ್ಲರಿಗೂ ಬೇಕಾದ ದೇವತೆಯೆಂದರೆ ಅಗ್ನಿಯೇ. ಅಗ್ನಿಯ ಆರಾಧನೆಯಿಂದ ಮಾನವರಿಗೆ ಸಕಲ ಸಂಪತ್ತುಗಳೂ ದೊರಕುತ್ತವೆ. ಅದರಲ್ಲೂ ವಿಶೇಷವಾಗಿ ಧನಸಂಪತ್ತು ಸಮೃದ್ಧವಾಗಿ ದೊರಕುತ್ತದೆ.</li>
			<li><strong>ಮಹೇಶ್ವರನಿಂದ ಜ್ಞಾನಪ್ರಾಪ್ತಿ</strong>—ಮಹೇಶ್ವರನೆಂದರೆ ವೈರಾಗ್ಯ ಚಕ್ರವರ್ತಿಯಾದ ಮಂಗಳದೇವತೆ. ಶಂಕರ, ಶಿವ, ಭವ ಮುಂತಾದ ಹೆಸರಿಂದ ಕರೆಯಲ್ಪಡುತ್ತಿರುವ ದಕ್ಷಿಣಾಮೂರ್ತಿಯೇ ಪರಮೇಶ್ವರ. ಪ್ರತಿನಿತ್ಯ ಪರಮೇಶ್ವರನಿಗೆ ಅಭಿಷೇಕ ಮಾಡುವ ಮೂಲಕ ಅವನನ್ನು ಆರಾಧಿಸಿದವರಿಗೆ ಆತ್ಮಜ್ಞಾನವು ದೊರಕುವುದರಲ್ಲಿ ಸಂಶಯವಿಲ್ಲ.</li>
			<li><strong>ಜನಾರ್ದನನಿಂದ ಮೋಕ್ಷಪ್ರಾಪ್ತಿ</strong>—ಜನಾರ್ದನನೆಂದರೆ ಮಹಾವಿಷ್ಣು. ಪರಮಪದಸ್ವರೂಪನಾದ ಮಹಾವಿಷ್ಣುವಿನ ಆರಾಧನೆಯಿಂದ ಮುಮುಕ್ಷುಗಳಿಗೆ ಮೋಕ್ಷಪದವೇ ದೊರಕುತ್ತದೆ. ಶ್ರೀಕೃಷ್ಣನ ಆರಾಧನೆಯಿಂದ ಭೀಷ್ಮಾದಿಗಳು ಮೋಕ್ಷವನ್ನೇ ಹೊಂದಿಬಿಟ್ಟರಲ್ಲವೆ?</li>
		</ol>
		<p class="text-center">ಸೂರ್ಯನಮಸ್ಕಾರದಿಂದ ಆರೋಗ್ಯವು ಲಭಿಸುತ್ತದೆ.</p>
	</section>
	<section class="level1 numbered" epub:type="chapter" role="doc-chapter" id="id-011.24">
		<h1 class="level1-title" epub:type="title"><span class="date">ನವೆಂಬರ್ 24</span><br /><span class="num">329.</span> ಕಾಮವೇ ರೋಗ</h1>
		<p class="shloka">ಶಾಂತಿತುಲ್ಯಂ ತಪೋ ನಾಸ್ತಿ ಸಂತೋಷಾನ್ನ ಪರಂ ಸುಖಮ್।<br />ನಾಸ್ತಿ ತೃಷ್ಣಾಸಮೋ ವ್ಯಾಧಿಃ ನ ಚ ಧರ್ಮೋ ದಯಾಸಮಃ॥</p>
		<p class="shloka-meaning">ಶಾಂತಿಗೆ ಸಮನಾದ ತಪಸ್ಸಿಲ್ಲ , ಸಂತೋಷಕ್ಕಿಂತ ಹೆಚ್ಚಿನ ಸುಖವಿಲ್ಲ , ದುರಾಶೆಗೆ ಸಮನಾದ ರೋಗವಿಲ್ಲ , ದಯೆಗೆ ಸಮನಾದ ಧರ್ಮವಿಲ್ಲ.</p>
		<ol>
			<li><strong>ಶಾಂತಿಗೆ ಸಮನಾದ ತಪಸ್ಸಿಲ್ಲ</strong>—<strong>ತಪತಿ ಇತಿ ತಪಃ</strong>, ನಮ್ಮೊಳಗಿನ ಪಾಪಗಳನ್ನು ಸುಡುವಂಥ ಅನುಷ್ಠಾನಗಳೇ ತಪಸ್ಸು. ತಪಸ್ಸಿಗೆ ಸತ್ಯ, ಇಂದ್ರಿಯನಿಗ್ರಹ, ಶಮ, ದಮ, ಗುರುಸೇವಾ, ಅಹಿಂಸಾ ಮುಂತಾದ ನೂರಾರು ಮುಖಗಳಿವೆ. ಆದರೆ ಶಾಂತಿಯೇ ನಿಜವಾದ ತಪಸ್ಸು. ಶಾಂತಿಯೆಂದರೆ ಶಮ. ಮನಸ್ಸಿನಲ್ಲಿ ಸಮಾಧಾನವಾಗಿರುವುದೇ ಶಾಂತಿ. ಶಾಂತಿಯೇ ತಪಸ್ಸು.</li>
			<li><strong>ಸಂತೋಷಕ್ಕಿಂತ ಹೆಚ್ಚಿನ ಸುಖವಿಲ್ಲ</strong>—ಸಂತೋಷವೆಂದರೆ ಮಾನಸಿಕ ತೃಪ್ತಿ. ಮನಸ್ಸಿನಲ್ಲಿ ಉಂಟಾಗಿರುವ ಸಹಜವಾದ ಆನಂದ. ಇದಕ್ಕಿಂತ ಹೆಚ್ಚಿನ ಸುಖವಿಲ್ಲ. ಹಣ, ಹೆಂಡತಿ, ಮಕ್ಕಳು, ಯಶಸ್ಸು, ಆರೋಗ್ಯ ಮುಂತಾದ ಸಕಲ ಸುಖಗಳೂ ಇದ್ದು ಸಂತೋಷವೇ ಇಲ್ಲದಿದ್ದರೆ ಪ್ರಯೋಜನವೇನು?</li>
			<li><strong>ತೃಷ್ಣೆಗೆ ಸಮನಾದ ರೋಗವಿಲ್ಲ</strong>—ಶರೀರಕ್ಕೆ ನಾನಾರೋಗಗಳು ಬರುತ್ತವೆ. ಆಯಾ ರೋಗಗಳಿಗೆ ಪರಿಹಾರೋಪಾಯಗಳೂ ಇರು ತ್ತವೆ. ಆದರೆ ತೃಷ್ಣೆಗೆ ಸಮಾನವಾದ ರೋಗವಿಲ್ಲ. ತೃಷ್ಣೆಯೆಂದರೆ ಆಶೆ, ದುರಾಶೆ, ದಾಹ. ಎಷ್ಟಿದ್ದರೂ ಸಾಕು ಎನ್ನದ, ಇನ್ನೂ ಬೇಕು ಎನ್ನುವ ದುರಾಶೆ. ದುರಾಶೆಯೇ ಮಾನವರಿಗೆ ಮಹಾರೋಗ.</li>
			<li><strong>ದಯೆಗೆ ಸಮನಾದ ಧರ್ಮವೂ ಇಲ್ಲ</strong>—ಶಮ, ದಮ, ತಪಸ್ಸು, ಶೌಚ, ಸತ್ಯ ಮುಂತಾದವುಗಳೆಲ್ಲವೂ ಧರ್ಮವೇ. ಆದರೆ ದಯೆಯೇ ನಿಜವಾದ ಧರ್ಮ. ದಯೆಯೆಂದರೆ ಅನುಕಂಪೆ, ಕಾರುಣ್ಯ. ಕಾರುಣ್ಯವೇ ನಿಜವಾದ ಧರ್ಮವು. ಸರ್ವಪ್ರಾಣಿಗಳಲ್ಲಿಯೂ ದಯೆಯಿದ್ದರೆ ಅದಕ್ಕಿಂತ ಹೆಚ್ಚಿನ ಧರ್ಮವು ಬೇರೊಂದಿರಲಾರದಷ್ಟೆ?</li>
		</ol>
		<p class="text-center">ಮನುಷ್ಯನು ಸದಾ ಸಂತೋಷವಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.25">
		<h1 class="level1-title" epub:type="title"><span class="date">ನವೆಂಬರ್ 25</span><br /><span class="num">330.</span> ಸೋಮಾರಿತನದ ಫಲವಿದು!</h1>
		<p class="shloka">ಅಲಸಸ್ಯ ಕುತೋ ವಿದ್ಯಾ ಅವಿದ್ಯಸ್ಯ ಕುತೋ ಧನಮ್।<br />ಅಧನಸ್ಯ ಕುತೋ ಮಿತ್ರಮ್ ಅಮಿತ್ರಸ್ಯ ಕುತಃ ಸುಖಮ್॥</p>
		<p class="shloka-meaning">ಸೋಮಾರಿಗೆ ವಿದ್ಯೆಯು ಹೇಗೆ ಬಂದೀತು? ವಿದ್ಯೆಯಿಲ್ಲದವನಿಗೆ ಧನವು ಎಲ್ಲಿಂದ ಬಂದೀತು? ದರಿದ್ರನಿಗೆ ಮಿತ್ರರು ಹೇಗೆ ಆದಾರು? ಮಿತ್ರರಿಲ್ಲದವನಿಗೆ ಸುಖವು ಎಲ್ಲಿಂದ ಬರಬೇಕು?</p>
		<p class="description">ಸೋಮಾರಿತನವೇ ಮನುಷ್ಯರಿಗೆ ದೊಡ್ಡ ಶತ್ರು. ಆಲಸ್ಯದಿಂದಲೇ ಮಾನವರಿಗೆ ಎಲ್ಲ ಆಪತ್ತು ವಿಪತ್ತುಗಳೂ ಉಂಟಾಗುತ್ತವೆ. ಹೇಗೆಂದರೆ:</p>
		<ol>
			<li><strong>ಸೋಮಾರಿಗೆ ವಿದ್ಯೆಯು ದಕ್ಕುವುದಿಲ್ಲ</strong>—ಸೋಮಾರಿಯೆಂದರೆ ಯಾವಾಗಲೂ ಸುಮ್ಮನೆ ಟಿ.ವಿ. ನೋಡುತ್ತಾ, ಧಾರಾವಾಹಿಗಳನ್ನು ವೀಕ್ಷಿಸುತ್ತಾ ಕಾಲಹಾಕುವ ಭೂಪ. ಇವನಿಗೆ ಓದುವ ಆಶೆಯಿಲ್ಲ , ಹೊಸ ಹೊಸ ವಿಷಯಗಳನ್ನು ತಿಳಿಯುವ ಆಶೆಯಂತೂ ಇಲ್ಲವೇಇಲ್ಲ. ಸೋಮಾರಿಗೆ ಸರಸ್ವತಿಯು ಖಂಡಿತಾ ಒಲಿಯುವುದಿಲ್ಲ.</li>
			<li><strong>ಅವಿದ್ಯನಿಗೆ ಧನವು ಎಲ್ಲಿಂದ ಬರುತ್ತದೆ?</strong>—ವಿದ್ಯಾವಂತನಿಗೆ ಎಲ್ಲೆಲ್ಲೂ ಸನ್ಮಾನಗಳು, ಎಲ್ಲೆಲ್ಲೂ ಗೌರವಗಳು ಸಿಗುತ್ತವೆ. ವಿದ್ವಾಂಸನಿಗೆ ಹಣವೂ ತಾನೇ ತಾನಾಗಿ ಬರುತ್ತದೆ. ವಿದ್ಯೆಯೇ ಇಲ್ಲದವನನ್ನು ಇಂದು ಸಮಾಜದಲ್ಲಿ ಯಾರೂ ಗೌರವಿಸುವುದಿಲ್ಲ, ಅವನಿಗೆ ಹಣವೂ ಬರುವುದಿಲ್ಲ. ಅವಿದ್ಯಾವಂತನಿಗೆ ಬಡತನವೇ ಗತಿ!</li>
			<li><strong>ಧನವಿಲ್ಲದವರಿಗೆ ಮಿತ್ರರು ಯಾರು?</strong>—ಹಣವಿದ್ದರೆ ನೂರಾರು ನೆಂಟರಿಷ್ಟರು, ನೂರಾರು ಮಿತ್ರರು. ಹಣವಿಲ್ಲದವನಿಗೆ ಯಾರೂ ಮಿತ್ರರಾಗಬಯಸುವುದಿಲ್ಲ. ಇಂದಿನ ಕಾಲದಲ್ಲಂತೂ ಹಣವೇ ಪ್ರಧಾನವಾಗಿರುತ್ತದೆ. ಹಣವಿಲ್ಲದವನನ್ನು, ಭಿಕ್ಷುಕನನ್ನು, ಬಡವನನ್ನು ಯಾರೂ ಮೂಸಿಯೂ ನೋಡುವುದಿಲ್ಲ.</li>
			<li><strong>ಮಿತ್ರನಿಲ್ಲದವನಿಗೆ ಸುಖವೆಲ್ಲಿಂದ?</strong>—ಮನುಷ್ಯನಿಗೆ ಸ್ನೇಹಿತರು, ಹಿತೈಷಿಗಳು ಇದ್ದರೇ ಸುಖ, ಆನಂದ. ಇವನನ್ನು ಮಾತನಾಡಿಸುವವರೇ ಇಲ್ಲವೆಂದಾದರೆ ಇವನಿಗೆ ಸುಖವೆಲ್ಲಿಂದ ಬರಬೇಕು?</li>
		</ol>
		<p class="text-center">ಆಲಸ್ಯಕ್ಕೆ ಅವಕಾಶವನ್ನೇ ಕೊಡಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-011.26">
		<h1 class="level1-title" epub:type="title"><span class="date">ನವೆಂಬರ್ 26</span><br /><span class="num">331.</span> ಯಾರ ಯೋಗ್ಯತೆ ಯಾವಾಗ?</h1>
		<p class="shloka">ಆಪತ್ಸು ಮಿತ್ರಂ ಜಾನೀಯಾತ್ ಯುದ್ಧೇ ಶೂರಂ ಧನೇ ಶುಚಿಮ್।<br />ಭಾರ್ಯಾಂ ಕ್ಷೀಣೇಷು ವಿತ್ತೇಷು ವ್ಯಸನೇಷು ಚ ಬಾಂಧವಾನ್॥</p>
		<p class="shloka-meaning">ಆಪತ್ತುಗಳಲ್ಲಿ ಮಿತ್ರನನ್ನೂ, ಯುದ್ಧದಲ್ಲಿ ಶೂರನನ್ನೂ, ಹಣದಲ್ಲಿ ಶುದ್ಧಿಯನ್ನೂ, ಬಡತನದಲ್ಲಿ ಪತ್ನಿಯನ್ನೂ, ವ್ಯಸನಗಳಲ್ಲಿ ಬಾಂಧವರನ್ನೂ ತಿಳಿಯಬೇಕು.</p>
		<ol>
			<li><strong>ಆಪತ್ತುಗಳಲ್ಲಿ ಮಿತ್ರರನ್ನು</strong> ತಿಳಿಯಬೇಕು. ನಮಗೆ ಆಪತ್ತು ವಿಪತ್ತುಗಳೊದಗಿದಾಗ ನಮ್ಮೊಡನೆ ಹೇಗೆ ನಡೆದುಕೊಳ್ಳುತ್ತಾರೆ? ಎಂಬುದರಿಂದ ಮಿತ್ರರ ಬಂಡವಾಳವು ತಿಳಿಯುತ್ತದೆ. ಏಕೆಂದರೆ ಸಂಪತ್ತಿನಲ್ಲಿ ಎಲ್ಲರೂ ಮಿತ್ರರೇ. ಆದರೆ ಆಪತ್ತುಗಳಲ್ಲಿ?</li>
			<li><strong>ಯುದ್ಧದಲ್ಲಿ ಶೂರನ ಯೋಗ್ಯತೆ</strong> ತಿಳಿಯುತ್ತದೆ. ಯುದ್ಧದ ಬಗ್ಗೆ ಎಲ್ಲರೂ ಮಾತನಾಡುವವರೇ. ಆದರೆ ನಿಜವಾಗಿಯೂ ಯುದ್ಧವನ್ನೇ ಮಾಡಬೇಕಾಗಿ ಬಂದಾಗ ಶೂರನ ಬಂಡವಾಳವು ತಿಳಿಯುತ್ತದೆ.</li>
			<li><strong>ಹಣದಲ್ಲಿ ಶುದ್ಧಿ</strong>. ಹಣವನ್ನು ಖರ್ಚುಮಾಡಬೇಕಾಗಿ ಬಂದಾಗ ಆ ಹಣವು ಎಲ್ಲಿಂದ? ಹೇಗೆ ಸಂಪಾದನೆಯಾಗಿದೆ? ಎಂಬುದು ತಿಳಿಯುತ್ತದೆ. ನ್ಯಾಯವಾಗಿ ಸಂಪಾದಿಸಿದ ಹಣವನ್ನು ಅಡ್ಡಾದಿಡ್ಡಿ ಖರ್ಚುಮಾಡಲು ಮನಸ್ಸು ಬರುವುದಿಲ್ಲವಷ್ಟೆ?</li>
			<li><strong>ಬಡತನದಲ್ಲಿ ಪತ್ನಿಯ</strong> ಯೋಗ್ಯತೆ ಗೊತ್ತಾಗುತ್ತದೆ. ಸಂಪತ್ತಿದ್ದಾಗ ಎಲ್ಲ ಪತ್ನಿಯರೂ ಗೃಹಲಕ್ಷ್ಮಿಯರೇ. ಆದರೆ ಮನೆಯಲ್ಲಿ ಹಣವು ಖಾಲಿಯಾದಾಗ, ಮನೆಯ ಭರ್ತಿ ನೆಂಟರಿಷ್ಟರು ತುಂಬಿರುವಾಗ, ಬಡತನ ಬಂದಾಗ ಹೆಂಡತಿಯ ಸ್ವಭಾವವು ಬಯಲಾಗುತ್ತದೆ.</li>
			<li><strong>ವ್ಯಸನಗಳಲ್ಲಿ ನೆಂಟರ ಯೋಗ್ಯತೆ</strong>ಯನ್ನು ತಿಳಿಯಬೇಕು. ಮನುಷ್ಯನಿಗೆ ಕಷ್ಟನಷ್ಟಗಳು ಸಂಭವಿಸಿದಾಗ ಆತನ ಮನೆಗೆ ಅವನ ಸಹಾಯಕ್ಕೆ ಬರುವವರೇ ನಿಜವಾದ ಬಂಧುಗಳು. ಹಣದ ಹೊಳೆ ಹರಿಯುವಾಗ ಎಲ್ಲರೂ ಬಂಧುಗಳೇ. ಆದರೆ ವ್ಯಸನಗಳೊದಗಿದಾಗ? ಕೆಲವರು ಮಾತ್ರವೇ ಬರುತ್ತಾರಲ್ಲವೆ? ಅವರೇ ನಿಜವಾದ ಬಂಧುಗಳು.</li>
		</ol>
		<p class="text-center">ಕಷ್ಟದಲ್ಲಿ ಸಹಾಯ ಮಾಡುವವರೇ ಬಂಧುಗಳು.</p>
	</section>
	<section class="level1 numbered" epub:type="chapter" role="doc-chapter" id="id-011.27">
		<h1 class="level1-title" epub:type="title"><span class="date">ನವೆಂಬರ್ 27</span><br /><span class="num">332.</span> ಸ್ವಯಂಕೃತಾಪರಾಧದ ಫಲಗಳು</h1>
		<p class="shloka">ದಾರಿದ್ರ್ಯ ರೋಗ ದುಃಖಾನಿ ಬಂಧನ ವ್ಯಸನಾನಿ ಚ।<br />ಆತ್ಮಾಪರಾಧವೃಕ್ಷಸ್ಯ ಫಲಾನ್ಯೇತಾನಿ ದೇಹಿನಾಮ್॥</p>
		<p class="shloka-meaning">ಬಡತನ, ರೋಗ, ದುಃಖ, ಬಂಧನ ಮತ್ತು ವ್ಯಸನಗಳು—ಸಂಸಾರಿಗಳಿಗೆ ತಾವು ಮಾಡಿರುವ ಅಪರಾಧವೆಂಬ ವೃಕ್ಷದ—ಫಲಗಳು.</p>
		<p class="description">ಬೀಜಕ್ಕೆ ತಕ್ಕ ಮರ, ಮರಕ್ಕೆ ತಕ್ಕ ಫಲಗಳು. ವಿಷಬೀಜದಿಂದ ವಿಷಫಲಗಳೂ, ಸ್ವಾದುಬೀಜದಿಂದ ಸಿಹಿಹಣ್ಣುಗಳೂ ದೊರಕುತ್ತವೆಯಲ್ಲವೆ? ಪ್ರತಿಯೊಬ್ಬ ಮನುಷ್ಯನಿಗೂ ಅವನ ಜೀವನದಲ್ಲಿ ನಾನಾತರಹದ ಸುಖದುಃಖಗಳು ರೋಗರುಜಿನಾದಿಗಳು ಬರುತ್ತಲೇ ಇರುತ್ತವೆಯಲ್ಲವೆ? ಇದಾವುದೂ ದಿಢೀರ್ ಎಂದು ಸುಮ್ಮಸುಮ್ಮನೆ ಬಂದಿರುವುದಿಲ್ಲ. ಇದಕ್ಕೆಲ್ಲ ಅವನು ಮಾಡಿರುವ ಕರ್ಮಗಳೇ ಕಾರಣ. ಕಾರಣವಿಲ್ಲದೇ ಕಾರ್ಯವಿಲ್ಲ , ಬೀಜವಿಲ್ಲದೇ ವೃಕ್ಷವೂ ಇಲ್ಲ.</p>
		<p class="description">ದಾರಿದ್ರ್ಯ, ರೋಗ, ದುಃಖಗಳು, ಬಂಧನ, ತಾಪತ್ರಯಗಳು— ಇವುಗಳು ಮಾನವನಿಗೆ ಸಹಜವಾಗಿ ಬರುತ್ತಿರುತ್ತವೆ. ಇದಕ್ಕೆಲ್ಲ ಕಾರಣ, ಅವನು ಹಿಂದೆ ಮಾಡಿರುವ ಪಾಪಕರ್ಮಗಳು, ಅಪರಾಧಗಳು. ಹಿಂದಿನ ಪಾಪಕರ್ಮಗಳೆಂಬ ಮರದಿಂದ ಈಗ ಇಂಥ ಫಲಗಳು ಹುಟ್ಟಿರುತ್ತವೆ. ಮನುಷ್ಯನು ಪಾಪಕರ್ಮಗಳನ್ನು ಮಾಡಿಬಿಟ್ಟು ಸುಖ, ಸಂಪತ್ತು, ನೆಮ್ಮದಿಗಳನ್ನು ಬಯಸಿದರೆ ಸಿಕ್ಕೀತೇ? ಖಂಡಿತಾ ಇಲ್ಲ. ಪಾಪಕರ್ಮಗಳಿಂದ ದುಃಖರೋಗಾದಿಗಳೂ, ಪುಣ್ಯಕರ್ಮಗಳಿಂದ ಸುಖಶಾಂತಿಗಳೂ ದೊರಕುತ್ತವೆ. ‘ಮಾಡಿದ್ದುಣ್ಣೋ ಮಹಾರಾಯ’ ಎಂಬ ಗಾದೆಯೂ ಇದೆ.</p>
		<p class="description">ಈ ಲೋಕದಲ್ಲಿ ನಾವುಗಳು ಭಾಗ್ಯವಂತರನ್ನೂ ಕಾಣುತ್ತೇವೆ, ನತದೃಷ್ಟರನ್ನೂ ಕಾಣುತ್ತೇವೆ. ಆ ಭಾಗ್ಯವಂತರ ಸೌಭಾಗ್ಯಗಳಿಗೆ ಅವರ ಹಿಂದಿನ ಪುಣ್ಯಕರ್ಮಗಳೇ ಕಾರಣ; ಇನ್ನು ದುಃಖ, ಬಡತನ ಮುಂತಾ ದವುಗಳಿಗೆ ಅವರ ಹಿಂದಿನ ಪಾಪಕರ್ಮಗಳೇ ಕಾರಣ. ಈ ಕರ್ಮರಹಸ್ಯವನ್ನು ಅರ್ಥಮಾಡಿಕೊಂಡಾದರೂ ಮನುಷ್ಯನು ಇನ್ನು ಮುಂದಾದರೂ ಪುಣ್ಯಕರ್ಮಾನುಷ್ಠಾನತತ್ಪರನಾಗಬೇಕು ಎಂದು ಅಭಿಪ್ರಾಯ.</p>
		<p class="text-center">ಮನುಷ್ಯನು ಪಾಪಕರ್ಮಗಳನ್ನು ಮಾಡಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-011.28">
		<h1 class="level1-title" epub:type="title"><span class="date">ನವೆಂಬರ್ 28</span><br /><span class="num">333.</span> ಋಣಾನುಬಂಧನವಿದು</h1>
		<p class="shloka">ಋಣಾನುಬಂಧರೂಪೇಣ ಪಶುಪತ್ನೀಸುತಾಲಯಾಃ।<br />ಋಣಕ್ಷಯೇ ಪ್ರಣಶ್ಯಂತಿ ತತ್ರ ಕಾ ಪರಿದೇವನಾ॥</p>
		<p class="shloka-meaning">ಋಣಾನುಬಂಧರೂಪದಿಂದ ಪಶು, ಪತ್ನೀ, ಸುತ, ಆಲಯಗಳು ದೊರಕಿರುತ್ತವೆ. ಋಣವು ತೀರಿಹೋದರೆ ಅವೆಲ್ಲವೂ ನಾಶವಾಗಿಬಿಡುತ್ತವೆ. ಹೀಗಿರಬೇಕಾದರೆ ಆ ವಿಷಯದಲ್ಲಿ ದುಃಖವೇಕೆ?</p>
		<p class="description">ಈ ಪ್ರಪಂಚದಲ್ಲಿ ಪ್ರತಿಯೊಬ್ಬರ ಸಂಸಾರವೂ ವಿಚಿತ್ರವಾಗಿರುತ್ತದೆ. ಒಬ್ಬರ ಸಂಸಾರದಂತೆ ಮತ್ತೊಬ್ಬರ ಸಂಸಾರವಿರುವುದಿಲ್ಲ. ಇದಕ್ಕೆಲ್ಲ ಕಾರಣ ಅವರವರ ಹಿಂದಿನ ಜನ್ಮಜನ್ಮಾಂತರಗಳಲ್ಲಿ ಮಾಡಿರುವ ಕರ್ಮಗಳು. ಇದಕ್ಕೇ ಹೆಸರು <strong>ಋಣಾನುಬಂಧ</strong>. ಋಣ ಎಂದರೆ ಸಾಲ, ಅನುಬಂಧ ಎಂದರೆ ಸಂಬಂಧ. ಯಾರು ಎಂಥ ಸಾಲವನ್ನು ಮಾಡಿರುತ್ತಾರೆಯೋ ಅವರು ಅಂಥಾ ಕ್ರಮದ ಬಡ್ಡಿಯನ್ನು ಕಟ್ಟುತ್ತಾ ತಮ್ಮ ಸಂಸಾರಚಕ್ರವನ್ನು ನಡೆಸುತ್ತಾ ಇರುತ್ತಾರೆ. ಕಟ್ಟಬೇಕಾದ ಬಡ್ಡಿಯನ್ನೆಲ್ಲ ಕಟ್ಟಿ, ಆ ಸಾಲವನ್ನೆಲ್ಲ ತೀರಿಸಿದ ಬಳಿಕ ಆ ಲೆಕ್ಕಾಚಾರವು ಮುಗಿದುಹೋಗುತ್ತದೆಯಲ್ಲವೆ? ಇದಕ್ಕೇ ಹೆಸರು <strong>ಋಣಾನುಬಂಧ</strong>.</p>
		<p class="description">ನೂರಾರು ಗ್ರಾಹಕರು ತಮತಮಗೆ ಬೇಕಾಗುವಂತೆ ನಾನಾರೀತಿಯಲ್ಲಿ ಸಾಲವನ್ನು ಮಾಡಿ ಬ್ಯಾಂಕ್ ಗಳಿಂದ ಹಣವನ್ನು ತೆಗೆದುಕೊಂಡಿರುತ್ತಾರೆ. ಮನೆಕಟ್ಟಲು, ಆಭರಣ ಮಾಡಿಸಲು, ವಿದ್ಯಾಭ್ಯಾಸಕ್ಕಾಗಿ, ವ್ಯಾಪಾರಾಭಿವೃದ್ಧಿಗಾಗಿ ಸಾಲವನ್ನು ಮಾಡಿರುತ್ತಾರೆ. ಆ ಸಾಲವು ತೀರಿದ ಬಳಿಕ ಆ ಅಕೌಂಟ್ ಸಹ ತೀರಿಹೋಗುತ್ತದೆಯಲ್ಲವೆ? ಅದೇ ರೀತಿಯಲ್ಲಿ ಹಿಂದಿನ ಜನ್ಮಜನ್ಮಾಂತರಗಳ ಸಂಬಂಧದಿಂದ ಈ ಜನ್ಮದಲ್ಲಿ ತಂದೆ, ತಾಯಿ, ಗಂಡ, ಹೆಂಡತಿ, ಮಕ್ಕಳು, ಸೊಸೆಯರು, ಅಳಿಯಂದಿರು, ಮೊಮ್ಮಕ್ಕಳು, ಮರಿಮಕ್ಕಳು ಎಂದೆಲ್ಲಾ ಆಗಿರುತ್ತಾರೆ. ನಮ್ಮ ಅವರ ಸಾಲದ ವ್ಯವಹಾರವು ಇರುವವರೆಗೂ ಇರುತ್ತಾರೆ. ಸಾಲ ತೀರಿದ ಕೂಡಲೇ ಅವರು ಹೊರಡುತ್ತಾರೆ. ಇದಕ್ಕೆ ದುಃಖವೇಕೆ? ಬ್ಯಾಂಕ್ ಗಳಲ್ಲಿ ಸಾಲ ತೀರಿತೆಂದರೆ ಸಂತೋಷಪಡಬೇಕೇ ಹೊರತು ದುಃಖಿಸುವುದೇಕೆ?</p>
		<p class="text-center">ಪತ್ನೀಪುತ್ರಮಿತ್ರಾದಿಗಳು ಋಣಸಂಬಂಧದಿಂದ ಇರುತ್ತಾರೆ.</p>
	</section>
	<section class="level1 numbered" epub:type="chapter" role="doc-chapter" id="id-011.29">
		<h1 class="level1-title" epub:type="title"><span class="date">ನವೆಂಬರ್ 29</span><br /><span class="num">334.</span> ಇಂಥವನು ವಿಷದ ಕುಡಿಕೆಯಂತೆ</h1>
		<p class="shloka">ಪರೋಕ್ಷೇ ಕಾರ್ಯಹಂತಾರಂ ಪ್ರತ್ಯಕ್ಷೇ ಪ್ರಿಯವಾದಿನಮ್।<br />ವರ್ಜಯೇತ್ ತಾದೃಶಂ ಮಿತ್ರಂ ವಿಷಕುಂಭಂ ಪಯೋಮುಖಮ್॥</p>
		<p class="shloka-meaning">ಪರೋಕ್ಷವಾಗಿ ಕಾರ್ಯಗಳನ್ನು ಹಾಳುಮಾಡುತ್ತಾ, ಪ್ರತ್ಯಕ್ಷವಾಗಿ ಪ್ರಿಯವಾದ ಮಾತುಗಳನ್ನಾಡುವಂಥ ಮಿತ್ರರು ದುಷ್ಟರು. ಇವರು ಪಯೋಮುಖದ ವಿಷಕುಂಭದಂತೆ. ಇಂಥವರನ್ನು ದೂರದಲ್ಲೇ ಇಟ್ಟಿರಬೇಕು.</p>
		<p class="description">ಸ್ನೇಹಿತರಲ್ಲಿ ಎರಡು ವಿಧ: ನಿಜವಾಗಿಯೂ ಸಹಾಯವನ್ನು ಮಾಡುತ್ತಾ ಮಿತ್ರರನ್ನು ಎಲ್ಲ ಸಂದರ್ಭದಲ್ಲಿಯೂ ಕಾಪಾಡುವವರು ಮತ್ತು ಮಿತ್ರರಂತೆ ನಟಿಸುತ್ತಾ ಎಲ್ಲ ಕೆಲಸಗಳಿಗೂ ಕಲ್ಲು ಹಾಕುತ್ತಾ ಪ್ರಿಯವಾದ ಮಾತುಗಳನ್ನು ಆಡುತ್ತಾ ವಂಚಿಸುವವರು. ಮನುಷ್ಯನು ಇದನ್ನು ಚೆನ್ನಾಗಿ ಅರ್ಥಮಾಡಿಕೊಂಡು ಸಹೃದಯರಾದ ಯೋಗ್ಯ ಮಿತ್ರರನ್ನು ಮಾತ್ರ ಸ್ವೀಕರಿಸಬೇಕೇ ಹೊರತು ಎಲ್ಲರನ್ನೂ ಅಲ್ಲ. ಏಕೆಂದರೆ ಮಿತ್ರರಂತೆ ನಟಿಸು ವವರು ಮಿತ್ರದ್ರೋಹಿಗಳೇ ಸರಿ. ಅಂಥವರ ಲಕ್ಷಣವನ್ನು ಇಲ್ಲಿ ತಿಳಿಸಿದೆ.</p>
		<p class="description">ಪರೋಕ್ಷದಲ್ಲಿ ಕಾರ್ಯಗಳನ್ನು ನಾಶಮಾಡುವವರಿವರು. ನಮ್ಮ ಎಲ್ಲ ಪ್ರಗತಿಗಳಿಗೂ ಅಡ್ಡಿಯನ್ನೇ ಮಾಡುತ್ತಾ ಇರುತ್ತಾರೆ. ನಮ್ಮ ಪ್ರಗತಿ, ಏಳಿಗೆಯನ್ನು ಸಹಿಸದಿರುವವರಿವರು. ಆದರೆ ಇವರು ನಮ್ಮ ಮುಂದೆ ಪ್ರಿಯವಾದ ಹಾಗೂ ಸುಂದರವಾದ ಮಾತುಗಳನ್ನಾಡುತ್ತಾರೆ. ಹಿಂದೆ ಶತ್ರುಗಳಾಗಿ, ಮುಂದೆ ಮಿತ್ರರಂತೆ ನಟಿಸುವ ಧೂರ್ತರಿವರು. ಇಂಥವರು ಪಯೋಮುಖದ ವಿಷಕುಂಭದಂತಿರುತ್ತಾರೆ, ಎಚ್ಚರಿಕೆ.</p>
		<p class="description">ಪಯೋಮುಖವೆಂದರೆ, ಹಾಲಿನ ಮುಖ; ಕೊಡದ ಭರ್ತಿ ತುಂಬಿರುವುದು ಬರೀ ವಿಷ. ಹೆಸರೇ ವಿಷಕುಂಭ, ವಿಷದ ಕೊಡ. ಆದರೆ ಮೇಲೆ ಹೊರಗಡೆಯಲ್ಲಿ ಕಂಠದಲ್ಲಿ ಕಾಣಿಸುತ್ತಿರುವುದು ಮಾತ್ರ ಹಾಲು. ಈ ವಿಷಕುಂಭವನ್ನು ಮೂಸಿಯೂ ನೋಡಬಾರದಲ್ಲವೆ? ಅದರಂತೆ ನಟನೆಯ ಮಿತ್ರರನ್ನು ದೂರಮಾಡಬೇಕು. ನಿಜವಾಗಿಯೂ ಪ್ರೀತಿಯಿಲ್ಲ ದಿದ್ದರೂ, ಪ್ರೀತಿಯಿರುವಂತೆ ಮಾತನಾಡುವ ಇಂಥ ಮಿತ್ರರ ಸಹವಾಸ ಬೇಡವೇ ಬೇಡ.</p>
		<p class="text-center">ಪರೀಕ್ಷಿಸಿದ ನಂತರವೇ ಮಿತ್ರರನ್ನು ಸ್ವೀಕರಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-011.30">
		<h1 class="level1-title" epub:type="title"><span class="date">ನವೆಂಬರ್ 30</span><br /><span class="num">335.</span> ಯಾರನ್ನು ಏತರಿಂದ ಗೆಲ್ಲಬೇಕು?</h1>
		<p class="shloka">ಲುಬ್ಧಮರ್ಥೇನ ಗೃಹ್ಣೀಯಾತ್ ಕ್ರುದ್ಧಮಂಜಲಿಕರ್ಮಣಾ।<br />ಮೂರ್ಖಂ ಛಂದಾನುರೋಧೇನ ಯಥಾರ್ಥೇನ ಚ ಪಂಡಿತಮ್॥</p>
		<p class="shloka-meaning">ಲೋಭಿಯನ್ನು ಹಣದಿಂದಲೂ, ಕ್ರುದ್ಧನನ್ನು ಕೈಜೋಡಿಸಿಕೊಂಡು ವಿನಯದಿಂದಲೂ, ಮೂರ್ಖನನ್ನು ಅವನ ಇಷ್ಟದಂತೆ ವರ್ತಿಸುವುದರಿಂದಲೂ, ಪಂಡಿತನನ್ನು ಯಥಾರ್ಥಜ್ಞಾನದಿಂದಲೂ ಒಲಿಸಿಕೊಳ್ಳಬೇಕು.</p>
		<p class="description">ಈ ಪ್ರಪಂಚದಲ್ಲಿ ನಾನಾರೀತಿಯ, ನಾನಾ ಸಂಸ್ಕಾರ ಸ್ವಭಾವದ ಜನಗಳು ಇರುತ್ತಾರೆ. ಅವರುಗಳನ್ನೆಲ್ಲ ನಾಲ್ಕಾಗಿ ವಿಂಗಡಿಸಿ ಅಂಥವರನ್ನು ಒಲಿಸಿಕೊಳ್ಳುವ ವಿಧಾನವನ್ನು ಇಲ್ಲಿ ತಿಳಿಸಿರುತ್ತದೆ:</p>
		<ol>
			<li><strong>ಲೋಭಿಯನ್ನು ಹಣದಿಂದ</strong>—ಹಣ, ಹಣ ಎಂದು ಸದಾ ಹಣಕ್ಕಾಗಿಯೇ ಬದುಕಿರುವವನು. ಇವನಿಗೆ ನೀತಿ, ಧರ್ಮ, ನ್ಯಾಯ ಯಾವುದೂ ಬೇಡ. ಇಂಥವನನ್ನು ಹಣದಿಂದಲೇ ಒಲಿಸಿಕೊಳ್ಳಬೇಕು.</li>
			<li><strong>ಕ್ರುದ್ಧನನ್ನು ಅಂಜಲಿ ಕರ್ಮದಿಂದ</strong>—ಕೋಪಕ್ಕೆ ವಶನಾಗಿದ್ದು, ಧೂರ್ತನಾಗಿರುವ ದುಷ್ಟನನ್ನು ಅಂಜಲಿಬದ್ಧನಾಗಿ ನಮಸ್ಕರಿಸಿದರೆ ಅವನು ಒಲಿದುಬಿಡುತ್ತಾನೆ. ಕೋಪಿಷ್ಠನನ್ನು ವಿನಯದಿಂದ, ನಮಸ್ಕಾರದಿಂದ ಶಾಂತನನ್ನಾಗಿ ಮಾಡಿಕೊಳ್ಳಬಹುದಲ್ಲವೆ?</li>
			<li><strong>ಮೂರ್ಖನನ್ನು ಅವನ ಇಷ್ಟದಂತೆ ವರ್ತಿಸುವುದರಿಂದ</strong>—ಒಲಿಸಿಕೊಳ್ಳಬೇಕು. ಯಾರ ಮಾತನ್ನೂ ಕೇಳದೇ ಸ್ವತಃ ಬುದ್ಧಿವಂತನೂ ಆಗದಿರುವ ಹಠಸ್ವಭಾವದ ಮೂರ್ಖನನ್ನು ಅವನ ದಾರಿಯಲ್ಲಿಯೇ ಹೋಗಿ ಸುಲಭವಾಗಿ ಒಲಿಸಿಕೊಳ್ಳಬೇಕು. ಏಕೆಂದರೆ ಆ ಮೂರ್ಖಶಿಖಾಮಣಿಯು ತಾನೇ ಸರ್ವಜ್ಞನಂತೆ ವರ್ತಿಸುತ್ತಾನೆ.</li>
			<li><strong>ಪಂಡಿತನನ್ನು ಯಥಾರ್ಥದಿಂದ</strong>—ಹೆಸರೇ ಹೇಳುವಂತೆ ಇವನು ಪಂಡಿತ. ಇವನು ವಿವೇಕಿ ಹಾಗೂ ಬುದ್ಧಿವಂತ, ಜಾಣ. ಇವನಿಗೆ ಹಣ, ಕೀರ್ತಿ, ನಮಸ್ಕಾರ—ಯಾವುದೂ ಮುಖ್ಯವಲ್ಲ. ಇವನಿಗೆ ಸತ್ಯಾಂಶವನ್ನು ತಿಳಿಸಿಬಿಟ್ಟರೆ ಸಾಕು, ಪಂಡಿತನೂ ಬುದ್ಧಿವಂತನೂ ಆದ ಇಂಥವನು ಸುಲಭವಾಗಿ ನಮಗೆ ವಶನಾಗಿಬಿಡುತ್ತಾನೆ.</li>
		</ol>
		<p class="text-center">ಕೋಪಿಷ್ಠನನ್ನು ಪ್ರೀತಿಯಿಂದ ಗೆಲ್ಲಬೇಕು.</p>
	</section>
</body>
</html>
