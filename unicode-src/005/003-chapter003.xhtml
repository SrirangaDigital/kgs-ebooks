<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸುಭಾಷಿತ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-003.01">
		<h1 class="level1-title" epub:type="title"><span class="date">ಮಾರ್ಚ್ 1</span><br /><span class="num">61.</span> ವಿದ್ಯೆಯೇ ನಿಜವಾದ ಭೂಷಣ</h1>
		<p class="shloka">ವಿದ್ಯಾಸಮಂ ನಾಸ್ತಿ ಶರೀರಭೂಷಣಂ<br /> ಮಾತಾಸಮಂ ನಾಸ್ತಿ ಶರೀರಪೋಷಣಮ್।<br />ನಿದ್ರಾಸಮಂ ನಾಸ್ತಿ ಶರೀರತೋಷಣಂ<br /> ಚಿಂತಾಸಮಂ ನಾಸ್ತಿ ಶರೀರಶೋಷಣಮ್॥</p>
		<p class="shloka-meaning">ವಿದ್ಯೆಗೆ ಸಮನಾದ ಶರೀರಭೂಷಣವು ಬೇರೊಂದಿಲ್ಲ, ತಾಯಿಗೆ ಸಮನಾದ ಪೋಷಣೆಯು ಬೇರೊಂದಿಲ್ಲ, ನಿದ್ರೆಗೆ ಸಮನಾದ ತೋಷಣವು ಬೇರೊಂದಿಲ್ಲ, ಚಿಂತೆಗೆ ಸಮನಾದ ಶೋಷಣವೂ ಬೇರೊಂದಿಲ್ಲ.</p>
		<p class="description">ಶರೀರವು ಪಂಚಭೂತಗಳ ಕಾರ್ಯ, ಮಾಂಸಪಿಂಡಾತ್ಮಕವಾದದ್ದು. ಇದಕ್ಕೆ ಚಿನ್ನ ವಜ್ರದ ಅನೇಕ ಭೂಷಣಗಳಿರಬಹುದು. ಆದರೆ ನಿಜವಾದ <strong>ಆಭರಣ</strong>ವೆಂದರೆ <strong>ವಿದ್ಯೆ</strong>ಯೊಂದೇ. ವಿದ್ಯಾವಂತನಾಗಿದ್ದರೆ ಅಂಥವನಿಗೆ ವಿದ್ಯೆಗಿಂತ ಬೇರೆಯಾದ ಯಾವ ಆಭರಣಗಳೂ ಬೇಕಾಗಿಲ್ಲ. ವಿದ್ಯೆಯಿಂದಲೇ ಅವನ ಸೌಂದರ್ಯವು ಹೆಚ್ಚುತ್ತದೆ.</p>
		<p class="description"><strong>ತಾಯಿ</strong>ಯೇ ನಿಜವಾದ <strong>ಪೋಷಣ</strong>ವು. ಹಣ್ಣು ತರಕಾರಿಗಳೂ ಶರೀರಕ್ಕೆ ಪೋಷಣವೇ ಆದರೂ ತಾಯಿಯ ಪ್ರೀತಿ ವಾತ್ಸಲ್ಯಗಳಿಂದ ಶರೀರವು ಪುಷ್ಟವಾಗಿ ಬೆಳೆಯುತ್ತದೆ. ಪ್ರೇಮಮಯಿಯಾದ ತಾಯಿಗಿಂತ ಹೆಚ್ಚಿನ ಪೋಷಣವು ಶರೀರಕ್ಕೆ ಬೇರೊಂದಿಲ್ಲ.</p>
		<p class="description"><strong>ನಿದ್ರೆ</strong>ಗೆ ಸಮನಾದ <strong>ತೋಷಣ</strong>ವು ಬೇರೊಂದಿಲ್ಲ. ತೋಷಣವೆಂದರೆ ತುಷ್ಟಿಯನ್ನು, ಸಂತೋಷವನ್ನು, ನೆಮ್ಮದಿಯನ್ನು ಕೊಡುವ ವಸ್ತು. ಚೆನ್ನಾಗಿ ನಿದ್ರೆಯನ್ನು ಮಾಡಿದರೆ ಶರೀರವು ಆರೋಗ್ಯವಾಗಿರುತ್ತದೆಯಲ್ಲವೆ? ನಿದ್ರೆ ಮಾಡದೇ ಹೋದರೆ ಶರೀರಕ್ಕೆ ಆರಾಮ್ ಎನಿಸುವುದಿಲ್ಲ.</p>
		<p class="description"><strong>ಚಿಂತೆ</strong>ಗೆ ಸಮನಾದ <strong>ಶೋಷಣ</strong>ವು ಬೇರೊಂದಿಲ್ಲ. ಶೋಷಣವೆಂದರೆ ಒಣಗಿಸುವುದು, ಬತ್ತಿಸುವುದು, ಬೆಂಡುಮಾಡುವುದು. ಚಿಂತೆಯಿಂದ ಶರೀರವು ಒಣಗಿ ಸೊರಗಿಹೋಗಿಬಿಡುತ್ತದೆ. ಚಿಂತೆಯೆಂಬುದು ಮಾನವನನ್ನು ಹಣ್ಣು ಮಾಡಿಬಿಡುತ್ತದೆ. ಚಿಂತೆಯಿಂದ ಮಾನವನ ಆರೋಗ್ಯವು ಹಾಳಾಗಿ ಹೋಗುತ್ತದೆ. ಚಿಂತೆಯೇ ಮುಪ್ಪು!</p>
		<p class="text-center">ಮಾನವರಿಗೆ ವಿದ್ಯೆಯೇ ಭೂಷಣವು.</p>
	</section>
	<section class="level1 numbered" epub:type="chapter" role="doc-chapter" id="id-003.02">
		<h1 class="level1-title" epub:type="title"><span class="date">ಮಾರ್ಚ್ 2</span><br /><span class="num">62.</span> ಸತ್ಯಶೀಲಗಳ ಮಹತ್ತ್ವ</h1>
		<p class="shloka"> ಸತ್ಯೇನ ರಕ್ಷ್ಯತೇ ಧರ್ಮಃ ವಿದ್ಯಾ ಯೋಗೇನ ರಕ್ಷ್ಯತೇ।<br /> ಶೀಲಯಾ ರಕ್ಷ್ಯತೇ ರೂಪಂ ಕುಲಂ ವೃತ್ತೇನ ರಕ್ಷ್ಯತೇ॥</p>
		<p class="shloka-meaning">ಸತ್ಯವು ಧರ್ಮವನ್ನೂ, ಯೋಗವು ವಿದ್ಯೆಯನ್ನೂ, ಶೀಲವು ರೂಪವನ್ನೂ, ವೃತ್ತವು ಕುಲವನ್ನೂ ರಕ್ಷಿಸುತ್ತದೆ.</p>
		<p class="description">ಧರ್ಮವೆಂದರೆ ಎಲ್ಲರಿಗೂ ಸುಖಶಾಂತಿಗಳನ್ನುಂಟುಮಾಡುವಂಥ ಸದನುಷ್ಠಾನ. ಧರ್ಮವೆಂದರೇ ಶ್ರೇಯಸ್ಕರವಾದದ್ದು. ಸ್ನಾನ, ಸಂಧ್ಯಾ ಪೂಜಾ, ಜಪ, ದಾನ, ತಪಸ್ಸು, ಪ್ರೀತಿ, ಧ್ಯಾನ—ಎಲ್ಲವೂ ಧರ್ಮದ ಬೇರೆಬೇರೆಯ ರೂಪಗಳೇ. ಈ ಧರ್ಮವು ಸತ್ಯದಿಂದ ರಕ್ಷಿಸಲ್ಪಡುತ್ತದೆ. ಧರ್ಮವನ್ನು ಮಾಡುವವನು ಜೊತೆಯಲ್ಲಿ ಸತ್ಯವಂತನಾಗಿದ್ದರೆ ಆ ಧರ್ಮಕ್ಕೆ ಶಕ್ತಿ, ಪುಷ್ಟಿ, ಸಾಮರ್ಥ್ಯಗಳು ಸೇರಿಕೊಳ್ಳುತ್ತವೆ. ಸತ್ಯವಿಲ್ಲದ ಧರ್ಮವು ದುರ್ಬಲವಾಗಿಬಿಡುತ್ತದೆ.</p>
		<p class="description">ವಿದ್ಯಾ ಎಂದರೆ ಜ್ಞಾನ. ಮನುಷ್ಯನನ್ನು ಗೌರವದಿಂದ ಮೆರೆಸುವಂಥದ್ದೇ ವಿದ್ಯೆ. ವಿದ್ಯಾವಂತನಿಗೆ ಎಲ್ಲೆಲ್ಲೂ ಗೌರವಗಳು. ಇಂಥ ವಿದ್ಯೆಯನ್ನು ಯೋಗವು ರಕ್ಷಿಸುತ್ತದೆ. ಯೋಗವೆಂದರೆ ಅಭ್ಯಾಸ. ಅಭ್ಯಾಸವಿದ್ದರೇ ಅಲ್ಲವೆ, ವಿದ್ಯೆಯು ಮೆರೆಯುವುದು?</p>
		<p class="description">ಮನುಷ್ಯನು ರೂಪವಂತನಾಗಿದ್ದರೆ ಅಂಥವನನ್ನು ಎಲ್ಲರೂ ಪ್ರೀತಿಸುತ್ತಾರೆ. ರೂಪವೇ ಮಾನವನಿಗೆ ದೈವದತ್ತವಾದ ಸಂಪತ್ತು. ರೂಪಕ್ಕೆ ಶೀಲವೂ ಸೇರಿಬಿಟ್ಟರೆ ಹಾಲಿನಲ್ಲಿ ಜೇನು ಸೇರಿದಂತೆ. ಶೀಲವೆಂದರೆ ಸ್ವಚ್ಛವಾದ ಚಾರಿತ್ರ್ಯ. ಶೀಲವಿಲ್ಲದ ರೂಪಕ್ಕೆ ಬೆಲೆಯಿರುವುದಿಲ್ಲ. ಶೀಲವಂತನಾಗಿದ್ದು ರೂಪವಂತನೂ ಆಗಿಬಿಟ್ಟರೆ ಅವನೇ ಭಗವಂತ.</p>
		<p class="description">ಇನ್ನು ಕುಲ. ಕುಲವೆಂದರೆ ವಂಶ. ಸತ್ ಕುಲದಲ್ಲಿ ಹುಟ್ಟಿದ್ದಾನೆಂದರೇ ಸಾಕು. ಆತನನ್ನು ಎಲ್ಲರೂ ಗೌರವಿಸುತ್ತಾರೆ. ಜೊತೆಗೆ ಒಳ್ಳೆಯ ಆಚಾರವೂ ಸೇರಿಬಿಟ್ಟರೆ ಇನ್ನು ಕೇಳಬೇಕೆ? ಸದಾಚಾರಸಂಪನ್ನನಾಗಿ ಸಾತ್ತ್ವಿಕನಾಗಿರುವ ಸತ್ ಕುಲಪ್ರಸೂತನಾದವನನ್ನು ಸಮಾಜವು ಗೌರವಿಸುವುದರಲ್ಲಿ ಆಶ್ಚರ್ಯವೇನಿಲ್ಲ.</p>
		<p class="text-center">ಸತ್ಯಶೀಲಗಳೇ ಮಾನವರಿಗೆ ನಿಜವಾದ ಸಂಪತ್ತು.</p>
	</section>
	<section class="level1 numbered" epub:type="chapter" role="doc-chapter" id="id-003.03">
		<h1 class="level1-title" epub:type="title"><span class="date">ಮಾರ್ಚ್ 3</span><br /><span class="num">63.</span> ಈ ನಾಲ್ಕೂ ದುರ್ಲಭ!</h1>
		<p class="shloka">ದಾನಂ ಪ್ರಿಯವಾಕ್ಸಹಿತಂ ಜ್ಞಾನಮಗರ್ವಂ ಕ್ಷಮಾನ್ವಿತಂ ಶೌರ್ಯಂ।<br />ತ್ಯಾಗಸಹಿತಂ ಚ ವಿತ್ತಂ ದುರ್ಲಭಮೇತಚ್ಚತುಷ್ಟಯಂ ಲೋಕೇ॥</p>
		<p class="shloka-meaning">ಪ್ರಿಯವಾಗಿ ಮಾತನಾಡುತ್ತಾ ದಾನಮಾಡಬೇಕು, ಗರ್ವವಿಲ್ಲದೆ ವಿದ್ಯಾವಂತನಾಗಿರಬೇಕು, ಕ್ಷಮಾಗುಣಸಂಪನ್ನನಾಗಿ ಶೂರನಾಗಿರಬೇಕು, ಮತ್ತು ತನ್ನ ಸಂಪತ್ತನ್ನು ಸತ್ ಪಾತ್ರಕ್ಕೆ ಸಂತೋಷವಾಗಿ ದಾನಮಾಡಬೇಕು.</p>
		<ol>
			<li><strong>ಪ್ರಿಯವಾಕ್ ಸಹಿತಂ ದಾನಮ್</strong>—ಪ್ರಿಯವಾದ ಮಾತಿನಿಂದ ಕೂಡಿರುವ ದಾನವು ದುರ್ಲಭ. ಪ್ರೀತಿಯಿಂದ ಮಾತನಾಡಿಸುತ್ತಾ ಸಂತೋಷವಾಗಿ ದಾನಮಾಡುವಂಥ ಪುಣ್ಯಾತ್ಮರು ಈ ಲೋಕದಲ್ಲಿ ಅತ್ಯಂತ ವಿರಳರೆಂದೇ ಹೇಳಬೇಕು.</li>
			<li><strong>ಅಗರ್ವಂ ಜ್ಞಾನಮ್</strong>—ಗರ್ವವಿಲ್ಲದ ವಿದ್ಯೆಯು ದುರ್ಲಭ. ಈ ವಿಶಾಲ ಪ್ರಪಂಚದಲ್ಲಿ ವಿದ್ಯಾವಂತರು ಬಹಳ ಜನಗಳು ಇರುತ್ತಾರೆ. ಅವರ ಪಾಂಡಿತ್ಯ, ಶಾಸ್ತ್ರಜ್ಞಾನ, ಪ್ರವಚನಚಾತುರ್ಯ, ಮೇಧಾಸಾಮರ್ಥ್ಯಗಳು ಅದ್ಭುತ! ಆದರೆ ಗರ್ವವಿಲ್ಲದ ಪಂಡಿತರು ಈ ಲೋಕದಲ್ಲಿ ಅತ್ಯಂತ ದುರ್ಲಭರೇ ಎಂದು ಹೇಳಬಹುದು.</li>
			<li><strong>ಕ್ಷಮಾನ್ವಿತಂ ಶೌರ್ಯಮ್</strong>—ಕ್ಷಮಾಗುಣದಿಂದ ಕೂಡಿರುವ ಶೌರ್ಯವೂ ದುರ್ಲಭ! ಶೂರರಾಗಿ ಧೀರರಾಗಿ ವೀರರಾಗಿ ಪರಾಕ್ರಮಶಾಲಿಗಳಾಗಿ ಜಟ್ಟಿಗಳೆಂದು ಪ್ರಸಿದ್ಧರಾದ ಜನಗಳು ಅನೇಕರು ಇರುತ್ತಾರೆ. ಆದರೆ ಕ್ರೌರ್ಯವಿಲ್ಲದ ಕ್ಷಮಾಗುಣಸಂಪನ್ನರಾದ ಶೂರರೂ ದುರ್ಲಭರೇ.</li>
			<li><strong>ತ್ಯಾಗಸಹಿತಂ ವಿತ್ತಮ್</strong>—ತ್ಯಾಗಸಮೇತವಾದ ಸಂಪತ್ತೂ ದುರ್ಲಭ! ಹಣವಂತರೂ ಶ್ರೀಮಂತರೂ ಈ ಪ್ರಪಂಚದಲ್ಲಿ ಲಕ್ಷಗಟ್ಟಲೆ ಇದ್ದಾರೆ. ತಮ್ಮ ಮೋಜಿಗಾಗಿ ಲಕ್ಷಗಟ್ಟಲೆ ಹಣವನ್ನು ಖರ್ಚು ಮಾಡುವವರೂ ಇದ್ದಾರೆ. ಆದರೆ ಈ ಶ್ರೀಮಂತರು ದಾನಧರ್ಮಗಳನ್ನು ಮಾತ್ರ ಇತರರಿಗೆ ಮಾಡರು. ದಾನಿಗಳಾದ, ತ್ಯಾಗಿಗಳಾದ, ಉದಾರಿಗಳಾದ ಶ್ರೀಮಂತರೂ ಈ ಲೋಕದಲ್ಲಿ ದುರ್ಲಭರೇ ಎಂದು ಹೇಳಬೇಕು.</li>
		</ol>
		<p class="text-center">ತನ್ನ ಹಣವನ್ನು ಸತ್ ಪಾತ್ರಕ್ಕೆ ದಾನಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.04">
		<h1 class="level1-title" epub:type="title"><span class="date">ಮಾರ್ಚ್ 4</span><br /><span class="num">64.</span> ಇವನೇ ಸಮ್ಯಗ್ದರ್ಶಿ</h1>
		<p class="shloka"> ಮಾತೃವತ್ ಪರದಾರೇಷು ಪರದ್ರವ್ಯೇಷು ಲೋಷ್ಟವತ್।<br /> ಆತ್ಮವತ್ ಸರ್ವಭೂತೇಷು ಯಃ ಪಶ್ಯತಿ ಸ ಪಶ್ಯತಿ॥</p>
		<p class="shloka-meaning">ಬೇರೆಯವರ ಪತ್ನಿಯರುಗಳನ್ನು ತಾಯಿಯಂತೆಯೂ, ಇತರರ ಪದಾರ್ಥಗಳನ್ನು ಮಣ್ಣಿನ ಮುದ್ದೆಯಂತೆಯೂ, ಎಲ್ಲ ಮನುಷ್ಯರನ್ನೂ ತನ್ನಂತೆಯೂ ಯಾವಾತನು ಕಾಣುತ್ತಾನೆಯೋ ಅವನೇ ಜ್ಞಾನಿಯು.</p>
		<p class="description">ಜ್ಞಾನಿಯೆಂದರೆ ಸರಿಯಾಗಿ ತತ್ತ್ವವನ್ನು ಬಲ್ಲವನು. ಇವನೇ ಸಮ್ಯಗ್ ದರ್ಶಿ.</p>
		<ol>
			<li><strong>ಪರದಾರೇಷು ಮಾತೃವತ್</strong>—ಬೇರೆಯವರ ಪತ್ನಿಯರಲ್ಲಿ ತಾಯಿಯ ಭಾವನೆಯನ್ನು ಮಾಡಬೇಕು. ತನ್ನ ಪತ್ನಿಯನ್ನು ಬಿಟ್ಟು ಉಳಿದ ಯಾವುದೇ ಸ್ತ್ರೀಯರನ್ನು ಕಂಡಾಗ ಅವರಲ್ಲಿ ತನಗೆ ಜನ್ಮಕೊಟ್ಟಿರುವ ತಾಯಿಯ ಬುದ್ಧಿಯು ಬರಬೇಕು. ತನ್ನ ಕಣ್ಣುಗಳ ಮುಂದೆ ಓಡಾಡುವ ತರುಣಿಯು ಎಷ್ಟೇ ಸುಂದರಿಯಾಗಿದ್ದರೂ ಅವಳನ್ನು ತಾಯಿಯೆಂದೇ ಭಾವಿಸಬೇಕು. ಎಂಥ ಕಾಮುಕನಿಗೂ ತನ್ನ ತಾಯಿಯಲ್ಲಿ ಕಾಮುಕ ಬುದ್ಧಿಯು ಉಂಟಾಗಲಾರದಷ್ಟೆ?</li>
			<li><strong>ಪರದ್ರವ್ಯೇಷು ಲೋಷ್ಟವತ್</strong>—ಪರರ ದ್ರವ್ಯಗಳನ್ನು ಕಂಡಾಗ ಅವುಗಳಲ್ಲಿ ಮಣ್ಣಿನ ಮುದ್ದೆ—ಎನ್ನುವ ಭಾವನೆಯು ಸಹಜವಾಗಿ ಬರಬೇಕು. ಪರರಿಗೆ ಸೇರಿದ, ಅಂದರೆ ತನ್ನದಲ್ಲದ ಯಾವುದೇ ವಸ್ತುವನ್ನು ಕಂಡರೂ—ಅದು ಚಿನ್ನದ ಸರವಾಗಿರಬಹುದು, ಬೆಳ್ಳಿಯ ತಂಬಿಗೆಯಾಗಿರಬಹುದು, ಅಥವಾ ಹಣವೇ ಆಗಿರಬಹುದು—ಅದು ಮಣ್ಣಿನ ಮುದ್ದೆಗೆ ಸಮಾನವೇ ಎಂಬ ಬುದ್ಧಿಯು ಸಹಜವಾಗಿ ಬರಬೇಕು. ಅದನ್ನು ಕಳ್ಳತನಮಾಡಬೇಕೆಂಬ ಬುದ್ಧಿಯು ಕನಸಿನಲ್ಲಿಯೂ ಬರಬಾರದು.</li>
			<li><strong>ಆತ್ಮವತ್ ಸರ್ವಭೂತೇಷು</strong>—ತನ್ನಂತೆ ಸರ್ವಪ್ರಾಣಿಗಳನ್ನೂ, ಸಕಲ ಮಾನವರನ್ನೂ ಕಾಣುವಂತಾಗಬೇಕು. ಯಾರನ್ನೂ ನಿಂದಿಸದೆ, ಯಾರನ್ನೂ ದ್ವೇಷಿಸದೆ ಎಲ್ಲರನ್ನೂ ಪ್ರೀತಿಸಬೇಕು. ತನ್ನಂತೆ ಪರರನ್ನು ಪ್ರೀತಿಯಿಂದ ಕಾಣಬೇಕು. ಹೀಗೆ ತನ್ನ ಜೀವನವನ್ನು ಸಾಗಿಸುವವನೇ ಮಹಾತ್ಮನು. ಇವನೇ ಆತ್ಮಜ್ಞಾನಿಯೂ ಹೌದು.</li>
		</ol>
		<p class="text-center">ಮನುಷ್ಯನು ಎಲ್ಲರನ್ನೂ ಪ್ರೀತಿಯಿಂದ ಕಾಣಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.05">
		<h1 class="level1-title" epub:type="title"><span class="date">ಮಾರ್ಚ್ 5</span><br /><span class="num">65.</span> ದೂರದಲ್ಲಿದ್ದರೇ ಗೌರವ</h1>
		<p class="shloka"> ದೂರಸ್ಥೋ ಜ್ಞಾಯತೇ ಸರ್ವಃ ಪರ್ವತೇ ಜ್ವಲನಾದಿವತ್।<br /> ಚೂಡಾಮಣಿಃ ಶಿರಃಸ್ಥೋಽಪಿ ದೃಶ್ಯತೇ ನ ಸ್ವಚಕ್ಷುಷಾ॥</p>
		<p class="shloka-meaning">ಎಂಥವನೇ ಆಗಲಿ, ದೂರದಲ್ಲಿದ್ದಾಗ ಮಾತ್ರವೇ ಅಂಥವನನ್ನು ಜನಗಳು ಗುರುತಿಸುತ್ತಾರೆ. ಬೆಟ್ಟದಲ್ಲಿ ಬೆಂಕಿಯು ಕಾಣಿಸಿದಾಗ ಅದನ್ನು ಎಲ್ಲರೂ ನೋಡುತ್ತಾರಲ್ಲವೆ? ಹತ್ತಿರದಲ್ಲೇ ಇದ್ದರೆ ಅಂಥವನಿಗೆ ಬೆಲೆ ಬರುವುದಿಲ್ಲ. ಚೂಡಾಮಣಿಯು ತನ್ನ ತಲೆಯಲ್ಲೇ ಇದ್ದಾಗ ಅದನ್ನು ತಮ್ಮ ಕಣ್ಣುಗಳಿಂದ ಯಾರೂ ತಾವೇ ನೋಡಲಾರರಲ್ಲವೆ?</p>
		<p class="description">ಮನುಷ್ಯನು ಭಗವಂತನ ವಿಭೂತಿ. ಮನುಷ್ಯನಿಗೆ ಭಗವಂತನು ನೂರಾರು ವಿಧವಾದ ಅದ್ಭುತಶಕ್ತಿಗಳನ್ನು ಕರುಣಿಸಿರುತ್ತಾನೆ. ಇಂಥ ಅಸಾಧಾರಣ ಗುಣಗಳಿಂದ ಕೂಡಿದ್ದರೂ ಇಂಥ ಮನುಷ್ಯನು ಜೊತೆಯಲ್ಲಿಯೇ ಇದ್ದುಬಿಟ್ಟರೆ ಅಂಥವನಿಗೆ ಗೌರವವಾಗಲಿ, ಸ್ಥಾನಮಾನಗಳಾಗಲಿ, ಬೆಲೆಯಾಗಲಿ ಸಿಗುವುದಿಲ್ಲ. ವಿದ್ಯಾವಂತನಾಗಿದ್ದರೂ, ಕಲಾನಿಪುಣನಾಗಿದ್ದರೂ, ಮಹಾಮೇಧಾವಿಯಾಗಿದ್ದರೂ ಅವನಿಗೆ ಗೌರವವು ದೊರಕಬೇಕಾದರೆ ಅವನು ದೂರದಲ್ಲಿದ್ದರೆ ಮಾತ್ರ. ಅವನು ತನ್ನ ಕುಟುಂಬದವರೊಂದಿಗೇ ಇದ್ದುಬಿಟ್ಟರೆ ಅವನಿಗೆ ಅಷ್ಟೊಂದು ಬೆಲೆಯು ಇರುವುದಿಲ್ಲ. ಸುಪ್ರಸಿದ್ಧನಾದ ವೈದ್ಯನಿಗೆ ಅವನ ಕುಟುಂಬದಲ್ಲಿ ಅಷ್ಟೊಂದು ಗೌರವವಿರುವುದಿಲ್ಲ. ಪರ್ವತದಲ್ಲಿ ಬೆಂಕಿಯು ಕಾಣಿಸಿದಾಗ ಅದನ್ನು ಎಲ್ಲರೂ ಆಶ್ಚರ್ಯದಿಂದ ನೋಡುತ್ತಾರೆ. ಆದರೆ ತಮ್ಮ ಅಡುಗೆಮನೆಯಲ್ಲಿಯೇ ಇರುವ ಬೆಂಕಿಯನ್ನು?</p>
		<p class="description">ಇದಕ್ಕೊಂದು ದೃಷ್ಟಾಂತ: ಚೂಡಾಮಣಿಯೆಂದರೆ ಎಲ್ಲರಿಗೂ ಸಂತೋಷ. ಮತ್ತೊಬ್ಬರ ತಲೆಯಲ್ಲಿ ಇದ್ದರೆ ಅಂಥ ಚೂಡಾಮಣಿಯನ್ನು ಎಲ್ಲರೂ ಆಶ್ಚರ್ಯದಿಂದ ನೋಡುತ್ತಾರೆ. ಆದರೆ ಅದೇ ಚೂಡಾಮಣಿ ತನ್ನ ತಲೆಯಲ್ಲಿಯೇ ಇದ್ದರೂ ಅದನ್ನು ತಾನೇ ನೋಡಲಾಗುವುದಿಲ್ಲ. ಯಾವುದೇ ಆಭರಣವಾದರೂ ಅದನ್ನು ಬೇರೊಬ್ಬರು ಧರಿಸಿದ್ದಾಗ ಮತ್ತೊಬ್ಬರು ನೋಡಿ ಸಂತೋಷಪಡುತ್ತಾರಲ್ಲವೆ? ಅಂತೂ ಯಾವುದೇ ಅಮೂಲ್ಯ ವಸ್ತು ದೂರದಲ್ಲಿದ್ದಾಗಲೇ ಅದಕ್ಕೆ ಗೌರವವು ದೊರಕುತ್ತದೆ.</p>
		<p class="text-center">ಮಾನಮರ್ಯಾದೆಯಿಂದ ಮಾನವರು ಬಾಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.06">
		<h1 class="level1-title" epub:type="title"><span class="date">ಮಾರ್ಚ್ 6</span><br /><span class="num">66.</span> ಯಾರಿಗೆ ಯಾವುದು ಭಾರ?</h1>
		<p class="shloka">ಭಾರೋಽವಿವೇಕಿನಃ ಶಾಸ್ತ್ರಂ ಭಾರೋ ಜ್ಞಾನಂ ಚ ರಾಗಿಣಃ।<br />ಅಶಾಂತಸ್ಯ ಮನೋ ಭಾರೋ ಭಾರೋಽನಾತ್ಮವಿದೋ ವಪುಃ॥</p>
		<p class="shloka-meaning">ದಡ್ಡನಿಗೆ ಶಾಸ್ತ್ರವೇ ಭಾರ, ರಾಗವುಳ್ಳವನಿಗೆ ಜ್ಞಾನವೇ ಭಾರ, ಅಶಾಂತನಿಗೆ ಮನಸ್ಸೇ ಭಾರ, ಅಜ್ಞಾನಿಗೆ ತನ್ನ ಶರೀರವೇ ಭಾರವು.</p>
		<p class="description">ಮನುಷ್ಯನಿಗೆ ತನಗೆ ಇಷ್ಟವಾದ ಹಾಗೂ ಬೇಕಾದ ವಸ್ತುಗಳಾಗಿಬಿಟ್ಟರೆ ಅವು ಭಾರವೆನಿಸುವುದಿಲ್ಲ. ಅದು ಅವನಿಗೆ ಅರ್ಥವಾಗದೇ ಹೋದರೆ, ಅಥವಾ ಬೇಡವಾಗದೇ ಹೋದರೆ ಮಾತ್ರ ಆಗ ಅದು ಭಾರವಾದಂತೆ ತೋರಬಹುದು. ಉದಾಹರಣೆಗೆ:</p>
		<ol>
			<li><strong>ಅವಿವೇಕಿನಃ ಶಾಸ್ತ್ರಂ ಭಾರಃ</strong>—ದಡ್ಡನಿಗೆ ಶಾಸ್ತ್ರವು ಭಾರ. ಶಾಸ್ತ್ರಜ್ಞರಿಗೆ ಶಾಸ್ತ್ರವಿಚಾರವೆಂದರೆ ರಸಾಯನದಂತೆ ಅತ್ಯಂತ ಪ್ರಿಯವಾಗಿರುತ್ತದೆ. ಅಂಥವರು ಹುಡುಕಿಕೊಂಡು ಶಾಸ್ತ್ರವಿಚಾರದ ಸಭೆಗಳಿಗೆ ಹೋಗುತ್ತಾರೆ. ಆದರೆ ದಡ್ಡನಾದರೆ ಅವನಿಗೆ ಶಾಸ್ತ್ರವೆಂದರೆ ಅರ್ಥವಾಗದ ಕಗ್ಗ. ಆದ್ದರಿಂದ ದಡ್ಡನಿಗೆ ಶಾಸ್ತ್ರವು ಭಾರ.</li>
			<li><strong>ರಾಗಿಣಃ ಜ್ಞಾನಂ ಭಾರಃ</strong>—ಅನಾತ್ಮವಿಷಯಗಳಲ್ಲಿಯೇ ಮುಳುಗಿರುವ ವಿಷಯಭೋಗಾನುರತನಾಗಿರುವವನಿಗೆ ಆತ್ಮಜ್ಞಾನವೆಂದರೆ ಬೇಡ. ಆದ್ದರಿಂದ ವಿಷಯಲಂಪಟರಿಗೆ ವೇದ, ವೇದಾಂತ, ಆತ್ಮಜ್ಞಾನ, ಮುಕ್ತಿಗಳು ತುಂಬಾ ಭಾರವಾಗಿ ತೋರುತ್ತವೆ.</li>
			<li><strong>ಅಶಾಂತಸ್ಯ ಮನೋ ಭಾರಃ</strong>—ಅಶಾಂತನಿಗೆ ತನ್ನ ಮನಸ್ಸೇ ಭಾರ. ಶಾಂತಿಯಿಲ್ಲದ, ಚಂಚಲಮನಸ್ಸಿನ ಮಾನವನಿಗೆ ಯಾವಾಗಲೂ ಏನಾದರೊಂದು ಚಿಂತೆಯು ಅವನನ್ನು ಕಾಡುತ್ತಲೇ ಇರುತ್ತದೆ. ಇವನಿಗೆ ತನ್ನ ಮನಸ್ಸೇ ಭಾರ.</li>
			<li><strong>ಅನಾತ್ಮವಿದಃ ವಪುಃ ಭಾರಃ</strong>—ಆತ್ಮನನ್ನು ತಿಳಿಯದ ಅಜ್ಞಾನಿಗೆ ತನ್ನ ಶರೀರವೇ ಭಾರ. ದೇಹಾಭಿಮಾನಿಗೆ ಎಂದರೆ ದೇಹದ ರೋಗರುಜಿನಾದಿಗಳನ್ನು ತನಗೇ ಎಂದು ತಿಳಿದಿರುವ ಅಜ್ಞನಿಗೆ ತನ್ನ ಶರೀರವೇ ಭಾರವಾಗಿ ತೋರುತ್ತದೆ.</li>
		</ol>
		<p class="text-center">ಮಾನವನು ಶಾಸ್ತ್ರಗಳನ್ನು ಅಭ್ಯಸಿಸಿ ವಿವೇಕಿಯಾಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.07">
		<h1 class="level1-title" epub:type="title"><span class="date">ಮಾರ್ಚ್ 7</span><br /><span class="num">67.</span> ಬರಿಗೈಯಲ್ಲಿ ಹೋಗಬಾರದು</h1>
		<p class="shloka">ಅಗ್ನಿಹೋತ್ರಿಗೃಹಂ ಕ್ಷೇತ್ರಂ ಗರ್ಭಿಣೀವೃದ್ಧಬಾಲಕಾನ್।<br />ರಿಕ್ತಹಸ್ತೇನ ನೋಪೇಯಾತ್ ರಾಜಾನಂ ದೈವತಂ ಗುರುಮ್॥</p>
		<p class="shloka-meaning">ಅಗ್ನಿಹೋತ್ರಿಯ ಮನೆ, ತೀರ್ಥಕ್ಷೇತ್ರ, ಗರ್ಭಿಣೀ, ವೃದ್ಧರು, ಬಾಲಕರು, ರಾಜ, ದೇವಸ್ಥಾನ ಮತ್ತು ಗುರುಗಳು—ಇವರನ್ನು ಬರಿಗೈಯಲ್ಲಿ ಹೋಗಿ ನೋಡಬಾರದು.</p>
		<p class="description">ಈ ಎಂಟು ಸ್ಥಳಗಳಿಗೆ ಹೋಗುವಾಗ ಬರಿಗೈಯಲ್ಲಿ ಹೋಗಬಾರದು. ಫಲ, ಪುಷ್ಪಗಳನ್ನು ತೆಗೆದುಕೊಂಡೇ ಹೋಗಬೇಕು.</p>
		<ol>
			<li><strong>ಅಗ್ನಿಹೋತ್ರಿಯ ಗೃಹಕ್ಕೆ</strong>—ವೇದಾಧ್ಯಯನಸಂಪನ್ನರಾದ ಅಗ್ನಿಹೋತ್ರಿ ಗಳ ಮನೆಗೆ ಹೋಗುವಾಗ ಹಣ್ಣು ಹೂವುಗಳನ್ನು ತೆಗೆದುಕೊಂಡೇ ಹೋಗಬೇಕು. ಯಜ್ಞೇಶ್ವರನ ದರ್ಶನಕ್ಕೆ ಬರಿಗೈಯಲ್ಲಿ ಹೋಗಬಾರದು.</li>
			<li><strong>ತೀರ್ಥಕ್ಷೇತ್ರಗಳಿಗೆ</strong>—ಗೋಕರ್ಣ, ಶೃಂಗೇರೀ, ಕಾಶೀ, ರಾಮೇಶ್ವರ ಮುಂತಾದ ಪುಣ್ಯತೀರ್ಥಕ್ಷೇತ್ರಗಳಿಗೆ ಹೋಗುವಾಗ ಬರಿಗೈಯಲ್ಲಿ ಹೋಗಬಾರದು.</li>
			<li><strong>ಗರ್ಭಿಣಿಯರನ್ನು ನೋಡುವಾಗ</strong>—ತನ್ನ ಹೊಟ್ಟೆಯೊಳಗೆ ಇನ್ನೊಂದು ಜೀವಿಯನ್ನು ಕಾಪಾಡುತ್ತಿರುವ ಮಹಾತಾಯಿಯೇ ಗರ್ಭಿಣಿ.</li>
			<li><strong>ವೃದ್ಧರನ್ನು ನೋಡಲು ಹೋಗುವಾಗ</strong>—ವಯಸ್ಸಿನಿಂದಲೂ ವಿದ್ಯೆಯಿಂದಲೂ ವೃದ್ಧರಾದವರನ್ನು ನೋಡುವುದೆಂದರೇ ಪುಣ್ಯವಲ್ಲವೆ?</li>
			<li><strong>ಬಾಲಕರನ್ನು ನೋಡಲು ಹೋಗುವಾಗ</strong>—ತಿನ್ನುವುದಷ್ಟೇ ಗೊತ್ತಿರುವ ಮಕ್ಕಳನ್ನು ನೋಡಲು ಹೋಗುವಾಗ ಏನಾದರೂ ಸಿಹಿತಿಂಡಿಗಳು, ಹಣ್ಣನ್ನು ತೆಗೆದುಕೊಂಡು ಹೋಗಬೇಕು.</li>
			<li><strong>ರಾಜರನ್ನು ನೋಡುವಾಗ</strong>—ನಮ್ಮನ್ನು ಕಾಪಾಡುವ ಮಹಾಪ್ರಭುವೇ ರಾಜ. ರಾಜನಲ್ಲಿಗೆ ಬರಿಗೈಯಲ್ಲಿ ಹೋಗಬಾರದು.</li>
			<li><strong>ದೇವಸ್ಥಾನಗಳಿಗೆ ಹೋಗುವಾಗ</strong>—ಹಣ್ಣು, ಕಾಯಿ, ಹೂಗಳನ್ನು ತೆಗೆದುಕೊಂಡು ಹೋಗಬೇಕು.</li>
			<li><strong>ಗುರುದರ್ಶನಕ್ಕೆ ಹೋಗುವಾಗ</strong>—ಬರಿಗೈಯಲ್ಲಿ ಹೋಗಬಾರದು.</li>
		</ol>
		<p class="text-center">ಫಲಸಮೇತನಾಗಿಯೇ ಗುರುದರ್ಶನ ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.08">
		<h1 class="level1-title" epub:type="title"><span class="date">ಮಾರ್ಚ್ 8</span><br /><span class="num">68.</span> ಸತ್ಯದ ಮಹಿಮೆ</h1>
		<p class="shloka"> ಅಶ್ವಮೇಧಸಹಸ್ರಂ ಚ ಸತ್ಯಂ ಚ ತುಲಯಾ ಧೃತಮ್।<br /> ಅಶ್ವಮೇಧಸಹಸ್ರಾಚ್ಚ ಸತ್ಯಮೇವ ವಿಶಿಷ್ಯತೇ॥</p>
		<p class="shloka-meaning">ಸಹಸ್ರ ಅಶ್ವಮೇಧಯಾಗಗಳನ್ನೂ ಮತ್ತು ಸತ್ಯವನ್ನೂ ತಕ್ಕಡಿಯಲ್ಲಿ ತುಲನಮಾಡಿದರೆ ಸಾವಿರ ಅಶ್ವಮೇಧಯಾಗಗಳಿಗಿಂತಲೂ ಸತ್ಯವೇ ಹೆಚ್ಚು.</p>
		<p class="description">ಮನುಷ್ಯನು ಯಜ್ಞ, ಯಾಗ, ಹೋಮ, ಹವನ, ದಾನ, ಧರ್ಮ, ಜಪ, ಉಪವಾಸ, ಪೂಜಾ, ಪಾರಾಯಣ, ತೀರ್ಥಾಟನೆ, ಪ್ರವಚನ— ಮುಂತಾದ ನೂರಾರು ಆಧ್ಯಾತ್ಮಿಕ ಸಾಧನಗಳನ್ನು ಮಾಡುತ್ತಾನೆ. ಆದರೆ ಈ ಎಲ್ಲ ಸಾಧನಗಳಿಗಿಂತಲೂ ಸತ್ಯವಚನವೇ ಶ್ರೇಷ್ಠವಾದದ್ದು; ಸತ್ಯವಚನಕ್ಕಿಂತ ಹೆಚ್ಚಿನ ಸಾಧನವಿಲ್ಲ—ಎಂಬ ರಹಸ್ಯವನ್ನು ಈ ಸುಭಾಷಿತವು ಸುಂದರವಾಗಿ ಸಾರುತ್ತಿದೆ.</p>
		<p class="description">ಅಶ್ವಮೇಧಯಾಗ! ಹೆಸರೇ ಜೋರಾಗಿದೆ. ಅಶ್ವಮೇಧ, ರಾಜಸೂಯ, ವಾಜಪೇಯ—ಮುಂತಾದ ಮಹಾಯಾಗಗಳನ್ನು ಎಲ್ಲರೂ ಮಾಡುವಂತಿಲ್ಲ. ಕ್ಷತ್ರಿಯರೇ ಮಾಡಬೇಕು. ಅವರಲ್ಲಿಯೂ ಎಲ್ಲ ಕ್ಷತ್ರಿಯರೂ ಮಾಡುವಂತಿಲ್ಲ. ಚಕ್ರವರ್ತಿಗಳಾಗಿರುವಂಥ ರಾಜ ಮಹಾರಾಜರುಗಳು ಮಾತ್ರ ಮಾಡಬಹುದಾದ ಮಹಾಯಾಗಗಳಿವು. ಒಂದುನೂರು ಅಶ್ವಮೇಧಯಾಗಗಳನ್ನು ಮಾಡಿದವರಿಗೆ ಮುಂದಿನ ಜನ್ಮದಲ್ಲಿ ಇಂದ್ರಪದವಿಯು ಸಿಗುತ್ತದೆ—ಎಂದು ಶಾಸ್ತ್ರಗಳು ಸಾರುತ್ತಿವೆ.</p>
		<p class="description">ಇಂಥ ಅಶ್ವಮೇಧಯಾಗವೊಂದನ್ನು ಮಾಡುವುದೇ ಕಷ್ಟ. ಇನ್ನು ಹತ್ತು, ನೂರು, ಅಶ್ವಮೇಧಯಾಗಗಳನ್ನು! ಅಲ್ಲಾ, ಸಾವಿರ ಅಶ್ವಮೇಧಗಳನ್ನು! ಇವುಗಳನ್ನು ಮಾಡುವುದಿರಲಿ, ಸದ್ಯ! “ಸಹಸ್ರ ಅಶ್ವಮೇಧ ಯಾಗಗಳನ್ನು”—ಎಂದು ಕೇಳಿದರೇ ಪುಣ್ಯ. ಆದರೆ ಈ ಸಹಸ್ರ ಅಶ್ವಮೇಧಯಾಗಗಳಿಗಿಂತಲೂ “ಸತ್ಯ”ವೇ ಮಿಗಿಲಾದದ್ದು; ಸತ್ಯವನ್ನು ಹೇಳುವುದು ತುಂಬಾ ಸುಲಭ, ಆದರೆ ತುಂಬಾ ತುಂಬಾ ಕಷ್ಟವೂ ಹೌದು. ಸತ್ಯವನ್ನೇ ಹೇಳುವುದಕ್ಕೆ ಯಾವ ಖರ್ಚೂ ಇಲ್ಲ, ಶ್ರಮವೂ ಇಲ್ಲ, ಪೂರ್ವಸಿದ್ಧತೆಯೂ ಬೇಕಿಲ್ಲ. ಸತ್ಯದಿಂದ ಸಕಲ ಸಂಪತ್ತೂ ದೊರಕುತ್ತವೆ.</p>
		<p class="text-center">ಸಾಧಕನು ಸತ್ಯವನ್ನೇ ಸದಾ ಹೇಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.09">
		<h1 class="level1-title" epub:type="title"><span class="date">ಮಾರ್ಚ್ 9</span><br /><span class="num">69.</span> ನರಕಕ್ಕೆ ಮೂರು ಹೆಬ್ಬಾಗಿಲು</h1>
		<p class="shloka">ತ್ರಿವಿಧಂ ನರಕಸ್ಯೇದಂ ದ್ವಾರಂ ನಾಶನಮಾತ್ಮನಃ।<br />ಕಾಮಃ ಕ್ರೋಧಸ್ತಥಾ ಲೋಭಃ ತಸ್ಮಾದೇತತ್ ತ್ರಯಂ ತ್ಯಜೇತ್॥</p>
		<p class="shloka-meaning">ಕಾಮ, ಕ್ರೋಧ ಮತ್ತು ಲೋಭ—ಈ ಮೂರು ದೋಷಗಳು ನರಕಕ್ಕೆ ಹೆಬ್ಬಾಗಿಲಿನಂತಿರುತ್ತವೆ. ಈ ಮೂರು ದೋಷಗಳು ಮಾನವನನ್ನು ನಾಶಮಾಡಿಬಿಡುತ್ತವೆ. ಆದ್ದರಿಂದ ವಿವೇಕಿಯು ಈ ಮೂರೂ ದೋಷಗಳನ್ನು ಸಂಪೂರ್ಣವಾಗಿ ಬಿಟ್ಟುಬಿಡಬೇಕು.</p>
		<p class="description">ಮಾಡಬೇಕಾದವುಗಳು ಮತ್ತು ಬಿಡಬೇಕಾದವುಗಳು—ಎಂದು ಸಾಧನಗಳು ಎರಡು ವಿಧವಾಗಿರುತ್ತವೆ. ಒಂದು ಕರ್ತವ್ಯ ಅಥವಾ ಅನುಷ್ಠೇಯವಾದದ್ದು, ಮತ್ತೊಂದು ತ್ಯಾಜ್ಯ ಅಥವಾ ಪರಿಹರ್ತವ್ಯವಾದದ್ದು. ಕರ್ತವ್ಯ ಸಾಧನಗಳಿಗಿಂತಲೂ ತ್ಯಾಜ್ಯಸಾಧನಗಳೇ ಕಷ್ಟಕರ. ಇಲ್ಲಿ ಬಿಡಬೇಕಾಗಿರುವ, ಅಪಾಯಕಾರಿಯಾದ ಮೂರು ದೋಷಗಳನ್ನು ತಿಳಿಸಿದೆ.</p>
		<ol>
			<li><strong>ಕಾಮ</strong>—ಆಶೆ. ಬರೀ ಆಶೆಯಲ್ಲ; ದುರಾಶೆ, ಅತ್ಯಾಶೆ, ಮಹದಾಶೆ. ದುರಾಶೆಯೇ ಮಾನವರಿಗೆ ಶತ್ರು ಮತ್ತು ಮೃತ್ಯು. ದುರಾಶೆಗೆ ಒಳಗಾದ ಮನುಷ್ಯನಿಗೆ ಅಧೋಗತಿ ಕಾದಿರುತ್ತದೆ. ದುರಾಶೆಯಿಂದ ಸರ್ವನಾಶವು ಖಚಿತ. ಕಾಮದಿಂದ ಅಶಾಂತಿ, ದುಃಖ, ತಾಪತ್ರಯ, ಚಿಂತೆ, ಭಯ ಎಲ್ಲವೂ ಉಂಟಾಗುತ್ತವೆ.</li>
			<li><strong>ಕ್ರೋಧ</strong>—ಕೋಪ. ಇದೇನೂ ಕಡಿಮೆ ಅಪಾಯಕಾರಿಯಲ್ಲ. ಕಾಮನ ತಮ್ಮನೇ ಕ್ರೋಧ. ಕ್ರೋಧವೆಂಬುದು ಮನುಷ್ಯನನ್ನು ಸಂಪೂರ್ಣವಾಗಿ ನಾಶಮಾಡಿಬಿಡುತ್ತದೆ. ದೊಡ್ಡ ದೊಡ್ಡ ತಪಸ್ವಿಗಳೂ ಕ್ರೋಧಕ್ಕೆ ವಶರಾಗಿ ಹಾಳಾಗಿಹೋಗಿರುತ್ತಾರೆ. ಕ್ರೋಧದಿಂದ ತಪೋಹಾನಿ, ಧರ್ಮಹಾನಿ, ಪ್ರಾಣಹಾನಿಯೂ ಆಗುತ್ತದೆ.</li>
			<li><strong>ಲೋಭ</strong>—ಇದು ಕಾಮಕ್ರೋಧಗಳಿಗೆ ತಮ್ಮನಿದ್ದಂತೆ. ಲೋಭವೆಂದರೆ ಇನ್ನೂ ಬೇಕೆಂಬ ಆಶೆಯ ಜೊತೆಗೆ ಜಿಪುಣತನ. ಸತ್ ಪಾತ್ರಕ್ಕೂ ಏನನ್ನೂ ಕೊಡದಿರುವ ಮಹಾಶತ್ರುವೇ ಲೋಭ. ಈ ಕಾಮಕ್ರೋಧಲೋಭಗಳೆಂಬ ಮೂರರಿಂದ ಸರ್ವನಾಶ!</li>
		</ol>
		<p class="text-center">ಕಾಮಕ್ರೋಧಲೋಭಗಳನ್ನು ಕೈಬಿಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.10">
		<h1 class="level1-title" epub:type="title"><span class="date">ಮಾರ್ಚ್ 10</span><br /><span class="num">70.</span> ಧರ್ಮದ ಹತ್ತು ಮುಖಗಳು</h1>
		<p class="shloka"> ಧೃತಿಃ ಕ್ಷಮಾ ದಮೋಽಸ್ತೇಯಂ ಶೌಚಮಿಂದ್ರಿಯನಿಗ್ರಹಃ।<br /> ಧೀರ್ವಿದ್ಯಾ ಸತ್ಯಮಕ್ರೋಧಃ ದಶಕಂ ಧರ್ಮಲಕ್ಷಣಮ್॥</p>
		<p class="shloka-meaning">ಧೃತಿ, ಕ್ಷಮಾ, ದಮ, ಅಸ್ತೇಯ, ಶೌಚ, ಇಂದ್ರಿಯನಿಗ್ರಹ, ಧೀಶಕ್ತಿ, ವಿದ್ಯಾ, ಸತ್ಯ, ಅಕ್ರೋಧ—ಇವುಗಳು ಧರ್ಮದ ಹತ್ತು ಮುಖಗಳು.</p>
		<p class="description">ಧರ್ಮದ ಹತ್ತು ಮುಖಗಳನ್ನು ಇಲ್ಲಿ ಸರಳವಾಗಿ ತಿಳಿಸಲಾಗಿದೆ.</p>
		<ol>
			<li><strong>ಧೃತಿಃ</strong>—ಧೈರ್ಯ; ಸತ್ಕಾರ್ಯಗಳನ್ನು ಮಾಡುವಾಗ ಎಷ್ಟೇ, ಏನೇ ಅಡ್ಡಿಗಳು ಬಂದರೂ ಎದೆಗುಂದದೆ, ಮುಂದುವರಿಯುವ ಉತ್ಸಾಹ.</li>
			<li><strong>ಕ್ಷಮಾ</strong>—ಕ್ಷಮಿಸುವ ಗುಣ. ನಮ್ಮನ್ನು ಯಾರೇ ನಿಂದಿಸಿದರೂ, ತಿರಸ್ಕರಿಸಿದರೂ ಅಂಥವರನ್ನೂ ಪ್ರೀತಿಯಿಂದ ನೋಡುವ ಗುಣ.</li>
			<li><strong>ದಮಃ</strong>—ಇಂದ್ರಿಯನಿಗ್ರಹ. ಸಾತ್ತ್ವಿಕವಾದ ಹಿತಮಿತವಾದ ವಸ್ತುಗಳನ್ನೇ ಮಿತವಾಗಿ ಇಂದ್ರಿಯಗಳಿಂದ ಅನುಭವಿಸುವ ಕಲೆ.</li>
			<li><strong>ಅಸ್ತೇಯಮ್</strong>—ಕಳವುಮಾಡದಿರುವಿಕೆ. ತನ್ನದಲ್ಲದ ವಸ್ತುಗಳನ್ನು ಕಡ್ಡಿಗಿಂತ ಕಳಪೆಯಾಗಿ ಕಂಡು ಅವುಗಳನ್ನು ಕಳ್ಳತನಮಾಡದಿರುವಿಕೆ.</li>
			<li><strong>ಶೌಚಮ್</strong>—ಇಂದ್ರಿಯಗಳಿಂದ ಶುದ್ಧವಾದ ಆಹಾರಸೇವನೆ; ಶರೀರವನ್ನೂ ಮನಸ್ಸನ್ನೂ ಪರಿಶುದ್ಧವಾಗಿಟ್ಟುಕೊಳ್ಳುವಿಕೆ.</li>
			<li><strong>ಇಂದ್ರಿಯನಿಗ್ರಹಃ</strong>—ಬಾಹ್ಯವಿಷಯಗಳಿಗೆ ಇಂದ್ರಿಯಗಳು ಹೋಗದಂತೆ ತಡೆಗಟ್ಟಿ ಅನಾತ್ಮವಸ್ತುಗಳಿಂದ ಒಳಗಡೆಗೆ ಸರಿಯುವುದು.</li>
			<li><strong>ಧೀಃ</strong>—ಬುದ್ಧಿಶಕ್ತಿ, ವಿವೇಕಸಾಮರ್ಥ್ಯ. ಯಾವುದನ್ನು, ಯಾವಾಗ, ಎಲ್ಲಿ , ಹೇಗೆ? ಎಷ್ಟು? ಮಾಡಬೇಕೆಂಬುದನ್ನು ತಿಳಿಸುವ ವಿವೇಚನಾಸಾಮರ್ಥ್ಯ.</li>
			<li><strong>ವಿದ್ಯಾ</strong>—ತಿಳಿವಳಿಕೆ, ಜ್ಞಾನ. ಹೆಚ್ಚುಹೆಚ್ಚಾಗಿ ಶಾಸ್ತ್ರಗಳಿಂದ, ಹಿರಿಯರಿಂದ ಆತ್ಮತತ್ತ್ವದ ಜ್ಞಾನವನ್ನು ಬೆಳೆಸಿಕೊಳ್ಳುವಿಕೆ.</li>
			<li><strong>ಸತ್ಯಮ್</strong>—ನಿಜವನ್ನೇ ಹೇಳುವಿಕೆ, ಅಸತ್ಯವನ್ನು ಹೇಳದಿರುವಿಕೆ.</li>
			<li><strong>ಅಕ್ರೋಧಃ</strong>—ಯಾವ ಕಾರಣಕ್ಕೂ ಕೋಪಮಾಡಿಕೊಳ್ಳದಿರುವುದು.</li>
		</ol>
		<p class="text-center">ಈ ಹತ್ತು ಧರ್ಮಗಳನ್ನು ಮಾನವನು ಆಚರಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.11">
		<h1 class="level1-title" epub:type="title"><span class="date">ಮಾರ್ಚ್ 11</span><br /><span class="num">71.</span> ಬ್ರಹ್ಮಜ್ಞಾನಿಗೆ ಸ್ವರ್ಗವೂ ಬೇಡ</h1>
		<p class="shloka"> ತೃಣಂ ಬ್ರಹ್ಮವಿದಃ ಸ್ವರ್ಗಃ ತೃಣಂ ಶೂರಸ್ಯ ಜೀವಿತಮ್।<br /> ಜಿತಾಶಸ್ಯ ತೃಣಂ ನಾರೀ ನಿಃಸ್ಪೃಹಸ್ಯ ತೃಣಂ ಜಗತ್॥</p>
		<p class="shloka-meaning">ಬ್ರಹ್ಮಜ್ಞಾನಿಗೆ ಸ್ವರ್ಗವೆಂದರೆ ತೃಣಕ್ಕೆ ಸಮಾನ, ಶೂರನಿಗೆ ಜೀವಿತವು ತೃಣವಿದ್ದಂತೆ, ಆಶೆಕಾಮಗಳನ್ನು ಗೆದ್ದವನಿಗೆ ನಾರಿಯು ತೃಣಕ್ಕೆ ಸಮಾನ, ನಿಃಸ್ಪೃಹನಿಗೆ ಈ ಜಗತ್ತೇ ತೃಣಪ್ರಾಯ.</p>
		<p class="description">ಮನುಷ್ಯನು ಉನ್ನತ ಮಟ್ಟಕ್ಕೆ ಹೋದಂತೆಲ್ಲಾ ಕೆಳಗಿನ ವಸ್ತುಗಳಲ್ಲಿ ಅವನಿಗೆ ಸಹಜವಾಗಿ ವೈರಾಗ್ಯವು ಬರುತ್ತದೆ. ಅದು ಹೇಗೆಂದರೆ:</p>
		<ol>
			<li><strong>ಬ್ರಹ್ಮಜ್ಞಾನಿಗೆ ಸ್ವರ್ಗವು ತೃಣಸಮಾನ</strong>—ಬ್ರಹ್ಮಜ್ಞಾನಿಯೆಂದರೆ ಪರಬ್ರಹ್ಮವನ್ನೇ ತಾನೆಂದು ತಿಳಿದಿರುವ ನಿತ್ಯಾನಂದಸ್ವರೂಪಿಯಾದ ಜೀವನ್ಮುಕ್ತ. ಇವನಿಗೆ ಸ್ವರ್ಗಲೋಕದ ವಿಷಯದಲ್ಲಿ ಆಸಕ್ತಿ ಇರುವುದಿಲ್ಲ. ಏಕೆಂದರೆ ಸ್ವರ್ಗವು ಕೃತಕ, ಅನಿತ್ಯ; ಮೋಕ್ಷವು ನಿತ್ಯ!</li>
			<li><strong>ಶೂರನಿಗೆ ಜೀವಿತವು ತೃಣಸಮಾನ</strong>—ತನ್ನ ರಾಷ್ಟ್ರಕ್ಕಾಗಿ ತನ್ನನ್ನೇ ಅರ್ಪಣೆಮಾಡಲು ಸಿದ್ಧನಾದವನೇ ಧೀರನಾದ ಶೂರನು. ಇವನಿಗೆ ಯಶಸ್ಸು ಮುಖ್ಯವಾದ್ದರಿಂದ, ಇವನು ತನ್ನ ಪ್ರಾಣವನ್ನೇ ಬಿಡಲು ಸಿದ್ಧನಾಗಿರುತ್ತಾನೆ. ಶೂರನಿಗೆ ತನ್ನ ಪ್ರಾಣವು ಮುಖ್ಯವಲ್ಲ.</li>
			<li><strong>ಜಿತೇಂದ್ರಿಯನಿಗೆ ಹೆಂಗಸು ತೃಣಸಮಾನ</strong>—ಇಂದ್ರಿಯನಿಗ್ರಹವನ್ನು ಮಾಡಿಕೊಂಡು ತಪೋನಿಷ್ಠನಾದ, ಬ್ರಹ್ಮಚರ್ಯೆಯಲ್ಲಿ ನಿಷ್ಠನಾದ ಸಂನ್ಯಾಸಿಗೆ ಯಾವ ಸ್ತ್ರೀಯರ ಮೇಲೂ ವ್ಯಾಮೋಹವಿರುವುದಿಲ್ಲ. ಹೆಣ್ಣು ಹೊನ್ನು ಮಣ್ಣುಗಳೆಂದರೆ ಈ ಮಹಾತ್ಮನಿಗೆ ತೃಣಸಮಾನ.</li>
			<li><strong>ನಿಃಸ್ಪೃಹನಿಗೆ ಈ ಜಗತ್ತೇ ತೃಣಸಮಾನ</strong>—ಬೇಕು ಎಂಬ ಆಶೆಯೇ ಇಲ್ಲದವನಿಗೆ ಈ ಜಗತ್ತಿನಲ್ಲಿ ಏನು ತಾನೆ ಬೇಕಾಗಿದೆ? ಸಂತೃಪ್ತನಾದ ಮಹಾತ್ಮನಿಗೆ ಈ ಜಗತ್ತೆಂದರೆ ತೃಣಸಮಾನ. ಆಶೆಯಿಲ್ಲದವನಿಗೆ ಯಾವುದರ ಮೇಲೂ ವ್ಯಾಮೋಹವಿರುವುದಿಲ್ಲ.</li>
		</ol>
		<p class="text-center">ಆಶೆಯಿಲ್ಲದವನೇ ನಿಜವಾದ ಶ್ರೀಮಂತ!</p>
	</section>
	<section class="level1 numbered" epub:type="chapter" role="doc-chapter" id="id-003.12">
		<h1 class="level1-title" epub:type="title"><span class="date">ಮಾರ್ಚ್ 12</span><br /><span class="num">72.</span> ಕೀರ್ತಿಯೊಂದೇ ಶಾಶ್ವತ ಸಂಪತ್ತು!</h1>
		<p class="shloka"> ಅನ್ಯಮಾಶ್ರಯತೇ ಲಕ್ಷ್ಮೀಃ ಅನ್ಯಮನ್ಯಂ ಚ ಮೇದಿನೀ।<br /> ಅನನ್ಯಗಾಮಿನೀ ಪುಂಸಾಂ ಕೀರ್ತಿರೇಕಾ ಪತಿವ್ರತಾ॥</p>
		<p class="shloka-meaning">ಲಕ್ಷ್ಮಿಯು ಎಂದರೆ ಸಂಪತ್ತು ಒಬ್ಬನಿಂದ ಮತ್ತೊಬ್ಬನನ್ನು ಸದಾ ಆಶ್ರಯಿಸುತ್ತಿರುತ್ತಾಳೆ. ಭೂದೇವಿಯೂ ಕೂಡ ಬೇರೆ ಬೇರೆಯ ಪತಿಯನ್ನು ಸೇರಿಕೊಳ್ಳುತ್ತಾಳೆ. ಆದರೆ ಕೀರ್ತಿ ಎಂಬ ದೇವಿಯು ಮಾತ್ರ ಒಬ್ಬನನ್ನು ಆಶ್ರಯಿಸಿಬಿಟ್ಟರೆ ಅವನನ್ನು ಬಿಟ್ಟು ಪರಪುರುಷನನ್ನು ಆಶ್ರಯಿಸದೇ ಸದಾ ಪತಿವ್ರತಳಾಗಿರುತ್ತಾಳೆ.</p>
		<p class="description">ಧನಲಕ್ಷ್ಮಿಯು ಒಬ್ಬರಿಂದ ಮತ್ತೊಬ್ಬರನ್ನು ಹೊಂದುತ್ತಾ ಇರುತ್ತಾಳೆ. ಹಣವೆಂಬುದು ಒಂದು ದಿವಸದಲ್ಲಿ ಹತ್ತಾರು ಜನಗಳ ಕೈಗಳನ್ನು ಬದಲಾಯಿಸುತ್ತಾ ಹೋಗುತ್ತದೆಯಲ್ಲವೆ? ನೂರು ರೂಪಾಯಿಗಳ ಒಂದು ನೋಟು ಬೆಳಗ್ಗೆಯಿಂದ ರಾತ್ರಿಯವರೆಗೆ ಎಷ್ಟೊಂದು ಜನಗಳ ಕೈಗಳನ್ನು ಸೇರುತ್ತದೆ! ಲಕ್ಷ್ಮಿಯು ಚಂಚಲೆ, ಇವಳಿಗೆ ಒಬ್ಬನೇ ಗಂಡ ಅಂತ ಇಲ್ಲ.</p>
		<p class="description">ಭೂದೇವಿಗೂ ನೂರಾರು ಜನರು ಪತಿಗಳಾಗಿಬಿಡುತ್ತಾರಲ್ಲವೆ? ಭೂ ಪತಿಯು ಒಬ್ಬನೇ ಅಲ್ಲ. ಭೂ ಪತಿಗಳು ಅನೇಕರು. ಅನೇಕ ಪತಿಗಳಿಗೂ ಒಬ್ಬಳೇ ಹೆಂಡತಿಯಾಗಿ ಬಾಳಬೇಕಾದವಳು ಭೂದೇವಿ. ಇವಳನ್ನು ಒಬ್ಬ ಗಂಡನು ಬಿಟ್ಟರೆ ಮತ್ತೊಬ್ಬ ಗಂಡನು ಬಂದು ಸೇರಿಕೊಳ್ಳುತ್ತಾನೆ. ಆದರೆ ಲಕ್ಷ್ಮಿಯು ತಾನಾಗಿಯೇ ಒಬ್ಬ ಗಂಡನನ್ನು ಬಿಟ್ಟು ಮತ್ತೆ ಬೇರೆ ಬೇರೆಯ ಗಂಡಂದಿರನ್ನು ಆರಿಸಿ ಹೋಗುತ್ತಾಳೆ. ಆದರೆ ಭೂದೇವಿಯನ್ನು ಒಬ್ಬ ಗಂಡನು ಬಿಟ್ಟಾಗ ಮತ್ತೆ ಬೇರೊಬ್ಬ ಗಂಡನು ಬಂದು ಇವಳನ್ನು ಸೇರುತ್ತಾನೆ. ಒಟ್ಟಿನಲ್ಲಿ ಲಕ್ಷ್ಮಿ ಹಾಗೂ ಭೂದೇವಿ ಇವರಿಬ್ಬರೂ ಪತಿವ್ರತೆಯರಲ್ಲ.</p>
		<p class="description">ಆದರೆ ಕೀರ್ತಿದೇವಿ ಮಾತ್ರ ಒಬ್ಬ ಗಂಡನನ್ನು ಸೇರಿದರೆ ಅವನನ್ನೇ ಅನುಸರಿಸಿ ಅವನೊಂದಿಗೇ ಯಾವಾಗಲೂ ಇರುತ್ತಾಳೆ. ಈ ಕೀರ್ತಿ ದೇವಿಯು ಪತಿವ್ರತಾಶಿರೋಮಣಿಯಾಗಿರುತ್ತಾಳೆ. ಮನುಷ್ಯನಿಗೆ ಬಂದ ಸತ್ಕೀರ್ತಿಯು ಶಾಶ್ವತವಾಗಿ ಅವನಲ್ಲಿಯೇ ಉಳಿದಿರುತ್ತದೆ. ಈ ಸತ್ಕೀರ್ತಿಯೇ ಮಾನವನಿಗೆ ನಿಜವಾದ ಸಂಪತ್ತು.</p>
		<p class="description">ಮಾನವನು ಕೀರ್ತಿವಂತನಾಗುವುದಕ್ಕೆ ಪ್ರಯತ್ನಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.13">
		<h1 class="level1-title" epub:type="title"><span class="date">ಮಾರ್ಚ್ 13</span><br /><span class="num">73.</span> ಯೋಗಿ ಅಥವಾ ಪಶು</h1>
		<p class="shloka">ಸುಭಾಷಿತೇನ ಗೀತೇನ ಯುವತೀನಾಂ ಚ ಲೀಲಯಾ।<br />ಮನೋ ನ ಭಿದ್ಯತೇ ಯಸ್ಯ ಸ ಯೋಗೀ ಹ್ಯಥವಾ ಪಶುಃ॥</p>
		<p class="shloka-meaning">ಸುಭಾಷಿತದಿಂದ, ಸಂಗೀತದಿಂದ ಹಾಗೂ ಯುವತಿಯರ ನರ್ತನೆಯಿಂದ ಯಾವನ ಮನಸ್ಸು ಸಂತೋಷದಿಂದ ಅರಳುವುದಿಲ್ಲವೋ, ಅಂಥವನು ಒಬ್ಬ ಮಹಾ ಯೋಗಿಪುರುಷನಾಗಿರಬೇಕು ಅಥವಾ ಪಶುವಾಗಿರಬೇಕು.</p>
		<p class="description">ಸುಭಾಷಿತವೆಂದರೆ ರಸವತ್ತಾದ ಅರ್ಥವುಳ್ಳ ಸುಂದರ ಪದಗಳಿಂದ ಕೂಡಿದ ಮಾತು. ಇದನ್ನು ಕೇಳಿದ ಕೂಡಲೇ ಯಾರಿಗಾದರೂ ಆನಂದವಾಗಲೇಬೇಕು. ಪ್ರತಿಯೊಬ್ಬ ಮಾನವನ ಜೀವನಕ್ಕೆ ಸಂಬಂಧಪಟ್ಟ ವಿಷಯಗಳನ್ನೇ ಸುಭಾಷಿತಗಳು ರಸವತ್ತಾಗಿ ತಿಳಿಸುತ್ತವೆ.</p>
		<p class="description">ಸಂಗೀತವೆಂದರೆ ಯಾರಿಗೆ ಬೇಡ? ಸಂಗೀತವೆಂಬುದು ಮಾನವರಿಗೆ ರಸದೌತಣ. ಎಂಥ ಸಾಮಾನ್ಯ ಮನುಷ್ಯನ ಚಂಚಲ ಮನಸ್ಸನ್ನೂ ಅರಳಿಸುವ ಸುಮಧುರ ಆನಂದದ ಕಲೆ ಸಂಗೀತ. ಆಬಾಲಗೋಪಾಲ ವೃದ್ಧರಾಗಿ ಪ್ರತಿಯೊಬ್ಬರಿಗೂ ಸಂಗೀತವೆಂದರೆ ಸಂತೋಷ.</p>
		<p class="description">ಇನ್ನು ಯುವತಿಯರ ಲೀಲೆ, ಎಂದರೆ ಯೌವನದಲ್ಲಿದ್ದು ಮೈ ತುಂಬಿಕೊಂಡು ಹುಡುಗಿಯು ತನ್ನ ಹಾವಭಾವಗಳಿಂದ ನರ್ತನ ಮಾಡುತ್ತಿರುವುದನ್ನು ನೋಡುತ್ತಿದ್ದರೆ ಯಾರಿಗೆ ತಾನೆ ರೋಮಾಂಚನವಾಗುವುದಿಲ್ಲ? ಎಂಥೆಂಥವರೂ ಮೈ ಮರೆಯುತ್ತಾರೆ.</p>
		<p class="description">ಆದರೆ ಇಂಥ ಸುಭಾಷಿತಗಳು, ಸಂಗೀತ ಹಾಗೂ ಯುವತಿಯರ ನೃತ್ಯ—ಈ ಮೂರರಿಂದಲೂ ಯಾವನ ಮನಸ್ಸಿನಲ್ಲಿ ಯಾವ ವಿಕಾರಗಳೂ ಉಂಟಾಗುವುದಿಲ್ಲವೋ ಅವನು ಬ್ರಹ್ಮಜ್ಞಾನಪಡೆದ ಬ್ರಹ್ಮನಿಷ್ಠನಾದ ಮಹಾಯೋಗಿಯೇ ಆಗಿರಬೇಕು.</p>
		<p class="description">ಜಿತೇಂದ್ರಿಯನಾದ ಮಹಾಯೋಗಿಯ ಮನಸ್ಸು ಸದಾ ಆತ್ಮನಿಷ್ಠವಾಗಿರುತ್ತದೆ. ಇವನ ಮನಸ್ಸು ಅನಾತ್ಮವಸ್ತುಗಳಲ್ಲಿ ಪ್ರವೃತ್ತವಾಗುವುದೇ ಇಲ್ಲ. ಇಲ್ಲವೇ ದಡ್ಡ , ಪೆದ್ದನಾಗಿರಬೇಕು. ಏಕೆಂದರೆ ಇಂಥವನು ಪಶುಸಮಾನ. ಅವನಿಗೂ ಯಾವ ವಿಕಾರವೂ ಆಗುವುದಿಲ್ಲ.</p>
		<p class="text-center">ಮನುಷ್ಯನು ಜ್ಞಾನಿಯಾದರೆ ನಿರ್ವಿಕಾರನಾಗಿರುತ್ತಾನೆ.</p>
	</section>
	<section class="level1 numbered" epub:type="chapter" role="doc-chapter" id="id-003.14">
		<h1 class="level1-title" epub:type="title"><span class="date">ಮಾರ್ಚ್ 14</span><br /><span class="num">74.</span> ವೈರಾಗ್ಯವು ಸ್ಥಿರವಾಗಿ ನಿಂತುಬಿಟ್ಟರೆ....</h1>
		<p class="shloka">ಗರ್ಭೇ ವ್ಯಾಧೌ ಶ್ಮಶಾನೇ ಚ ಪುರಾಣೇ ಯಾ ಮತಿರ್ಭವೇತ್।<br />ಸಾ ಯದಿ ಸ್ಥಿರತಾಂ ಯಾತಿ ಕೋ ನ ಮುಚ್ಯೇತ ಬಂಧನಾತ್॥</p>
		<p class="shloka-meaning">ಹೆರಿಗೆ ಸಮಯದಲ್ಲಿ, ರೋಗದಲ್ಲಿ , ಶ್ಮಶಾನಕ್ಕೆ ಹೋಗಿರುವಾಗ ಮತ್ತು ಪುರಾಣಗಳನ್ನು ಕೇಳುವಾಗ ಯಾವ ಬುದ್ಧಿಯು ಮನುಷ್ಯನಿಗೆ ಇರುತ್ತದೆಯೋ, ಅದೇ ಬುದ್ದಿಯು ಯಾವಾಗಲೂ ಸ್ಥಿರವಾಗಿ ಇದ್ದುಬಿಟ್ಟರೆ, ಯಾವನು ತಾನೆ ಭವಬಂಧನದಿಂದ ಮುಕ್ತನಾಗುವುದಿಲ್ಲ?</p>
		<p class="description">ಮನುಷ್ಯನಿಗೆ ಜೀವನದಲ್ಲಿ ವೈರಾಗ್ಯವು ಉಂಟಾಗುವುದಕ್ಕೆ ಪ್ರಕೃತಿಯೇ ಅನೇಕ ಸುವರ್ಣಾವಕಾಶಗಳನ್ನು ಕೊಟ್ಟಿರುತ್ತದೆ. ಆಗ ಉಂಟಾಗಿರುವ ವೈರಾಗ್ಯವು ದೃಢವಾಗಿಬಿಟ್ಟರೆ ಪ್ರತಿಯೊಬ್ಬನೂ ಸಂಸಾರಬಂಧನದಿಂದ ಮುಕ್ತನಾಗಿಯೇ ಬಿಡುತ್ತಾನೆ. ಆದರೆ ಆಗ ಉಂಟಾಗುವ ವೈರಾಗ್ಯವು ಆಮೇಲೆ ಹಾಗೆಯೇ ಮಾಯವಾಗಿಬಿಡುತ್ತದೆ. ಆದ್ದರಿಂದಲೇ ಮತ್ತೆ ಮತ್ತೆ ಸಂಸಾರಚಕ್ರದಲ್ಲಿಯೇ ಮಾನವನು ಸಿಕ್ಕಿಕೊಂಡು ಸಂಕಟಪಡುತ್ತಿದ್ದಾನೆ. ಸರಿ, ಸಂಸಾರದಲ್ಲಿ ವೈರಾಗ್ಯವನ್ನು ಉಂಟುಮಾಡುವಂಥ ಆ ಸುವರ್ಣ ಸಂಧಿಕಾಲಗಳು ಯಾವುವು? ಎಂದರೆ:</p>
		<ol>
			<li><strong>ಗರ್ಭದಲ್ಲಿ, ಹೆರಿಗೆ ಸಮಯದಲ್ಲಿ</strong>—ಹೆರಿಗೆ ಸಮಯದ ನೋವನ್ನು ನೆನಪಿಸಿಕೊಂಡರೇ ಸಾಕು, ವೈರಾಗ್ಯವು ಬಂದು ಬಿಡುತ್ತದೆ.</li>
			<li><strong>ರೋಗ ಬಂದಾಗ</strong>—ಕೆಲವು ಪ್ರಬಲವಾದ ರೋಗಗಳು ಬಂದಾಗ ವೈರಾಗ್ಯವು ಸಹಜವಾಗಿ ಬರುತ್ತದೆಯಲ್ಲವೆ?</li>
			<li><strong>ಶ್ಮಶಾನೇ</strong>—ನಮ್ಮ ನೆಂಟರಿಷ್ಟರ ಹೆಣವನ್ನು ಸುಡಲು ಶ್ಮಶಾನಕ್ಕೆ ಹೋದಾಗ “ಎಲ್ಲರ ಸಂಸಾರವೂ ಇಷ್ಟೇ”; “ಸಾಕು, ಈ ಸಂಸಾರ”—ಎನ್ನಿಸುತ್ತದೆಯಲ್ಲವೆ?</li>
			<li><strong>ಪುರಾಣೇ</strong>—ಪುರಾಣಗಳಲ್ಲಿ ವೈರಾಗ್ಯದ ಕಥೆಗಳನ್ನು ಕೇಳುತ್ತಿದ್ದರೆ ಇನ್ನೇನು ವೈರಾಗ್ಯವು ಬಂದೇಬಿಟ್ಟಿತೇನೋ ಎನ್ನಿಸುತ್ತದೆ.</li>
		</ol>
		<p class="description">ಈ ವೈರಾಗ್ಯಗಳು ಸ್ಥಿರವಾಗಿಬಿಟ್ಟರೆ ಬ್ರಹ್ಮಜ್ಞಾನಿಯೇ ಆಗಿಬಿಡುತ್ತಾನೆ.</p>
		<p class="text-center">ವಿವೇಕ ವೈರಾಗ್ಯಗಳು ಸ್ಥಿರವಾಗಿ ನಿಲ್ಲಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.15">
		<h1 class="level1-title" epub:type="title"><span class="date">ಮಾರ್ಚ್ 15</span><br /><span class="num">75.</span> ಸ್ವಭಾವವು ಪ್ರಬಲ</h1>
		<p class="shloka">ಸ್ವಭಾವೋ ನೋಪದೇಶೇನ ಶಕ್ಯತೇ ಕರ್ತುಮನ್ಯಥಾ।<br />ಸುತಪ್ತಮಪಿ ಪಾನೀಯಂ ಪುನರ್ಗಚ್ಛತಿ ಶೀತತಾಮ್॥</p>
		<p class="shloka-meaning">ಬರೀ ಉಪದೇಶದಿಂದ ಒಬ್ಬ ಮನುಷ್ಯನ ಸ್ವಭಾವವನ್ನು ಬದಲಾವಣೆ ಮಾಡಲು ಸಾಧ್ಯವಾಗುವುದಿಲ್ಲ. ನೀರನ್ನು ಕುದಿಯುವಂತೆ ಕಾಯಿಸಿ ಬಿಸಿ ಮಾಡಿದರೂ ಅದು ಆಮೇಲೆ ತಣ್ಣಗಾಗಿಬಿಡುತ್ತದೆಯಲ್ಲವೆ?</p>
		<p class="description">ಪ್ರತಿಯೊಂದು ಪದಾರ್ಥಕ್ಕೂ ಒಂದೊಂದು ಸ್ವಭಾವವು ಇರುತ್ತದೆ. ಬೆಂಕಿಗೆ ಬಿಸಿ ಸ್ವಭಾವ, ನೀರಿಗೆ ತಣ್ಣಗಿರುವುದು ಸ್ವಭಾವ, ಕಬ್ಬಿಣಕ್ಕೆ ತುಕ್ಕುಹಿಡಿಯುವುದು ಸ್ವಭಾವ, ಸಕ್ಕರೆಗೆ ಸಿಹಿ ಸ್ವಭಾವ—ಇತ್ಯಾದಿ. ಹೀಗೆಯೇ ಪ್ರತಿಯೊಬ್ಬ ಮನುಷ್ಯನಿಗೂ ಅವನವನದೇ ಆದ ಸ್ವಭಾವವೆಂಬುದು ಇರುತ್ತದೆ. ಕೇವಲ ಉಪದೇಶಮಾತ್ರದಿಂದ ಆ ಮನುಷ್ಯನ ಸ್ವಭಾವವನ್ನು ಬದಲಾಯಿಸುವುದು ಸಾಧ್ಯವಿಲ್ಲ.</p>
		<p class="description">ಕಳ್ಳನಿಗೆ ಕಳ್ಳತನಮಾಡುವುದೇ ಸ್ವಭಾವ. ಕಳ್ಳತನಮಾಡಬೇಡ ಎಂದು ಕಳ್ಳನಿಗೆ ಉಪದೇಶಮಾಡಿದ ಮಾತ್ರದಿಂದ ಆ ಕಳ್ಳನು ತನ್ನ ಕಳ್ಳತನದ ಸ್ವಭಾವವನ್ನು ಬಿಟ್ಟುಬಿಡುತ್ತಾನೆಯೇ? ಖಂಡಿತಾ ಇಲ್ಲ. ದುಷ್ಟನಿಗೆ ಸುಳ್ಳುಹೇಳುವುದೇ ಸ್ವಭಾವ. ಸುಳ್ಳನ್ನು ಹೇಳಬೇಡ, ಸುಳ್ಳನ್ನು ಹೇಳುವುದು ಒಳಿತಲ್ಲ ಎಂದು ಉಪದೇಶಿಸಿದ ಮಾತ್ರಕ್ಕೆ ಅವನು ಸುಳ್ಳುಹೇಳುವುದನ್ನು ಬಿಟ್ಟುಬಿಡುತ್ತಾನೆಯೆ? ಖಂಡಿತಾ ಇಲ್ಲ.</p>
		<p class="description">ಇದಕ್ಕೆ ದೃಷ್ಟಾಂತ: ತಣ್ಣಗಿರುವುದೇ ನೀರಿನ ಸ್ವಭಾವ. ಕುದಿಯುವಂತೆ ನೀರನ್ನು ಚೆನ್ನಾಗಿ ಕಾಯಿಸಿದರೂ ಸ್ವಲ್ಪಸಮಯದ ನಂತರ ಆ ನೀರು ಪುನಃ ತಣ್ಣಗಾಗಿಬಿಡುತ್ತದೆ. ಹಾಗಾದರೆ ಉಪದೇಶದಿಂದ ಪ್ರಯೋಜನವೇ ಇಲ್ಲವೆ? ಎಂದರೆ ಖಂಡಿತಾ ಇದೆ. ಆ ಉಪದೇಶವು ಫಲಕಾರಿಯಾಗಬೇಕಾದರೆ ಅದಕ್ಕೂ ಕಾಲದೇಶಸಂನಿವೇಶಗಳನ್ನು ಕಾಯಬೇಕು. ಉಪದೇಶ ಮಾಡುವವನು ತಾನು ಮೊದಲು ಸದಾಚಾರ ಸಂಪನ್ನನಾಗಿ, ಧರ್ಮಿಷ್ಠನಾಗಿ ಸಾತ್ತ್ವಿಕನಾಗಿರಬೇಕು. ಇಂಥವನು ಇತರರಿಗೆ ಉಪದೇಶವನ್ನು ಮಾಡಿದಾಗ ಮಾತ್ರ ಅದು ಸತ್ ಫಲಗಳನ್ನು ಕೊಡುತ್ತದೆ.</p>
		<p class="text-center">ಒಣ ಉಪದೇಶದಿಂದ ಸ್ವಭಾವವನ್ನು ಬದಲಾಯಿಸಲಾಗದು.</p>
	</section>
	<section class="level1 numbered" epub:type="chapter" role="doc-chapter" id="id-003.16">
		<h1 class="level1-title" epub:type="title"><span class="date">ಮಾರ್ಚ್ 16</span><br /><span class="num">76.</span> ಈ ಮೂರನ್ನು ಬಿಟ್ಟರೆ ಸುಖ</h1>
		<p class="shloka"> ಲೋಭಮೂಲಾನಿ ಪಾಪಾನಿ ರಸಮೂಲಾಶ್ಚ ವ್ಯಾಧಯಃ।<br /> ಇಷ್ಟಮೂಲಾನಿ ಶೋಕಾನಿ ತ್ರೀಣಿ ತ್ಯಕ್ತ್ವಾ ಸುಖೀ ಭವ॥</p>
		<p class="shloka-meaning">ಪಾಪಕರ್ಮಗಳನ್ನು ಮಾಡುವುದಕ್ಕೆ ಲೋಭವೇ ಮೂಲ. ರೋಗರುಜಿನಾದಿಗಳಿಗೆ ನಾಲಿಗೆಯ ಚಾಪಲ್ಯವೇ ಕಾರಣ, ಶೋಕಕ್ಕೆ ಅಭಿಮಾನವೇ ಕಾರಣ. ಈ ಮೂರನ್ನೂ ಬಿಟ್ಟು ಸುಖಿಯಾಗಿರು.</p>
		<p class="description">ಪ್ರತಿಯೊಬ್ಬ ಮನುಷ್ಯನೂ ಸುಖವಾಗಿರಬೇಕೆಂದು ಬಯಸುತ್ತಾನೆ. ತನಗೆ ಪಾಪಗಳಾಗಲೀ ರೋಗಗಳಾಗಲೀ ದುಃಖಗಳಾಗಲೀ ಬರುವುದೇ ಬೇಡವೆಂದು ಪ್ರತಿಯೊಬ್ಬನೂ ಅಪೇಕ್ಷೆಪಡುತ್ತಾನಲ್ಲವೆ? ಅಂಥವನಿಗೆ ಇಲ್ಲಿ ಹಿತವಾದ ಮೂರು ಸಂದೇಶಗಳಿವೆ.</p>
		<ol>
			<li>ಲೋಭದಿಂದ ಪಾಪಗಳನ್ನು ಮಾನವನು ಮಾಡುತ್ತಾನೆ. ದುರಾಶೆಯಿಂದಲೇ ಮನುಷ್ಯನಿಗೆ ಪಾಪಪ್ರವೃತ್ತಿಯು ಉಂಟಾಗುತ್ತದೆ. ಕಳ್ಳತನ, ವಂಚನೆ, ಸುಳ್ಳು—ಮುಂತಾದ ಪಾಪಗಳಿಗೆ ದುರಾಶೆಯೇ ಕಾರಣವು. ದುರಾಶೆಯಿಲ್ಲದವನು ಯಾವ ಪಾಪಕರ್ಮಗಳನ್ನೂ ಖಂಡಿತಾ ಮಾಡಲು ಪ್ರವೃತ್ತನಾಗುವುದಿಲ್ಲ.</li>
			<li>ರೋಗಗಳಿಗೆಲ್ಲ ಅಪಥ್ಯವೇ ಕಾರಣ. ನಾಲಿಗೆಯ ಚಾಪಲ್ಯದಿಂದ ಸಿಕ್ಕಿದ ಆಹಾರವನ್ನೆಲ್ಲ ತಿನ್ನುತ್ತಾ ಇದ್ದರೆ ರೋಗಗಳು ಬರುವುದಿಲ್ಲವೆ? ಹಿತಮಿತವಾದ ಪಥ್ಯದ ಆಹಾರವನ್ನು ಸ್ವೀಕರಿಸುವವನಿಗೆ ರೋಗಗಳು ಎಲ್ಲಿಂದ ಬರಬೇಕು? ಊಟಬಲ್ಲವನಿಗೆ ರೋಗವಿಲ್ಲ. ಅಪಥ್ಯದಿಂದ ರೋಗ, ಪಥ್ಯದಿಂದ ಆರೋಗ್ಯ.</li>
			<li>ದುಃಖಕ್ಕೆ ಕಾರಣವಾದದ್ದು ವಸ್ತುಗಳಲ್ಲಿ ಇರುವ ಅನುರಾಗ. ಹೆಚ್ಚಿನ ಮಮತೆಯೇ ಮಾನವರ ಶೋಕಕ್ಕೆ ಕಾರಣ. ಪುತ್ರ ಪತ್ನೀ ಮಿತ್ರಾದಿಗಳಲ್ಲಿ ಇರುವ ಮಿತಿಮೀರಿದ ಪ್ರೀತಿಯೇ ದುಃಖಕ್ಕೆ ಕಾರಣವು. ಮಮತೆಯಿಲ್ಲದವನಿಗೆ ದುಃಖವು ಎಲ್ಲಿಂದ ಬರಬೇಕು? ಲೋಭರಹಿತನಾದರೆ ಪಾಪಾಚರಣೆಯಿಲ್ಲ, ಊಟಬಲ್ಲವನಿಗೆ ರೋಗವಿಲ್ಲ, ರಾಗರಹಿತನಿಗೆ ದುಃಖವಿಲ್ಲ.</li>
		</ol>
		<p class="text-center">ಲೋಭ ಅಪಥ್ಯ ರಾಗಗಳನ್ನು ಬಿಟ್ಟರೆ ಸುಖವಾಗಿರಬಲ್ಲನು.</p>
	</section>
	<section class="level1 numbered" epub:type="chapter" role="doc-chapter" id="id-003.17">
		<h1 class="level1-title" epub:type="title"><span class="date">ಮಾರ್ಚ್ 17</span><br /><span class="num">77.</span> ಯಾವದು ಯಾರಿಗೆ ತೃಣ?</h1>
		<p class="shloka">ಉದಾರಸ್ಯ ತೃಣಂ ವಿತ್ತಂ ಶೂರಸ್ಯ ಮರಣಂ ತೃಣಮ್।<br />ವಿರಕ್ತಸ್ಯ ತೃಣಂ ಭಾರ್ಯಾ ನಿಃಸ್ಪೃಹಸ್ಯ ತೃಣಂ ಜಗತ್॥</p>
		<p class="shloka-meaning">ಉದಾರಿಗೆ ಹಣವೆಂಬುದು ಹುಲ್ಲಿಗೆ ಸಮಾನ, ಶೂರನಿಗೆ ಮರಣವು ಹುಲ್ಲಿಗೆ ಸಮ, ವಿರಕ್ತನಿಗೆ ಹೆಂಡತಿಯು ತೃಣಸಮಾನ, ಆಶೆಯಿಲ್ಲದವನಿಗೆ ಈ ಇಡೀ ಜಗತ್ತೇ ಹುಲ್ಲಿಗೆ ಸಮಾನ.</p>
		<p class="description">ಮನುಷ್ಯನು ಮನಸ್ಸುಮಾಡಿದನೆಂದರೆ ಏನು ಬೇಕಾದರೂ ಸಾಧಿಸಬಲ್ಲ. ಮನಸ್ವಿಯು ಏನು ಬೇಕಾದರೂ ಮಾಡಬಲ್ಲ, ಮತ್ತು ಏನನ್ನು ಬೇಕಾದರೂ ಬಿಡಲೂ ಬಲ್ಲ. ಎಲ್ಲವೂ ಅವನ ಕೈಯಲ್ಲಿಯೇ ಇದೆ. ಇದಕ್ಕೆ ಇಲ್ಲಿ ನಾಲ್ಕು ಉದಾಹರಣೆಗಳಿವೆ.</p>
		<ol>
			<li><strong>ಉದಾರಿಗೆ ಹಣವೆಂದರೆ ಹುಲ್ಲಿಗೆ ಸಮಾನ</strong>—ದಾನಶೂರನಿಗೆ ದಾನಮಾಡುವುದೇ ಆನಂದ. ಎಷ್ಟು ದಾನ ಮಾಡಿದರೂ ಅವನಿಗೆ ತೃಪ್ತಿಯೇ ಇರುವುದಿಲ್ಲ ಎಂದ ಮೇಲೆ ಅವನಿಗೆ ಹಣವು ತೃಣಸಮಾನ. ತನ್ನ ಹಣಕ್ಕೆ ದಾನವೇ ಪ್ರಯೋಜನವೆಂದು ತಿಳಿದವನಿಗೆ ದಾನಮಾಡಿದಷ್ಟೂ ಆನಂದವಾಗುತ್ತದೆ.</li>
			<li><strong>ಶೂರನಿಗೆ ಮರಣವೆಂಬುದು ಹುಲ್ಲಿನಂತೆ</strong>—ಶೂರನೆಂದರೆ ದೇಶಕ್ಕಾಗಿ ತನ್ನನ್ನೇ ತ್ಯಾಗಮಾಡಲೂ ಸಿದ್ಧನಾಗಿರುವ ದೇಶಪ್ರೇಮಿ. ಇವನಿಗೆ ಯಶಸ್ಸೇ ಮುಖ್ಯವಾದದ್ದು. ಕೀರ್ತಿಗಾಗಿ, ದೇಶರಕ್ಷಣೆಗಾಗಿ ಇವನು ಸಂತೋಷವಾಗಿ ಪ್ರಾಣಾರ್ಪಣೆ ಮಾಡುತ್ತಾನೆ. ಇಂಥ ಶೂರನಿಗೆ ಪ್ರಾಣವು ಹುಲ್ಲುಕಡ್ಡಿಗೆ ಸಮಾನ.</li>
			<li><strong>ವಿರಕ್ತನಿಗೆ ಪತ್ನಿಯು ತೃಣಸಮಾನ</strong>—ಯಾರಿಗೆ ತಾನೆ ತನ್ನ ಪತ್ನಿಯ ಮೇಲೆ ಅನುರಾಗವಿರದು? ಆದರೆ ವಿರಕ್ತನಾದ ಸಂನ್ಯಾಸಿಗೆ ಪತ್ನಿಯೆಂದರೂ ಒಂದೇ, ಹುಲ್ಲುಕಡ್ಡಿಯೆಂದರೂ ಒಂದೇ.</li>
			<li><strong>ನಿಃಸ್ಪೃಹನಿಗೆ ಜಗತ್ತು ಹುಲ್ಲಿಗೆ ಸಮಾನ</strong>—ನಿಃಸ್ಪೃಹನೆಂದರೆ ಆಶೆಯೇ ಇಲ್ಲದ ಬ್ರಹ್ಮಜ್ಞಾನಿ, ಅಕಾಮನಾದ ಬ್ರಹ್ಮನಿಷ್ಠನಿಗೆ ಈ ಅನಾತ್ಮವಾದ ಜಗತ್ತಿನಲ್ಲಿ ಮೋಹವಿರಲಾರದು.</li>
		</ol>
		<p class="text-center">ಬ್ರಹ್ಮಜ್ಞಾನಿಯಾದರೆ ನಿತ್ಯಾನಂದಿಯಾಗುತ್ತಾನೆ.</p>
	</section>
	<section class="level1 numbered" epub:type="chapter" role="doc-chapter" id="id-003.18">
		<h1 class="level1-title" epub:type="title"><span class="date">ಮಾರ್ಚ್ 18</span><br /><span class="num">78.</span> ಬಹುಜನವಿರೋಧವು ಒಳಿತಲ್ಲ</h1>
		<p class="shloka">ಬಹವೋ ನ ವಿರೋದ್ಧವ್ಯಾಃ ದುರ್ಜಯಾ ಹಿ ಮಹಾಜನಾಃ।<br />ಸ್ಫುರಂತಮಪಿ ನಾಗೇಂದ್ರಂ ಭಕ್ಷಯಂತಿ ಪಿಪೀಲಿಕಾಃ॥</p>
		<p class="shloka-meaning">ಯಾವುದೇ ಮನುಷ್ಯನು ಬಹುಜನಗಳಿಗೆ ವಿರೋಧಿಯಾಗಬಾರದು. ಏಕೆಂದರೆ ಬಹುಜನಗಳನ್ನು ವಿರೋಧಿಸಿಕೊಂಡರೆ ಅವರನ್ನು ಗೆಲ್ಲುವುದು ಕಷ್ಟ. ಕೋಪದಿಂದ ಬುಸುಗುಟ್ಟುವ ನಾಗರಹಾವನ್ನೂ ಸಾವಿರ ಇರುವೆಗಳು ಸೇರಿದರೆ ಕಚ್ಚೀ ಕಚ್ಚೀ ತಿಂದು ಹಾಕಿಬಿಡುತ್ತವೆಯಲ್ಲವೆ?</p>
		<p class="description">ಮನುಷ್ಯನು ಪ್ರಚಂಡನೇ ಹೌದು. ಇವನು ತುಂಬಾ ಬುದ್ಧಿವಂತನೂ ಹೌದು, ಸಮರ್ಥನೂ ಹೌದು, ಚತುರನೂ ಹೌದು, ವಿವೇಕಿಯೂ ಹೌದು. ಆದರೂ ಒಬ್ಬಂಟಿಗನಾಗಿ ಈ ಮಾನವನು ಅನೇಕ ಜನಗಳಿಗೆ ವಿರೋಧಿಯಾಗಿ ಯಾವುದೇ ಕೆಲಸವನ್ನು ಮಾಡಬಾರದು. ಇವನು ಒಬ್ಬಂಟಿಗ, ವಿರೋಧಿಗಳು ಅನೇಕ. ಹೀಗಾದರೆ ಇವನಿಗೆ ಸುಖವಿಲ್ಲ. ಅನೇಕ ಜನಗಳ ಅಭಿಪ್ರಾಯವೇ ಒಂದಾಗಿ ಇವನೊಬ್ಬನ ಅಭಿಪ್ರಾಯವೇ ಮತ್ತೊಂದಾದರೆ ಏನು ಪ್ರಯೋಜನ? ವಿರೋಧಿಗಳಾದ ಅನೇಕ ಜನಗಳನ್ನು ಏಕಾಂಗಿಯಾದ ಈತನು ಗೆಲ್ಲಲಾರ. ಅನೇಕರಲ್ಲಿರುವ ಶಕ್ತಿಯ ಮುಂದೆ ಈತನ ಯಾವುದೇ ಶಕ್ತಿಯು ಕೆಲಸಕ್ಕೆ ಬರಲಾರದು.</p>
		<p class="description">ಇದಕ್ಕೊಂದು ಉದಾಹರಣೆ: ಹಾವೆಂದರೆ ಯಾರಿಗೆ ಭಯವಿಲ್ಲ! ಅದರಲ್ಲೂ ನಾಗರಹಾವೆಂದರೆ! ಇನ್ನು ಕಾಳಿಂಗಸರ್ಪ! ಎಲ್ಲರಿಗೂ ಭಯ. ‘ಹಾವೆಂದರೆ ಹರನೂ ನಡುಗಿದ’ ಗಾದೆಯೂ ಇದೆ.</p>
		<p class="description">ಇನ್ನು ಬುಸುಗುಟ್ಟುತ್ತಿರುವ ನಾಗೇಂದ್ರನ ತಂಟೆಗೆ ಯಾರೂ ಹೋಗಲಾರರಷ್ಟೆ? ಹೌದು, ಇಷ್ಟೂ ದಿಟ. ಆದರೆ ಸಾವಿರಾರು ಇರುವೆಗಳು ಒಟ್ಟಾಗಿ ಸೇರಿಕೊಂಡವೆಂದರೆ ಇಂಥ ಸರ್ಪವನ್ನೂ ಕಡಿದು ಕಡಿದು ಸಾಯಿಸಿ ತಿಂದು ಮುಗಿಸಿಬಿಡುತ್ತವೆಯಲ್ಲವೆ? ನಾಗೇಂದ್ರನೆಲ್ಲಿ? ಕ್ಷುದ್ರವಾದ ಇರುವೆಗಳೆಲ್ಲಿ? ಆದರೆ ನಾಗೇಂದ್ರ ಒಂದು, ಇರುವೆಗಳು ಬಹಳ. ಕ್ಷುದ್ರ ಜನಗಳೇ ಆದರೂ ಅಂಥ ಅನೇಕರೊಂದಿಗೆ, ಸಮರ್ಥನೇ ಆದರೂ ಸಹ ಒಬ್ಬಂಟಿಗನಾಗಿದ್ದರೆ ವಿರೋಧವನ್ನು ಕಟ್ಟಿಕೊಳ್ಳಬಾರದು.</p>
		<p class="text-center">ಬಹುಜನವಿರೋಧವು ಒಬ್ಬಂಟಿಗನಿಗೆ ಒಳಿತಲ್ಲ.</p>
	</section>
	<section class="level1 numbered" epub:type="chapter" role="doc-chapter" id="id-003.19">
		<h1 class="level1-title" epub:type="title"><span class="date">ಮಾರ್ಚ್ 19</span><br /><span class="num">79.</span> ಮೂವರು ಕಳ್ಳರಿದ್ದಾರೆ, ಎಚ್ಚರಿಕೆ!</h1>
		<p class="shloka">ಕಾಮಃ ಕ್ರೋಧಶ್ಚ ಲೋಭಶ್ಚ ದೇಹೇ ತಿಷ್ಠಂತಿ ತಸ್ಕರಾಃ।<br />ಜ್ಞಾನರತ್ನಾಪಹಾರಾಯ ತಸ್ಮಾದ್ ಜಾಗ್ರತ ಜಾಗ್ರತ॥</p>
		<p class="shloka-meaning">ಕಾಮ, ಕ್ರೋಧ ಮತ್ತು ಲೋಭ ಎನ್ನುವ ಮೂವರು ಕಳ್ಳರು, ಎಲೈ ಮಾನವರೇ, ನಿಮ್ಮ ದೇಹದೊಳಗೇ ವಾಸವಾಗಿರುತ್ತಾರೆ. ಅವರು ನಿಮ್ಮೊಳಗಿರುವ ವಿವೇಕಜ್ಞಾನವೆಂಬ ರತ್ನವನ್ನು ಲಪಟಾಯಿಸುವುದಕ್ಕಾಗಿ ಹೊಂಚು ಹಾಕುತ್ತಾ ಇದ್ದಾರೆ. ಆದ್ದರಿಂದ ಪ್ರಿಯ ಸಾಧಕರೆ, ನೀವು ಎಚ್ಚರವಾಗಿರಿ, ಎಚ್ಚರವಾಗಿರಿ.</p>
		<p class="description">ಶತ್ರುಗಳು ಹಾಗೂ ಕಳ್ಳಕಾಕರು ಎರಡು ವಿಧ. ಒಂದು ಹೊರಗಿನವರು, ಮತ್ತೊಂದು ಒಳಗಿನವರು. ಹೊರಗಿನ ಕಳ್ಳರನ್ನು ಹೇಗಾದರೂ ಹಿಡಿದುಹಾಕಬಹುದು, ಶಿಕ್ಷಿಸಲೂ ಬಹುದು. ಆದರೆ ನಮ್ಮೊಳಗೇ ಇರುವ ಕಳ್ಳರನ್ನು ಪತ್ತೆ ಹಚ್ಚುವುದೇ ಕಷ್ಟ. ಆಮೇಲೆ ಅವರನ್ನು ಹಿಡಿದು ಅವರಿಗೆ ಶಿಕ್ಷೆಕೊಡುವ ಕೆಲಸ.</p>
		<p class="description">ನಮ್ಮೊಳಗೇ ಮೂವರು ಮಹಾಕಳ್ಳರು ಅವಿತುಕೊಂಡು ಕುಳಿತಿರುತ್ತಾರೆ. ಇವರು ಯಾರೆಂದರೆ: <strong>ಕಾಮ, ಕ್ರೋಧ</strong> ಮತ್ತು <strong>ಲೋಭ</strong>ಗಳು. ಇವರಿಗೆ ಅಪಹರಿಸುವುದಕ್ಕೆ ನಮ್ಮೊಳಗೆ ಏನಿದೆ? ಎಂದರೆ, ರತ್ನವಿದೆ. ಜ್ಞಾನರತ್ನ, ವಿವೇಕರತ್ನವನ್ನು ಭಗವಂತನು ಸರ್ವರಿಗೂ ಕೊಟ್ಟಿರುತ್ತಾನೆ. ವಿವೇಕರತ್ನವು ಅತ್ಯಮೂಲ್ಯವಾದದ್ದು. ಇದನ್ನು ಅಂಗಡಿಗಳಲ್ಲಿ ಹಣಕೊಟ್ಟು ಕೊಂಡುಕೊಳ್ಳಲು ಸಾಧ್ಯವಿಲ್ಲ. ಈ ವಿವೇಕವೆಂಬ ರತ್ನದಿಂದ ಮಾನವನು ಮುಕ್ತಿಯನ್ನೇ ಹೊಂದಬಹುದು.</p>
		<p class="description">ಈ ವಿವೇಕರತ್ನವನ್ನು ಅಪಹರಿಸುವುದಕ್ಕಾಗಿ ಕಾಮ, ಕ್ರೋಧ, ಲೋಭ—ಎಂಬ ಮೂವರು ಕಳ್ಳರು ಹೊಂಚುಹಾಕುತ್ತಾ ನಮ್ಮೊಳಗೇ ಕುಳಿತಿರುತ್ತಾರೆ. ಈ ಮೂವರೂ ಕಳ್ಳರು ನಮಗೆ ತಿಳಿಯದಂತೆ ನಮ್ಮೊಳಗೇ ಕೂತುಕೊಂಡು ನಮ್ಮಲ್ಲಿರುವ ಆತ್ಮಜ್ಞಾನವೆಂಬ ರತ್ನವನ್ನು ಅಪಹರಿಸಲು ಕಾಯ್ದುಕೊಂಡು ಕುಳಿತಿರುತ್ತಾರೆ. ಈ ಕಳ್ಳರಿಗೆ ಅವಕಾಶವನ್ನು ಕೊಡಬಾರದು. ಈ ದರೋಡೆಕೋರರನ್ನು ಹೊಡೆದೋಡಿಸಬೇಕು.</p>
		<p class="text-center">ಮಾನವನು ಕಾಮಕ್ರೋಧಲೋಭಗಳಿಗೆ ವಶನಾಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-003.20">
		<h1 class="level1-title" epub:type="title"><span class="date">ಮಾರ್ಚ್ 20</span><br /><span class="num">80.</span> ಹಿರಿಯರ ಸೇವೆಯಿಂದ ಬುದ್ಧಿವೃದ್ಧಿ</h1>
		<p class="shloka">ಶ್ರುತೇನ ಶ್ರೋತ್ರಿಯೋ ಭವತಿ ತಪಸಾ ವಿಂದತೇ ಮಹತ್।<br />ಧೃತ್ಯಾ ದ್ವಿತೀಯವಾನ್ ಭವತಿ ಬುದ್ಧಿಮಾನ್ ವೃದ್ಧಸೇವಯಾ॥</p>
		<p class="shloka-meaning">ಶಾಸ್ತ್ರಜ್ಞಾನದಿಂದ ಶ್ರೋತ್ರಿಯನಾಗುತ್ತಾನೆ. ತಪಸ್ಸಿನಿಂದ ಹೆಚ್ಚಿನ ಫಲವಾದ ಮೋಕ್ಷವನ್ನೇ ಹೊಂದುತ್ತಾನೆ. ಧೈರ್ಯದಿಂದ ಮಿತ್ರನನ್ನು ಹೊಂದಿದಂಥವನಾಗುತ್ತಾನೆ. ವೃದ್ಧರ ಸೇವೆಯಿಂದ ಬುದ್ಧಿವಂತನಾಗುತ್ತಾನೆ.</p>
		<p class="description">ಮನುಷ್ಯನು ಶ್ರೋತ್ರಿಯನಾಗಬೇಕು. ಶ್ರೋತ್ರಿಯನೆಂದರೆ ಶ್ರೋತ್ರವಂತ. ಕಿವಿಗಳನ್ನುಳ್ಳವನೇ ಶ್ರೋತ್ರಿಯ. ಕಿವಿಗಳಿಗೆ ಸಾಫಲ್ಯ ಬರುವುದು ಶಾಸ್ತ್ರಜ್ಞಾನದಿಂದ. ವೇದಶಾಸ್ತ್ರಪುರಾಣಾದಿಗಳನ್ನು ಓದಿದಾಗಲೇ ಅವನು ಶ್ರೋತ್ರಿಯನೆನಿಸುತ್ತಾನೆ.</p>
		<p class="description">ಇಂದ್ರಿಯನಿಗ್ರಹ, ಶಮ, ದಮ, ಶೌಚ, ಬ್ರಹ್ಮಚರ್ಯ, ಸತ್ಯ, ಅಹಿಂಸಾದಿ ತಪಸ್ಸನ್ನು ಆಚರಿಸಿದರೆ ಅದರಿಂದ ಮಾನವನು ಅನಂತ ಫಲಗಳನ್ನು ಹೊಂದುತ್ತಾನೆ. ತಪಸ್ಸಿನಿಂದ ಆತ್ಮಜ್ಞಾನ, ಜ್ಞಾನದಿಂದ ಮುಕ್ತಿಯೇ ಸಿಗುತ್ತದೆ. ತಪಸ್ಸನ್ನು ಮಾಡಬೇಕಾದವನೇ ಮಾನವ. ತಪಸ್ಸಿನಿಂದ ಸರ್ವಸಿದ್ಧಿಗಳೂ ಲಭಿಸುತ್ತವೆ.</p>
		<p class="description">ಮನುಷ್ಯನಿಗೆ ಧೈರ್ಯ ಬೇಕು. ಧೈರ್ಯಶಾಲಿಯಾದವನಿಗೆ ಧೈರ್ಯವೇ ಮಿತ್ರ. ಧೈರ್ಯದಿಂದ ಏನು ಬೇಕಾದರೂ ಸಾಧಿಸಬಹುದು. ಧೃತಿಯಿರುವಲ್ಲಿ ಭಯವಿಲ್ಲ. ಧೃತಿಯಿದ್ದರೆ ಜಗತ್ತನ್ನೇ ಗೆಲ್ಲಬಹುದು.</p>
		<p class="description">ವೃದ್ಧರ ಸೇವೆಯಿಂದ ಬುದ್ಧಿಯು ಬೆಳೆಯುತ್ತದೆ. ಮಾನವನು ಸ್ವಯಂ ಎಷ್ಟೇ ಬುದ್ಧಿವಂತನಾಗಿದ್ದರೂ ಗುರುಹಿರಿಯರ ಸೇವೆಯನ್ನು ಮಾಡದಿದ್ದರೆ ಬುದ್ಧಿವಂತನೆನಿಸಲಾರ. ವಯಸ್ಸಿನಿಂದ ಹಾಗೂ ತಪಸ್ಸಿನಿಂದ ವೃದ್ಧರಾದವರನ್ನು ಸೇವೆಮಾಡುವುದರಿಂದ ನಮ್ಮ ಅಹಂಕಾರ, ಅಭಿಮಾನಗಳು ದೂರವಾಗುತ್ತವೆ. ಸದ್ಗುರುಗಳ ಸೇವೆಯನ್ನು ಶ್ರದ್ಧಾಭಕ್ತಿ ಯಿಂದ ಮಾಡುತ್ತಿದ್ದರೆ ಅಂಥವನಿಗೆ ಚಿತ್ತಶುದ್ಧಿಯೂ ಬುದ್ಧಿವೃದ್ಧಿಯೂ ಉಂಟಾಗುತ್ತವೆ. ಆದ್ದರಿಂದಲೇ ಪ್ರಾಚೀನ ಕಾಲದಲ್ಲಿ ವಿದ್ಯಾರ್ಥಿಗಳು ಗುರುಕುಲದಲ್ಲಿ ವಾಸವಾಗಿದ್ದು ಗುರುಸೇವೆಯನ್ನು ಮಾಡುತ್ತಿದ್ದರು.</p>
		<p class="text-center">ವೃದ್ಧರ ಸೇವೆಯಿಂದ ಸಕಲಸಂಪತ್ ಪ್ರಾಪ್ತಿ.</p>
	</section>
	<section class="level1 numbered" epub:type="chapter" role="doc-chapter" id="id-003.21">
		<h1 class="level1-title" epub:type="title"><span class="date">ಮಾರ್ಚ್ 21</span><br /><span class="num">81.</span> ವಿದ್ಯಾರ್ಥಿಗೆ ಕಿವಿಮಾತು</h1>
		<p class="shloka">ಸುಖಾರ್ಥೀ ಚೇತ್ ತ್ಯಜೇದ್ ವಿದ್ಯಾಂ<br /> ವಿದ್ಯಾರ್ಥೀ ಚೇತ್ ತ್ಯಜೇತ್ ಸುಖಮ್।<br />ಸುಖಾರ್ಥಿನಃ ಕುತೋ ವಿದ್ಯಾ<br /> ಕುತೋ ವಿದ್ಯಾರ್ಥಿನಃ ಸುಖಮ್॥</p>
		<p class="shloka-meaning">ಸುಖವನ್ನೇ ಬಯಸುವವನು ವಿದ್ಯೆಯನ್ನು ಕೈಬಿಡಬೇಕು, ವಿದ್ಯೆಯನ್ನೇ ಬಯಸುವವನು ಸುಖವನ್ನು ಕೈಬಿಡಬೇಕು. ಏಕೆಂದರೆ ಸುಖಾರ್ಥಿಗೆ ವಿದ್ಯೆಯಾಗಲೀ, ವಿದ್ಯಾರ್ಥಿಗೆ ಸುಖವಾಗಲೀ ಹೇಗೆ ತಾನೇ ಸಿಕ್ಕೀತು?</p>
		<p class="description">ವಿದ್ಯಾರ್ಥಿಜೀವನವು ಬಹು ಮುಖ್ಯವಾದದ್ದು. ಈ ವಿದ್ಯಾಭ್ಯಾಸದ ಕಾಲದಲ್ಲಿ ಭೋಗಜೀವನದಲ್ಲಿ ಮುಳುಗಬಾರದು. ದೂರದರ್ಶನ, ರೇಡಿಯೋಗಳಲ್ಲಿ ಮುಳುಗಿ, ಸಿನೆಮಾ ನಾಟಕಗಳಲ್ಲಿ ಅನುರಕ್ತನಾಗಿ, ಹೋಟೆಲ್ ಕ್ಲಬ್ ಗಳಲ್ಲಿ ಮುಳುಗಿ, ರಾಜಕೀಯ ವ್ಯವಹಾರಗಳಲ್ಲಿ ಆಸಕ್ತನಾಗಿದ್ದರೆ ಅಂಥವನಿಗೆ ವಿದ್ಯೆಯು ಖಂಡಿತಾ ದಕ್ಕುವುದಿಲ್ಲ. ವಿಷಯಭೋಗ ಗಳಲ್ಲಿ ನಿರತನಾದವನಿಗೆ ಯಾವ ವಿದ್ಯೆಯೂ ಬರುವುದಿಲ್ಲ. ಅಂಥವನು ಮೊದಲೇ ತನ್ನ ಅಭಿರುಚಿಯನ್ನು ತಿಳಿದುಕೊಂಡು ಹೆಚ್ಚಿನ ವಿದ್ಯಾಭ್ಯಾಸಕ್ಕಾಗಿ ಹಣವನ್ನಾಗಲೀ ಸಮಯವನ್ನಾಗಲೀ ವ್ಯರ್ಥಮಾಡಬಾರದು.</p>
		<p class="description">ಇನ್ನು ನಿಜವಾದ ವಿದ್ಯಾರ್ಥಿಯಾಗಿದ್ದರೆ ಅಂಥವನು ಐಷಾರಾಮಿ ಜೀವನವನ್ನು ಕೈಬಿಡಬೇಕು. ವಿದ್ಯೆಯನ್ನೇ ಗುರಿಯನ್ನಾಗಿ ಮಾಡಿಕೊಂಡು ಹೆಚ್ಚಿನ ಸಮಯವನ್ನೆಲ್ಲ ವಿದ್ಯಾಭ್ಯಾಸಕ್ಕಾಗಿಯೇ ಕಳೆಯಬೇಕು. ವಿದ್ಯಾವಂತನಾಗುವವರೆಗೂ ಇವನು ವಿದ್ಯಾನುರಕ್ತನಾಗಿಯೇ ಇರಬೇಕು. ವಿದ್ಯಾರ್ಥಿಗೆ ಊಟ ತಿಂಡಿ, ಆಟ ನಿದ್ರೆ, ರಾಜಕೀಯ ಕಲಾಪಗಳು— ಯಾವುವೂ ಮುಖ್ಯವಾಗಬಾರದು. ಅವುಗಳಲ್ಲಿ ಮುಳುಗಿಬಿಟ್ಟರೆ ಇವನಿಗೆ ವಿದ್ಯೆಯೆಂಬುದು ನೈವೇದ್ಯವಾದೀತು. ತನಗೆ ವಿದ್ಯೆಯೇ ಬೇಕೆಂದರೆ ಅಂಥವನು ಭೋಗವನ್ನು ಬಿಡಬೇಕು. ಸುಖವೇ ಬೇಕೆಂದಿದ್ದರೆ ಅವನು ವಿದ್ಯೆಯನ್ನು ಕೈಬಿಡಬೇಕು. ಅಂತೂ ಒಟ್ಟಿನಲ್ಲಿ ವಿದ್ಯಾರ್ಥಿಯಾಗಿರುವವನಿಗೆ ಸುಖವಿಲ್ಲ, ಸುಖಾರ್ಥಿಯಾದವನಿಗೆ ವಿದ್ಯೆಯಿಲ್ಲ.</p>
		<p class="text-cenrer">ವಿದ್ಯಾರ್ಥಿಗಳು ಸದಾ ಅಧ್ಯಯನಪರರಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.22">
		<h1 class="level1-title" epub:type="title"><span class="date">ಮಾರ್ಚ್ 22</span><br /><span class="num">82.</span> ಜಾಣನ ಕರ್ತವ್ಯ</h1>
		<p class="shloka"> ಅಣುಭ್ಯಶ್ಚ ಮಹದ್ಭ್ಯಶ್ಚ ಶಾಸ್ತ್ರೇಭ್ಯಃ ಕುಶಲೋ ನರಃ।<br /> ಸರ್ವತಃ ಸಾರಮಾದದ್ಯಾತ್ ಪುಷ್ಪೇಭ್ಯ ಇವ ಷಟ್ಪದಃ॥</p>
		<p class="shloka-meaning">ದುಂಬಿಯು ನಾನಾ ಪುಷ್ಪಗಳಿಂದ ಮಕರಂದವನ್ನು ಹೀರುವಂತೆ, ಜಾಣನಾದ ಮನುಷ್ಯನು ಶಾಸ್ತ್ರಗಳಿಂದ ಸಾರವನ್ನು ಸ್ವೀಕರಿಸಬೇಕು. ಆ ಶಾಸ್ತ್ರಗಳು ಸಣ್ಣದಾಗಿರಬಹುದು, ದೊಡ್ಡದಾಗಿರಬಹುದು; ಅದು ಮುಖ್ಯವಲ್ಲ.</p>
		<p class="description">ಮಾನವನು ಬುದ್ಧಿಜೀವಿ, ವಿವೇಕಿ, ಚತುರ, ಹಾಗೂ ಜಾಣ. ಇವನು ಅವರಿಂದ ಇವರಿಂದ—ಎಲ್ಲರಿಂದಲೂ ಹೊಸ ಹೊಸ ವಿಷಯಗಳನ್ನು ಸಂಗ್ರಹಿಸುತ್ತಾ ಹೋಗಬೇಕು. ಚಿಕ್ಕವರಾಗಲಿ, ದೊಡ್ಡವರಾಗಲಿ, ಬಡವರಾಗಲಿ ಶ್ರೀಮಂತರಾಗಲಿ, ಸ್ತ್ರೀಯರಾಗಲಿ ಪುರುಷರಾಗಲಿ, ಬುದ್ಧಿವಂತರಾಗಲಿ ದಡ್ಡರಾಗಲಿ, ರೈತರಾಗಲಿ ಮಂತ್ರಿಗಳಾಗಲಿ— ಎಲ್ಲರಿಂದಲೂ ಸಾರವನ್ನು ಸಂಗ್ರಹಿಸುತ್ತಾ ಇರಬೇಕು.</p>
		<p class="description">ನಮ್ಮ ದೇಶದಲ್ಲಿ ಶಾಸ್ತ್ರಗ್ರಂಥಗಳಿಗೇನು ಬಡತನವಿಲ್ಲ. ಬೇಕಾದಷ್ಟು ಗ್ರಂಥಗಳಿವೆ. ವೇದಗಳು, ವೇದಾಂತಗಳು, ಪುರಾಣಗಳು, ಇತಿಹಾಸಗಳು, ಸ್ಮೃತಿಗಳು, ಕಾವ್ಯಗಳು, ನಾಟಕಗಳು, ಯಂತ್ರತಂತ್ರಮಂತ್ರಗ್ರಂಥಗಳೆಂದು ಸಾಕಷ್ಟು ಗ್ರಂಥಗಳಿವೆ. ಇವುಗಳಲ್ಲಿ ಕೆಲವು ಪುಟ್ಟದಾಗಿರ ಬಹುದು, ಮತ್ತೆ ಕೆಲವು ದೊಡ್ಡದಾಗಿರಬಹುದು. ಇವುಗಳಲ್ಲೆಲ್ಲ ಅನೇಕ ವಿಷಯಗಳನ್ನು ತಿಳಿಸಿರುತ್ತಾರೆ. ವಿವೇಕಿಯಾದ ಮನುಷ್ಯನು ಇವುಗಳಿಂದ ತನಗೆ ಬೇಕಾದ ವಿಷಯಗಳನ್ನು ಸಂಗ್ರಹಿಸಬೇಕು. ಬೋಂಡಾ ಕಟ್ಟಿರುವ ಕಾಗದದಲ್ಲೂ ಏನಾದರೊಂದು ಹೊಸ ವಿಚಾರವು ಇದ್ದೇ ಇರುತ್ತದೆ. ಅದು ಇದು ಎನ್ನದೇ ಪ್ರತಿಯೊಂದರಿಂದಲೂ ಪ್ರತಿಯೊಬ್ಬನಿಂದಲೂ ಜಾಣನು ಒಳ್ಳೊಳ್ಳೆಯ ವಿಷಯವನ್ನು ಸಂಗ್ರಹಿಸುತ್ತಾ ಇರಬೇಕು.</p>
		<p class="description">ಇದಕ್ಕೆ ಜೇನುನೊಣಗಳ ದೃಷ್ಟಾಂತ. ಜೇನುನೊಣಗಳು ಎಲ್ಲ ಹೂಗಳಿಂದಲೂ ಮಕರಂದವನ್ನು ಹೀರುತ್ತಾ ಅದರಿಂದ ಜೇನುತುಪ್ಪವನ್ನು ತಯಾರುಮಾಡುತ್ತವೆಯಲ್ಲವೆ? ಅದರಂತೆ ಮಾನವನೂ ಎಲ್ಲರಿಂದಲೂ ಸಾರವಾದ ವಿಷಯವನ್ನು ಸ್ವಲ್ಪಸ್ವಲ್ಪವಾಗಿ ಸಂಗ್ರಹಿಸುತ್ತಾ ಇರಬೇಕು.</p>
		<p class="text-center">ಎಲ್ಲದರಿಂದಲೂ ಸಾರವನ್ನು ಸಂಗ್ರಹಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.23">
		<h1 class="level1-title" epub:type="title"><span class="date">ಮಾರ್ಚ್ 23</span><br /><span class="num">83.</span> ಸಹಜವಾದ ಶತ್ರುಗಳಿವು</h1>
		<p class="shloka">ಮಾಂಸಂ ಮೃಗಾಣಾಂ ದಶನೌ ಗಜಾನಾಂ<br /> ಮೃಗದ್ವಿಷಾಂ ಚರ್ಮ ಫಲಂ ದ್ರುಮಾಣಾಮ್।<br />ಸ್ತ್ರೀಣಾಂ ಸ್ವರೂಪಂ ಚ ನೃಣಾಂ ಹಿರಣ್ಯಂ<br /> ಸ್ವಭಾವಜಾ ವೈರಿಗುಣಾ ಭವಂತಿ॥</p>
		<p class="shloka-meaning">ಮಾಂಸವು ಮೃಗಗಳಿಗೂ, ದಂತಗಳು ಆನೆಗಳಿಗೂ, ಚರ್ಮವು ಸಿಂಹ ಹುಲಿ ಚಿರತೆಗಳಿಗೂ, ಹಣ್ಣುಗಳು ಮರಗಳಿಗೂ, ಸ್ವರೂಪವು ಸ್ತ್ರೀಯರಿಗೂ, ಹಣವು ಮಾನವರಿಗೂ ಸಹಜಸಿದ್ಧವಾದ ವೈರಿಗುಣಗಳಾಗಿರುತ್ತವೆ.</p>
		<p class="description"><center>ಈ ಆರು ಸಹಜವಾದ ವೈರಿಗುಣಗಳು</center></p>
		<ol>
			<li><strong>ಮಾಂಸವು ಮೃಗಗಳಿಗೆ ಶತ್ರು</strong>—ಆಡು, ಕುರಿ ಮುಂತಾದ ಮೃಗಪಶುಗಳಿಗೆ ಅವುಗಳ ಮಾಂಸವೇ ಮೃತ್ಯು. ಮಾಂಸಕ್ಕಾಗಿ ಮಾನವರು ಮೃಗಗಳನ್ನೇ ಕೊಲ್ಲುತ್ತಾರಲ್ಲವೆ?</li>
			<li><strong>ದಂತಗಳೇ ಆನೆಗಳಿಗೆ ಶತ್ರು</strong>—ಅತ್ಯಂತ ಬಲಿಷ್ಠವಾದ ಪ್ರಾಣಿಗಳೆಂದರೆ ಆನೆಗಳು. ಆನೆಗಳ ದಂತಕ್ಕಾಗಿ ದುಷ್ಟರು ಆನೆಗಳನ್ನೇ ಕೊಂದುಬಿಡುತ್ತಾರಲ್ಲವೆ?</li>
			<li><strong>ಚರ್ಮವೇ ಮೃಗದ್ವಿಷಗಳಿಗೆ ಶತ್ರು</strong>—ಮೃಗಗಳನ್ನು ದ್ವೇಷಮಾಡುವಂಥ ಹುಲಿ, ಸಿಂಹ, ಚಿರತೆಗಳಿಗೆ ಅವುಗಳ ಚರ್ಮವೇ ಮೃತ್ಯು. ಅವುಗಳ ಚರ್ಮಕ್ಕಾಗಿ ಆ ಸಿಂಹಾದಿಗಳನ್ನೇ ಕೊಲ್ಲುತ್ತಾರಲ್ಲವೆ?</li>
			<li><strong>ಹಣ್ಣುಗಳೇ ಮರಕ್ಕೆ ಮೃತ್ಯು</strong>—ಹಣ್ಣುಗಳನ್ನು ಕದ್ದು ತಿನ್ನುವುದಕ್ಕಾಗಿ ಆ ಮರಗಳನ್ನೇ, ಕೊಂಬೆಗಳನ್ನೇ ನಾಶಮಾಡಿಬಿಡುತ್ತಾರಲ್ಲವೆ?</li>
			<li><strong>ಸ್ತ್ರೀಯರ ಶರೀರ ಸ್ವರೂಪವೇ ಸ್ತ್ರೀಯರಿಗೆ ಶತ್ರು</strong>—ಸ್ತ್ರೀಯರಿಗೆ ದೈವದತ್ತವಾದ ದೇಹಸೌಂದರ್ಯವೇ ಮೃತ್ಯುವಾಗಿಬಿಡುತ್ತದೆ.</li>
			<li><strong>ಹಣವು ಮನುಷ್ಯರಿಗೆ ಮೃತ್ಯು</strong>—ಹಣಕ್ಕಾಗಿ ಶ್ರೀಮಂತರನ್ನು ಕಳ್ಳರು ಕೊಂದುಹಾಕಿಬಿಡುತ್ತಾರಲ್ಲವೆ? ಶ್ರೀಮಂತರಿಗೆ ಹಣವೇ ಮೃತ್ಯು.</li>
		</ol>
		<p class="text-center">ಹಣಕ್ಕಾಗಿ ಅನ್ಯಾಯವನ್ನು ಮಾಡಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-003.24">
		<h1 class="level1-title" epub:type="title"><span class="date">ಮಾರ್ಚ್ 24</span><br /><span class="num">84.</span> ಮುಳ್ಳಿನ ಹಾಸಿಗೆಯಿದು</h1>
		<p class="shloka">ಜನ್ಮ ದುಃಖಂ ಜರಾ ದುಃಖಂ ಜಾಯಾ ದುಃಖಂ ಪುನಃ ಪುನಃ।<br />ಸಂಸಾರಸಾಗರಂ ದುಃಖಂ ತಸ್ಮಾತ್ ಜಾಗ್ರತ ಜಾಗ್ರತ॥</p>
		<p class="shloka-meaning">ಜನ್ಮವೂ ದುಃಖ, ಮುಪ್ಪೂ ದುಃಖ, ಹೆಂಡತಿಯೂ ಮತ್ತೆ ಮತ್ತೆ ದುಃಖವೇ, ಸಂಸಾರಸಾಗರವೇ ದುಃಖ. ಆದ್ದರಿಂದ ಎಚ್ಚರಗೊಳ್ಳಿರಿ, ಮಾನವರೆ, ಎಚ್ಚರಿಕೆ!</p>
		<p class="description">ಈ ಸಂಸಾರಕ್ಕೆ ಹೆಸರೇ <strong>ದುಃಖಸಂಸಾರಸಾಗರ</strong>. ಈ ಸಂಸಾರಸಾಗರದಲ್ಲಿ ಇರುವುದೆಲ್ಲಾ ದುಃಖವೆಂಬ ನೀರು ಮಾತ್ರ. ಅದು ಹೇಗೆಂದರೆ:</p>
		<p class="description"><strong>ಜನ್ಮ ದುಃಖಮ್</strong>—ಜನ್ಮವೆಂಬುದು ದುಃಖ. ಹುಟ್ಟುವುದು ಎಂಬುದೇನು ಸುಖವೇ? ರಾಮ ರಾಮಾ! ಹುಟ್ಟಬೇಕಾದರೆ ತಾಯಿಯ ಗರ್ಭದಲ್ಲಿ ಒಂಬತ್ತು ತಿಂಗಳು ವಾಸವಾಗಿರಬೇಕು. ಮಾತೃಗರ್ಭದಲ್ಲಿರುವಾಗ ಆ ಭ್ರೂಣಕ್ಕೆ ಆಗುವ ದುಃಖ ಅಷ್ಟಿಷ್ಟಲ್ಲ. ಮಲ ಮೂತ್ರ ರಕ್ತ ಕೀವುಗಳ ಮಧ್ಯೆ ವಾಸವಾಗಿರುವ ಭ್ರೂಣಕ್ಕೆ ಎಂಥ ದುಃಖವಾಗುತ್ತಿರಬಹುದು! ಅಂತೂ ಮಾತೃಯೋನಿಯಿಂದ ಹುಟ್ಟುವಾಗಲಂತೂ ಆ ಶಿಶುವಿಗೆ ಯಮಯಾತನೆಯೇ.</p>
		<p class="description"><strong>ಜರಾ ದುಃಖಮ್</strong>—ಮುಪ್ಪೂ ದುಃಖವೇ. ಮುಪ್ಪಿನಲ್ಲಾಗುವ ದುಃಖವನ್ನು ಅನುಭವಿಸಿಯೇ ತಿಳಿಯಬೇಕೇ ಹೊರತು ಸುಮ್ಮನೆ ವರ್ಣನೆಯಿಂದ ಪ್ರಯೋಜನವಿಲ್ಲ. ಕಣ್ಣು ಕಾಣಿಸೊಲ್ಲ , ಕಿವಿ ಕೇಳಿಸದು, ಅಜೀರ್ಣ, ಹಸಿವು, ನಿಶ್ಶಕ್ತಿ, ಜಿಹ್ವಾಚಾಪಲ್ಯ, ಕೊಳೆ, ಮಕ್ಕಳು ಮೊಮ್ಮಕ್ಕಳಿಂದ ತಿರಸ್ಕಾರ—ಇವೆಲ್ಲವೂ ಮುಪ್ಪಿನ ದುಃಖಗಳೇ.</p>
		<p class="description"><strong>ಜಾಯಾ ದುಃಖಮ್</strong>—ಗಂಡನಿಂದ ಹೆಂಡತಿಗೂ, ಹೆಂಡತಿಯಿಂದ ಗಂಡನಿಗೂ ದುಃಖ; ಒಬ್ಬರಿಂದ ಮತ್ತೊಬ್ಬರಿಗೆ ದುಃಖವೆಂಬುದು ಕಟ್ಟಿಟ್ಟ ಬುತ್ತಿ. ಹೆಂಡತಿಯಿಂದ, ಮಕ್ಕಳಿಂದ, ತಂದೆಯಿಂದ, ಅಳಿಯಂದಿರಿಂದ—ಎಲ್ಲರಿಂದಲೂ ಗೃಹಸ್ಥನಿಗೆ ದುಃಖಗಳ ಸುರಿಮಳೆ.</p>
		<p class="description"><strong>ಮರಣಂ ದುಃಖಮ್</strong>—ಇನ್ನು ಮರಣದ ಸಮಯದಲ್ಲಾಗುವ ದುಃಖ. ಹೀಗೆ ಸಂಸಾರವೆಂಬುದು ದುಃಖಗಳ ಮುಳ್ಳಿನ ಸುಪ್ಪತ್ತಿಗೆ.</p>
		<p class="text-center">ಸಂಸಾರಕ್ಕೆ ಅಂಟುಕೊಳ್ಳದೇ ಮುಕ್ತನಾಗುವವನೇ ವಿವೇಕಿ.</p>
	</section>
	<section class="level1 numbered" epub:type="chapter" role="doc-chapter" id="id-003.25">
		<h1 class="level1-title" epub:type="title"><span class="date">ಮಾರ್ಚ್ 25</span><br /><span class="num">85.</span> ಆರು ಪ್ರಿಯಪುಷ್ಪಗಳು!</h1>
		<p class="shloka">ಅಹಿಂಸಾ ಪ್ರಥಮಂ ಪುಷ್ಪಂ ಪುಷ್ಪಮಿಂದ್ರಿಯನಿಗ್ರಹಃ।<br />ಸರ್ವಭೂತದಯಾ ಪುಷ್ಪಂ ಕ್ಷಮಾ ಪುಷ್ಪಂ ವಿಶೇಷತಃ।<br />ಧ್ಯಾನಂ ಪುಷ್ಪಂ ತಪಃ ಪುಷ್ಪಂ ವಿಷ್ಣೋಃ ಪ್ರೀತಿಕರಂ ಸದಾ॥</p>
		<p class="shloka-meaning">ಅಹಿಂಸಾ, ಇಂದ್ರಿಯನಿಗ್ರಹ, ದಯೆ, ಕ್ಷಮೆ, ಧ್ಯಾನ, ತಪಸ್ಸೆಂಬ ಪುಷ್ಪಗಳು ಭಗವಂತನಿಗೆ ಅತ್ಯಂತ ಪ್ರಿಯವಾದವುಗಳು.</p>
		<p class="description">ಭಗವಂತನಿಗೆ ಪುಷ್ಪಪೂಜೆಯು ಅತ್ಯಂತ ಪ್ರಿಯವೂ ಹಾಗೂ ಶ್ರೇಷ್ಠವೂ ಹೌದು. ಆದರೆ ಇಂದಿನ ಕಾಲದಲ್ಲಿ ಹೂಗಳೆಂದರೆ ತುಂಬಾ ತುಟ್ಟಿ. ಹೂಗಳನ್ನು ದೇವರಿಗೆ ಹಾಕುವಾಗ ನಮ್ಮ ಕಣ್ಣು ಮುಂದೆ ಬಂದು ನಿಲ್ಲುವುದು ದುಡ್ಡು. ಒಂದುನೂರು ರೂಪಾಯಿ ಕೊಟ್ಟರೂ ನಾಲ್ಕು ಮಾರು ಹೂಮಾಲೆ ಬರುವುದಿಲ್ಲವಲ್ಲ, ನಾವು ಹೇಗೆ ಪುಷ್ಪಪೂಜೆಯನ್ನು ಮಾಡೋಣ? ಎಂದರೆ, ಇದೋ ಇಲ್ಲಿದೆ ಉತ್ತರ:</p>
		<p class="description">ಭಗವಂತನಿಗೆ ಅತ್ಯಂತ ಪ್ರಿಯವಾದ ಹಾಗೂ ಸರಳವಾದ, ಸುಲಭವಾದ ಉಚಿತವಾದ ಎಲ್ಲರಿಗೂ ಸಾಧ್ಯವಾಗುವ ಆರು ಪುಷ್ಪಗಳಿವು:</p>
		<ol>
			<li><strong>ಅಹಿಂಸಾ</strong>—ಯಾರಿಗೂ ಹಿಂಸೆಯನ್ನು ಮಾಡದಿರುವುದು. ಮಾತಿನಿಂದ, ಕೃತಿಯಿಂದ, ಮನಸ್ಸಿನಿಂದ ಯಾರನ್ನೂ ಹಿಂಸಿಸದಿರುವುದು.</li>
			<li><strong>ಇಂದ್ರಿಯನಿಗ್ರಹ</strong>—ಹೊರಮುಖವಾಗಿ ಹರಿಯುತ್ತಿರುವ ಇಂದ್ರಿಯಗಳನ್ನು ಉಪಾಯದಿಂದ ಭಗವಂತನ ಕಡೆಗೆ ತಿರುಗಿಸುವುದು.</li>
			<li><strong>ಸರ್ವಭೂತದಯಾ</strong>—ಎಲ್ಲ ಪ್ರಾಣಿಗಳಲ್ಲಿಯೂ ದಯೆಯನ್ನು ತೋರುವುದು. ಯಾವ ಪ್ರಾಣಿಗಳನ್ನೂ ದ್ವೇಷಿಸದೇ ಪ್ರೀತಿಸುವುದು.</li>
			<li><strong>ಕ್ಷಮಾ</strong>—ಕ್ಷಮಿಸುವ ಗುಣ. ಯಾರೇ ತಪ್ಪು ಮಾಡಿದರೂ ಆ ತಪ್ಪನ್ನು ವಿರೋಧಿಸಬೇಕು. ಆದರೆ ತಪ್ಪಿತಸ್ಥನನ್ನು ಪ್ರೀತಿಸುವ ಗುಣ.</li>
			<li><strong>ಧ್ಯಾನಮ್</strong>—ಭಗವಂತನನ್ನು ಭಕ್ತಿಯಿಂದ ಧ್ಯಾನಿಸುವುದು.</li>
			<li><strong>ತಪಃ</strong>—ಸತ್ಯ, ಶಮ, ದಮ, ಬ್ರಹ್ಮಚರ್ಯಾದಿಗಳು.</li>
		</ol>
		<p class="text-center">ಇವುಗಳನ್ನು ಪ್ರತಿಯೊಬ್ಬರೂ ಅಭ್ಯಾಸಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.26">
		<h1 class="level1-title" epub:type="title"><span class="date">ಮಾರ್ಚ್ 26</span><br /><span class="num">86.</span> ಹಣದಿಂದ ಸುಖವಿಲ್ಲ</h1>
		<p class="shloka">ಸಂತುಷ್ಟಸ್ಯ ನಿರೀಹಸ್ಯ ಸ್ವಾತ್ಮಾರಾಮಸ್ಯ ಯತ್ ಸುಖಮ್।<br />ಕುತಸ್ತತ್ ಕಾಮಲೋಭೇನ ಧಾವತೋಽಥೆರ್©ಹಯಾ ದಿಶಃ॥</p>
		<p class="shloka-meaning">ಸಂತುಷ್ಟನೂ ಕರ್ಮಾತೀತನೂ ಸ್ವಾತ್ಮಾನಂದಮಗ್ನನೂ ಆದವನಿಗೆ ದೊರಕುವ ಸುಖವು, ಕಾಮಲೋಭದಿಂದ ಹಾಗೂ ಧನದ ಆಶೆಯಿಂದ ಅಲ್ಲಿ ಇಲ್ಲಿ ಸುತ್ತುತ್ತಿರುವ ಚಂಚಲಮನುಷ್ಯನಿಗೆ ಹೇಗೆ ತಾನೆ ಸಿಕ್ಕೀತು?</p>
		<p class="description">ಮನುಷ್ಯನಿಗೆ ಸುಖ ಬೇಕು, ದಿಟ. ಸುಖಕ್ಕಾಗಿ ಮನುಷ್ಯನು ಏನೆಲ್ಲ ಪ್ರಯತ್ನವನ್ನೂ ಮಾಡುತ್ತಿದ್ದಾನೆ. ಆದರೆ ಇದೀಗ ಪ್ರಶ್ನೆ: ಸುಖವು ಅವನಿಗೆ ಸಿಕ್ಕಿದೆಯೆ? ಉತ್ತರ, ಸಿಕ್ಕೀತು! ಈ ವರೆಗೆ ಸುಖವು ಸಿಕ್ಕಿಲ್ಲ , ಇನ್ನು ಮುಂದೆ ಸಿಕ್ಕೀತು? ಕಾಮದ ಲೋಭದಿಂದ, ಹಣದ ಲೋಭದಿಂದ ಮನುಷ್ಯನು ಮಾಡುತ್ತಿರುವ ಕೆಲಸ ಕಾರ್ಯಗಳು ವರ್ಣನಾತೀತ! ತನ್ನ ಆಶೆಗಳನ್ನೆಲ್ಲ ಪೂರೈಸಿಕೊಳ್ಳುವುದಕ್ಕಾಗಿ, ಹಣ ಸಂಪಾದನೆಗಾಗಿ, ಅಬ್ಬಬ್ಬಾ! ಈ ಮನುಷ್ಯ ಭೂಮಿ ಆಕಾಶಗಳನ್ನು ಒಂದಾಗಿ ಮಾಡುತ್ತಿದ್ದಾನೆ. ಆದರೆ ಏನು ಪ್ರಯೋಜನ? ಇಷ್ಟೆಲ್ಲಾ ಕಷ್ಟಪಟ್ಟರೂ ಸುಖ ಮಾತ್ರ ಸಿಕ್ಕಲಿಲ್ಲ. ಸರಿ, ಹಾಗಾದರೆ ಸುಖಕ್ಕೆ ಏನು ಮಾಡಬೇಕು? ಯಾರಿಗೆ ಸುಖ ಸಿಕ್ಕಿರುತ್ತದೆ? ಎಂದರೆ, ಇಂಥವರಿಗೆ:</p>
		<p class="description"><strong>ಸಂತುಷ್ಟನಿಗೆ ಸುಖ</strong>—ಸಂತುಷ್ಟಿ, ಎಂಥ ಪದವಿದು! ಎಷ್ಟು ಅರ್ಥವಿದೆ! ಸಾಕು ಸಾಕು ಸಾಕು, ನಮಗಿಷ್ಟು ಸಾಕೇ ಸಾಕು—ಎಂದು ಮನಸ್ಸಿನಲ್ಲಿ ತೃಪ್ತಿ ಬಂದಿರುವವನಿಗೆ ನಿತ್ಯಸುಖ, ನಿತ್ಯಾನಂದ.</p>
		<p class="description"><strong>ಕರ್ಮಾತೀತನಿಗೆ ಸುಖ</strong>—ಫಲಪ್ರಾಪ್ತಿಗಾಗಿ ಯಾವ ಕಾಮ್ಯಕರ್ಮಗಳನ್ನೂ ಮಾಡದೆ ಆತ್ಮತತ್ತ್ವಚಿಂತನೆಯಲ್ಲಿ ಮುಳುಗಿರುವವನಿಗೇ ನಿತ್ಯಸುಖ, ಪರಮಸುಖ, ಬ್ರಹ್ಮಾನಂದ.</p>
		<p class="description"><strong>ಸ್ವಾತ್ಮಾರಾಮನಿಗೆ ಸುಖ</strong>—ಸ್ವ ಆತ್ಮ ಆರಾಮನಾದವನಿಗೆ ದುಃಖ ವೆಲ್ಲಿ? ತನ್ನೊಳಗೇ ಸುಖವಿದೆ, ತಾನೇ ಸುಖದ ನಿಧಿ ಎಂದು ತಿಳಿದವನಿಗೆ ನಿತ್ಯಸುಖ. ಕಾಮ ಲೋಭಗಳನ್ನು ಬಿಟ್ಟು ಸ್ವಾನಂದಾಮೃತಸಾಗರದಲ್ಲಿ ಮಗ್ನನಾಗಿರುವವನಿಗೆ ನಿತ್ಯಸುಖ! ಶಾಶ್ವತಸುಖ! ಪರಮಾನಂದ!</p>
		<p class="text-center">ಸಂತುಷ್ಟಿಯಿಂದಲೇ ನಿತ್ಯಸುಖ.</p>
	</section>
	<section class="level1 numbered" epub:type="chapter" role="doc-chapter" id="id-003.27">
		<h1 class="level1-title" epub:type="title"><span class="date">ಮಾರ್ಚ್ 27</span><br /><span class="num">87.</span> ಮಹಾತ್ಮರೂ ದುರಾತ್ಮರೂ</h1>
		<p class="shloka">ಮನಸ್ಯೇಕಂ ವಚಸ್ಯೇಕಂ ಕರ್ಮಣ್ಯೇಕಂ ಮಹಾತ್ಮನಾಮ್।<br />ಮನಸ್ಯನ್ಯತ್ ವಚಸ್ಯನ್ಯತ್ ಕರ್ಮಣ್ಯನ್ಯತ್ ದುರಾತ್ಮನಾಮ್॥</p>
		<p class="shloka-meaning">ಮನಸ್ಸಿನಲ್ಲೂ ಮಾತಿನಲ್ಲೂ ಕರ್ಮದಲ್ಲೂ ಒಂದೇ ಸ್ವಭಾವವುಳ್ಳವರೇ ಮಹಾತ್ಮರು. ದುರಾತ್ಮರಿಗಾದರೋ ಮನಸ್ಸಿನಲ್ಲೇ ಒಂದು, ಮಾತಿನಲ್ಲೇ ಒಂದು, ಕ್ರಿಯೆಯಲ್ಲಿಯೇ ಮತ್ತೊಂದು ಸ್ವಭಾವವು ಇರುತ್ತದೆ.</p>
		<p class="description">ಮಹಾತ್ಮರಿಗೂ ದುರಾತ್ಮರಿಗೂ ವ್ಯತ್ಯಾಸವನ್ನು ಇಲ್ಲಿ ತಿಳಿಸಿದೆ. ಹೊರಗಿನಿಂದ ನೋಡುವುದಕ್ಕೆ ಇಬ್ಬರೂ ಒಂದೇ ತರಹ ಕಾಣಿಸುತ್ತಾರೆ. ಇಬ್ಬರಿಗೂ ಊಟ ತಿಂಡಿ, ಮನೆ ಮಠ, ಉಡುಪು ತೊಡಪುಗಳು ಸಮಾನವಾಗಿಯೇ ಇರುತ್ತವೆ. ಇಬ್ಬರಿಗೂ ಹೆಂಡತಿ ಮಕ್ಕಳು, ಹಣಕಾಸು, ವಸ್ತುವಾಹನಾದಿಗಳು ಇರುತ್ತವೆ. ಆದರೆ ಅವರ ಸ್ವಭಾವದಿಂದ, ನಡತೆಯಿಂದ ಹಾಗೂ ಆವರ ಮಾತಿನಿಂದ ಅವರು ಮಹಾತ್ಮರೇ ಅಥವಾ ದುರಾತ್ಮರೇ? ಎಂಬುದನ್ನು ನಿರ್ಣಯಿಸಬಹುದು.</p>
		<p class="description">ಮಹಾತ್ಮರಾದವರು ನೇರಾದ ಸ್ವಭಾವವುಳ್ಳವರಾಗಿರುತ್ತಾರೆ. ಮನಸ್ಸಿನಲ್ಲಿ ಇರುವಂತೆಯೇ ಮಾತಿನಲ್ಲಿ ಹೇಳುತ್ತಾರೆ. ಆಡಿದಂತೆಯೇ ಮಾಡುತ್ತಾರೆ. ಮನಸ್ಸು, ವಾಕ್ಕು, ಕೃತಿಗಳಲ್ಲಿ ಒಂದೇ ಸ್ವಭಾವವುಳ್ಳವರೇ ಮಹಾತ್ಮರು. ಈ ಗುಣಕ್ಕೆ ಆರ್ಜವ, ನೇರಾದ ಸ್ವಭಾವ—ಎಂದು ಹೆಸರು. ಮಹಾತ್ಮರ ಸಂಗದಿಂದ ಸುಖಶಾಂತಿಗಳು ಲಭಿಸುತ್ತವೆ. ಮನಸ್ಸು ಶುದ್ಧವೂ ಆಗುತ್ತದೆ. ಇಂಥ ಮಹಾತ್ಮರುಗಳ ಸಹವಾಸವನ್ನು ಮಾಡಬೇಕು.</p>
		<p class="description">ಇನ್ನು ದುರಾತ್ಮರೋ? ವಕ್ರಮಾರ್ಗದವರಿವರು. ಮನಸ್ಸಿನಲ್ಲಿರುವುದೇ ಒಂದು, ಮಾತಿನಿಂದ ಹೇಳುವುದೇ ಮತ್ತೊಂದು, ಮಾಡುವುದಂತೂ ಬೇರೆಯಾಗಿಯೇ ಇರುತ್ತದೆ. ದುರಾತ್ಮರಿಗೆ ಆರ್ಜವಗುಣವು ಗೊತ್ತೇ ಇಲ್ಲ. ಇಂಥವರು ಸ್ವತಃ ಆತ್ಮವಂಚಕರಾಗಿ ಇತರರಿಗೂ ಮೋಸವನ್ನು ಮಾಡಬಲ್ಲ ಜಾಣರು. ಈ ದುರಾತ್ಮರ ಸಹವಾಸವನ್ನು ಸಾಧಕರು ಮಾಡಲೇಬಾರದು. ದುರಾತ್ಮರು ಮಾಯಾವಿಗಳಿಗೆ ಕಾಮತತ್ಪರರಾಗಿ ಧನಮತ್ತರಾಗಿರುತ್ತಾರೆ.</p>
		<p class="text-center">ದುಷ್ಟರ ಸಹವಾಸವನ್ನು ಎಂದೆಂದಿಗೂ ಮಾಡಲೇಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-003.28">
		<h1 class="level1-title" epub:type="title"><span class="date">ಮಾರ್ಚ್ 28</span><br /><span class="num">88.</span> ಎಂಥಾ ಉದಾರ ದಾನಿಯಿವನು!</h1>
		<p class="shloka">ಕೃಪಣೇನ ಸಮೋ ದಾತಾ ನ ಭೂತೋ ನ ಭವಿಷ್ಯತಿ।<br />ಅಸ್ಪೃಶನ್ನೇವ ವಿತ್ತಾನಿ ಯೋಽನ್ಯೇಭ್ಯಃ ಸಂಪ್ರಯಚ್ಛತಿ॥</p>
		<p class="shloka-meaning">ಜಿಪುಣನಿಗೆ ಸಮನಾದ ದಾನಿಯು ಹಿಂದೆಯೂ ಇರಲಿಲ್ಲ, ಮುಂದೆಯೂ ಇರುವುದಿಲ್ಲ. ಏಕೆಂದರೆ ಈತನು ಕೈಗಳಿಂದ ಮುಟ್ಟದೇ ತನ್ನ ಸಂಪತ್ತೆಲ್ಲವನ್ನೂ ಇತರರಿಗೆ ಸಂಪೂರ್ಣವಾಗಿ ಕೊಟ್ಟುಬಿಡುತ್ತಾನೆ!</p>
		<p class="description">ತನ್ನ ಸಂಪತ್ತನ್ನು ಸಂತೋಷದಿಂದ ಇತರರಿಗೆ ತಾನೇ ತನ್ನ ಕೈಗಳಿಂದ ದಾನಮಾಡಬೇಕು. ಸಂಪತ್ತಿಗೆ ದಾನವೇ ಸಾರ್ಥಕ್ಯ. ದಾನಮಾಡದ ಜಿಪುಣನು ತಾನು ಅನುಭವಿಸದೆ ತನ್ನ ಸಂಪತ್ತನ್ನೆಲ್ಲ ಇತರರಿಗೇ ಬಿಟ್ಟುಕೊಟ್ಟು ಸಾಯುತ್ತಾನೆ ಎಂದು ಈ ಶ್ಲೋಕದಲ್ಲಿ ತಿಳಿಸಿದೆ. ಕೃಪಣನೆಂದರೆ ಲೋಭಿ, ಜಿಪುಣ. ಇವನು ತನ್ನ ಸಂಪತ್ತನ್ನೆಲ್ಲ ಕೂಡಿ ಕೂಡಿ ಹಾಕುತ್ತಾ ಇರುತ್ತಾನೆ. ಕಾಸುಕಾಸಿನಂತೆ ಶೇಖರಿಸುತ್ತಾ ಅಧಿಕ ಹಣವನ್ನು ಭದ್ರವಾಗಿ ಕೂಡಿಡುವವನೇ ಜಿಪುಣ. ಜಿಪುಣನಂಥ ದಾನಿಯು ಬೇರೊಬ್ಬನಿಲ್ಲ. ಸಾಮಾನ್ಯವಾಗಿ ಲೊಕದಲ್ಲಿ ದಾನಿಯಾದವನು ತನ್ನ ಕೈಗಳಿಂದ ಮುಟ್ಟಿ ತನ್ನ ಸಂಪತ್ತಿನ ಸ್ವಲ್ಪಭಾಗವನ್ನು ಮಾತ್ರ ಯೋಗ್ಯಪಾತ್ರಕ್ಕೆ ಸಂತೋಷದಿಂದ ಮನಃಪೂರ್ವಕವಾಗಿ ದಾನಮಾಡುತ್ತಾನಲ್ಲವೆ?</p>
		<p class="description">ಆದರೆ ಈ ಪುಣ್ಯಾತ್ಮ, ಜಿಪುಣನಾದರೋ? ಹಾಗಲ್ಲ. ತನ್ನ ಎಲ್ಲ ಸಂಪತ್ತನ್ನೂ ತನ್ನ ಕೈಗಳಿಂದ ಮುಟ್ಟದೇ ಸತ್ಪಾತ್ರವೆಂದೂ ಅಸತ್ಪಾತ್ರವೆಂದೂ ಆಲೋಚಿಸದೇ ದಾನಮಾಡಿಬಿಡುತ್ತಾನಲ್ಲವೆ? ಅಂದರೆ, ಈ ಅವಿವೇಕಿಯಾದ ಜಿಪುಣನು ಬದುಕಿರುವಾಗ ಸ್ವತಃ ದಾನಮಾಡದೇ ಹಣವನ್ನೆಲ್ಲ ಕೂಡಿಸಿರುತ್ತಾನೆ, ಇವನು ಸತ್ತನೆಂದರೆ ಅವನ ಹಣವೆಲ್ಲ ಯಾರಿಗೋ ಸೇರಿಹೋಗುತ್ತದೆ. ತಾನು ಕೈ ಎತ್ತಿ ದಾನಮಾಡದ ಮಹಾದಾನಿಯಿವನು ಎಂದು ವ್ಯಂಗ್ಯವಾಗಿ ಇಲ್ಲಿ ತಿಳಿಸಿದೆ. ವಿವೇಕಿಯಾದ ಮನುಷ್ಯನು ಜಿಪುಣನಾಗಬಾರದು, ಸತ್ಪಾತ್ರಕ್ಕೆ ಯಥಾಶಕ್ತಿ ದಾನವನ್ನು ತಾನು ಬದುಕಿರುವಾಗಲೇ ಮಾಡಬೇಕು; ತಾನು ಕೈ ಎತ್ತಿ ದಾನವನ್ನು ಮಾಡದೇ ಹಾಗೆಯೇ ಸತ್ತುಹೋದರೆ ಅವನ ಸಂಪತ್ತೆಲ್ಲವೂ ಇತರರ ಪಾಲಾಗಿ ಬಿಡುತ್ತದೆ ಎಂದು ಅಭಿಪ್ರಾಯ.</p>
		<p class="text-center">ಮನುಷ್ಯನು ಜಿಪುಣನಾಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-003.29">
		<h1 class="level1-title" epub:type="title"><span class="date">ಮಾರ್ಚ್ 29</span><br /><span class="num">89.</span> ದುರ್ಜನರು ವಿಷಮಯ</h1>
		<p class="shloka">ತಕ್ಷಕಸ್ಯ ವಿಷಂ ದಂತೇ ಮಕ್ಷಿಕಾಯಾಶ್ಚ ಮಸ್ತಕೇ।<br />ವೃಶ್ಚಿಕಸ್ಯ ವಿಷಂ ಪುಚ್ಛೇ ಸರ್ವಾಂಗೇ ದುರ್ಜನಸ್ಯ ತು॥</p>
		<p class="shloka-meaning">ನಾಗರಹಾವಿಗೆ ಹಲ್ಲಿನಲ್ಲಿ ವಿಷ, ನೊಣಕ್ಕೆ ತಲೆಯಲ್ಲಿ ವಿಷ, ಚೇಳಿಗೆ ಬಾಲದಲ್ಲಿ ವಿಷ; ಆದರೆ ದುರ್ಜನರಿಗೆ ಮೈಯೆಲ್ಲಾ ವಿಷ.</p>
		<p class="description">ವಿಷಜಂತುಗಳಿಂದ ಮಾನವರಿಗೆ ಅಪಾಯವುಂಟು. ಕೆಲವು ವಿಷಜಂತುಗಳಿಂದ ಮರಣವೂ ಆಗಬಹುದು, ಮತ್ತೆ ಕೆಲವು ವಿಷಪ್ರಾಣಿಗಳಿಂದ ಮಾನವರಿಗೆ ರೋಗಾದಿಗಳೂ ಉಂಟಾಗಬಹುದು. ದುರ್ಜನರೂ ವಿಷಜಂತುಗಳೇ. ದುಷ್ಟರ ಸಹವಾಸದಿಂದ ಏನು ಬೇಕಾದರೂ ಅನರ್ಥವಾಗಬಹುದು. ವಿಷಜಂತುಗಳಿಗೆ ಒಂದೊಂದು ಭಾಗದಲ್ಲಿ ಮಾತ್ರ ವಿಷವಿರುತ್ತದೆ. ಆದರೆ, ಅಯ್ಯೋ, ದುರ್ಜನರಿಗೆ ಸರ್ವಾಂಗಗಳಲ್ಲಿಯೂ ವಿಷವಿರುತ್ತದೆ. ಆದ್ದರಿಂದ ವಿಷಜಂತುಗಳಿಗಿಂತಲೂ ದುರ್ಜನರೇ ಹೆಚ್ಚು ಅಪಾಯಕಾರಿಗಳು. ಪ್ರಾಣಿಗಳ ವಿಷಕ್ಕಿಂತಲೂ ದುರ್ಜನರ ಸಂಗವು ಭಯಂಕರ ವಿಷ! ವಿಷಜಂತುಗಳಿಗೆ ವಿಷ ಎಲ್ಲಿ ಇರುತ್ತದೆ? ಎಂದರೆ:</p>
		<ol>
			<li><strong>ನಾಗರಹಾವಿಗೆ ಹಲ್ಲಿನಲ್ಲಿ ವಿಷ</strong>—ಹಾವಿಗೆ ಬಾಲದಲ್ಲಿ ವಿಷವಿಲ್ಲ , ಹೆಡೆಯಲ್ಲೂ ವಿಷವಿಲ್ಲ. ಹಲ್ಲುಗಳಲ್ಲಿ ಮಾತ್ರ ವಿಷ. ಆ ವಿಷದಂತಗಳನ್ನು ಕಿತ್ತುಹಾಕಿಬಿಟ್ಟರೆ ನಾಗರಹಾವಿನಿಂದ ಅಪಾಯವೇ ಇಲ್ಲ. ಆದ್ದರಿಂದಲೇ ಹಾವಾಡಿಗರು ನಾಗರ ಹಾವುಗಳನ್ನು ಸಾಕುಪ್ರಾಣಿಗಳಂತೆ ಕಾಪಾಡಿಕೊಂಡು ಅವುಗಳಿಂದ ತಮ್ಮ ಜೀವನವನ್ನು ನಡೆಸುತ್ತಾರೆ.</li>
			<li><strong>ನೊಣಕ್ಕೆ ತಲೆಯಲ್ಲಿ ವಿಷ</strong>—ನೊಣವು ನೋಡಿದವರಿಗೆ ವಿಷವಲ್ಲ , ಮುಟ್ಟಿದವರಿಗೂ ವಿಷವಲ್ಲ. ನೊಣವು ಹಾಲು ಮೊಸರಿನೊಳಗೆ ಬಿದ್ದು ಸತ್ತರೆ ಮಾತ್ರ ವಿಷ.</li>
			<li><strong>ಚೇಳಿಗೆ ಬಾಲದಲ್ಲಿ ವಿಷ</strong>—ಚೇಳು ಬಾಲದಿಂದ ಕುಟುಕಿದಾಗ ಮಾತ್ರ ವಿಷವಾದೀತು. ಹೀಗೆ ಹಾವಿಗೆ ಹಲ್ಲುಗಳಲ್ಲಿ, ನೊಣಕ್ಕೆ ತಲೆಯಲ್ಲಿ , ಚೇಳಿಗೆ ಬಾಲದಲ್ಲಿ ವಿಷ. ಆದರೆ ದುಷ್ಟನಾದ ಮನುಷ್ಯನಿಗೆ ಮಾತ್ರ ಕಣ್ಣು, ಕಿವಿ, ಬಾಯಿ, ಕೈ, ಕಾಲುಗಳಲ್ಲೆಲ್ಲ ವಿಷವೇ ತುಂಬಿರುತ್ತದೆ.</li>
		</ol>
		<p class="text-center">ಆದ್ದರಿಂದ ದುಷ್ಟರ ಸಹವಾಸವನ್ನು ಬಿಟ್ಟುಬಿಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-003.30">
		<h1 class="level1-title" epub:type="title"><span class="date">ಮಾರ್ಚ್ 30</span><br /><span class="num">90.</span> ಬದುಕಿದ್ದರೂ ಮೃತರಿವರು</h1>
		<p class="shloka">ಜೀವಂತೋಽಪಿ ಮೃತಾಃ ಪಂಚ ವ್ಯಾಸೇನ ಪರಿಕೀರ್ತಿತಾಃ।<br />ದರಿದ್ರೋ ವ್ಯಾಧಿತೋ ಮೂರ್ಖಃ ಪ್ರವಾಸೀ ನಿತ್ಯಸೇವಕಃ॥</p>
		<p class="shloka-meaning">ದರಿದ್ರ, ರೋಗಿಷ್ಠ, ಮೂರ್ಖ, ಸದಾಸಂಚಾರಿ ಮತ್ತು ನಿತ್ಯಸೇವಕ— ಈ ಐವರೂ ಬದುಕಿದ್ದರೂ ಸತ್ತಂತೆಯೇ ಎಂದು ವ್ಯಾಸರು ಅಭಿಪ್ರಾಯಪಡುತ್ತಾರೆ.</p>
		<p class="description">ಕೆಲವರು ಬದುಕಿದ್ದರೂ ಮೃತರಾಗಿರುತ್ತಾರೆ, ಇನ್ನು ಕೆಲವರು ಮೃತರಾಗಿದ್ದರೂ ಜೀವಂತರಾಗಿರುತ್ತಾರೆ. ಮಹಾತ್ಮರಾದ ಬ್ರಹ್ಮಜ್ಞಾನಿಗಳು ಸತ್ತಿದ್ದರೂ ತಮ್ಮ ಪ್ರಭಾವದಿಂದ, ವರ್ಚಸ್ಸಿನಿಂದ ಎಂದೆಂದಿಗೂ ಬದುಕಿರುತ್ತಾರೆ. ಅಜ್ಞರು, ಮೂಢರು, ಮೂರ್ಖರು ಜೀವಂತರಾಗಿದ್ದರೂ ಮೃತರಾಗಿಬಿಟ್ಟಿರುತ್ತಾರೆ. ಭಗವಾನ್ ವೇದವ್ಯಾಸರು ಈ ಕೆಳಗಿನ ಐವರನ್ನು ಜೀವಂತರಾಗಿರುವ ಮೃತರು ಎಂದು ಕರೆದಿದ್ದಾರೆ.</p>
		<ol>
			<li><strong>ದರಿದ್ರರು</strong>—ಬಡತನ ಪಾಪದ ಫಲ. ಬಡತನದಿಂದ ಮನುಷ್ಯನು ಪಾಪವನ್ನು ಮಾಡಿಬಿಡುತ್ತಾನೆ. ಬಡತನವೇ ಮೃತ್ಯು.</li>
			<li><strong>ವ್ಯಾಧಿತರು</strong>—ರೋಗಿಷ್ಠರು. ಉಗ್ರವಾದ ಭಯಂಕರವಾದ ರೋಗಗಳು ಉಲ್ಬಣಗೊಂಡಾಗ ಅವರು ಬದುಕಿದ್ದರೂ ಸತ್ತಂತೆಯೇ.</li>
			<li><strong>ಮೂರ್ಖರು</strong>—ವ್ಯವಹಾರಜ್ಞಾನವಿಲ್ಲದವರು, ಸ್ವತಃ ವಿವೇಕವಿಲ್ಲದವರು, ಹಿರಿಯರ ಮಾತನ್ನು ಕೇಳದವರು; ಸದಾ ಸೋಮಾರಿಗಳಾದ ಪಶುಸಮಾನರಾದ ಇಂಥವರು ಬದುಕಿದ್ದರೂ ಸತ್ತಂತೆಯೇ.</li>
			<li><strong>ಪ್ರವಾಸೀ</strong>—ಇಡೀ ವರ್ಷವೆಲ್ಲಾ ಊರಿಂದೂರಿಗೆ ಸುತ್ತುತ್ತಾ, ಬೇರೆ ಬೇರೆಯ ಜನಗಳೊಂದಿಗೆ ಬೆರೆತು, ಭಿನ್ನಭಿನ್ನ ನೀರು, ಅನ್ನ, ಆಹಾರಗಳನ್ನು ತಿನ್ನುತ್ತಾ ಸದಾ ಅಲೆದಾಡುತ್ತಿರುವವರೂ ಸತ್ತಂತೆಯೇ.</li>
			<li><strong>ನಿತ್ಯಸೇವಕರು</strong>—ಇಡೀ ಜೀವಮಾನವೆಲ್ಲಾ ಗುಲಾಮರಾಗಿ ದುಡಿಯುತ್ತಿರುವವರು. ಸ್ವಾತಂತ್ರ್ಯವಾಗಲೀ, ಸಂತೋಷವಾಗಲೀ ಇಲ್ಲದೆ ಇತರರಿಗೆ ಅಧೀನರಾಗಿರುವವರು. ಈ ಐವರಿಗೂ ನೆಮ್ಮದಿಯಿರುವುದಿಲ್ಲ.</li>
		</ol>
		<p class="text-center">ಸ್ವತಂತ್ರನಾಗಿದ್ದು ಆರೋಗ್ಯವಂತನಾದವನೇ ನಿತ್ಯಸುಖಿ.</p>
	</section>
	<section class="level1 numbered" epub:type="chapter" role="doc-chapter" id="id-003.31">
		<h1 class="level1-title" epub:type="title"><span class="date">ಮಾರ್ಚ್ 31</span><br /><span class="num">91.</span> ಕುಲವೇನು ಮಾಡೀತು?</h1>
		<p class="shloka">ಕಿಂ ಕುಲಂ ವೃತ್ತಹೀನಸ್ಯ ಕರಿಷ್ಯತಿ ದುರಾತ್ಮನಃ।<br />ಕ್ರಿಮಯಃ ಕಿಂ ನ ಜಾಯಂತೇ ಕುಸುಮೇಷು ಸುಗಂಧಿಷು॥</p>
		<p class="shloka-meaning">ಶೀಲವಿಲ್ಲದ ದುರಾತ್ಮನಿಗೆ ಕುಲವು ಏನನ್ನು ತಾನೆ ಮಾಡುತ್ತದೆ? ಸುಗಂಧದ ಹೂವುಗಳಲ್ಲಿ ಕ್ರಿಮಿಗಳು ಹುಟ್ಟುವುದಿಲ್ಲವೇನು?</p>
		<p class="description">ಹೌದು, ಕುಲವು ಅಂದರೆ ವಂಶವು ಉತ್ತಮವಾಗಿರಬೇಕು, ದಿಟ. ಕುಲದಿಂದ ಆ ಮನುಷ್ಯನ ಯೋಗ್ಯತೆಯು ತಿಳಿಯುತ್ತದೆಯಲ್ಲವೆ? ಒಬ್ಬ ಮನುಷ್ಯನ ಯೋಗ್ಯತೆಯನ್ನು ಅವನ ಕುಲವು ತಿಳಿಸುತ್ತದೆ. ಹೊಸಬನನ್ನು ನೋಡಿದಾಗ “ಇವನು ಇಂಥವರ ಮಗ, ಇಂಥವರ ಮೊಮ್ಮಗ, ಇಂಥವರ ಅಳಿಯ” ಎಂದು ಅವನ ಕುಲದಿಂದ ಅವನನ್ನು ಇತರರಿಗೆ ಪರಿಚಯಿಸುತ್ತಾರೆ. ಇಷ್ಟೂ ದಿಟ.</p>
		<p class="description">ಆದರೆ ಆ ಮನುಷ್ಯನು ಸತ್ ಚಾರಿತ್ರ್ಯಹೀನನಾಗಿ ದುಷ್ಟನಾಗಿದ್ದು ಅನಾಚಾರ ತತ್ಪರನಾಗಿಬಿಟ್ಟಿದ್ದರೆ ಅಂಥವನಿಗೆ ಅವನ ಸತ್ ಕುಲವು ಏನನ್ನುತಾನೆ ಮಾಡೀತು? ಒಳ್ಳೆಯ ವಂಶದಲ್ಲಿ ಹುಟ್ಟಿದ ಮಾತ್ರಕ್ಕೆ ಅವನ ತಂದೆಯಂತೆ, ಅಜ್ಜನಂತೆ ಅವನೂ ಸಾತ್ತ್ವಿಕನಾಗಿಯೇ ಇರಬೇಕೆಂಬ ನಿಯಮವಿಲ್ಲ. ಇವನ ಹಿರಿಯರೆಲ್ಲರೂ ಸಾಧುಸಂತರಾಗಿ ಸದಾಚಾರ ಸಂಪನ್ನರಾಗಿದ್ದಿರಬಹುದು, ಆದರೆ ಇವನು ಮಾತ್ರಾ ದುಷ್ಟನಾಗಿ, ರೌಡಿಯಾಗಿ ದುರಾಚಾರಿಯಾಗಿರಬಹುದು. ಇವನ ಈ ದೌರ್ಜನ್ಯಕ್ಕೆ ಇವನ ಉತ್ತಮ ವಂಶವು ಏನನ್ನೂ ಮಾಡಲಾರದು.</p>
		<p class="description">ಇದಕ್ಕೊಂದು ಉದಾಹರಣೆ: ಸುಗಂಧರಾಜ ಪುಷ್ಪ. ಹೆಸರೇ ಹೇಳುವಂತೆ ಸು ಗಂಧ ರಾಜ ಪುಷ್ಪ. ಅಥವಾ ಮೈಸೂರು ಮಲ್ಲಿಗೆ ಪುಷ್ಪ, ಅಥವಾ ಇನ್ನಾವುದೇ ಸುಗಂಧ ಪುಷ್ಪವಿರಬಹುದು. ಪುಷ್ಪವೇನೋ ಸುವಾಸನೆಯಿಂದ ಕೂಡಿದೆ, ಆದರೆ ಆ ಪುಷ್ಪದಿಂದ ಕ್ರಿಮಿಕೀಟಗಳು ಹುಟ್ಟುವುದಿಲ್ಲವೆ? ಅದು ವಿಷಕೀಟವೇ ಆಗಿರಬಹುದು. ಕೀಟಗಳಿಗೆ ಕುಲ ಯಾವುದು? ಸುಗಂಧರಾಜ ಪುಷ್ಪ; ಅದರಿಂದ ಹುಟ್ಟಿದ್ದು ಏನು? ವಿಷಕ್ರಿಮಿಗಳು. ಹೀಗೆ ಕುಲಕ್ಕೂ ಅದರಲ್ಲಿ ಹುಟ್ಟಿರುವ ಮನುಷ್ಯರ ಸ್ವಭಾವಕ್ಕೂ ಯಾವ ಯಾವ ಸಂಬಂಧವೂ ಇಲ್ಲದಿರಬಹುದು.</p>
		<p class="text-center">ಮಾನವನು ಶೀಲಸಂಪನ್ನನಾಗಿ ಸಜ್ಜನನಾಗಿ ಬಾಳಬೇಕು.</p>
	</section>
</body>
</html>
