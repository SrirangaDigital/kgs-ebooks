<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸುಭಾಷಿತ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-012.01">
		<h1 class="level1-title" epub:type="title"><span class="date">ಡಿಸೆಂಬರ್ 1</span><br /><span class="num">336.</span> ಜ್ಞಾನವೂ ಕ್ರಿಯೆಯೂ ಎರಡೂ ಬೇಕು</h1>
		<p class="shloka">ಹತಂ ಜ್ಞಾನಂ ಕ್ರಿಯಾಹೀನಂ ಹತಾ ಚಾಜ್ಞಾನಿನಃ ಕ್ರಿಯಾ।<br />ಧಾವನ್ನಪ್ಯಂಧಕೋ ನಷ್ಟಃ ಪಶ್ಯನ್ನಪಿ ಚ ಪಂಗುಕಃ॥</p>
		<p class="shloka-meaning">ಕ್ರಿಯಾರಹಿತವಾದ ಜ್ಞಾನವೂ ವ್ಯರ್ಥ, ಜ್ಞಾನವಿಲ್ಲದವನ ಕ್ರಿಯೆಯೂ ವ್ಯರ್ಥ. ಕಣ್ಣಿಲ್ಲದ ಕುರುಡನು ಓಡುತ್ತಿದ್ದರೂ ಪ್ರಯೋಜನವಿಲ್ಲ, ಕುಂಟನಾದವನು ದೂರದ ವಸ್ತುಗಳನ್ನು ನೋಡುತ್ತಿದ್ದರೂ ವ್ಯರ್ಥ.</p>
		<p class="description">ಜ್ಞಾನ ಮತ್ತು ಕ್ರಿಯಾ ಇವೆರಡೂ ಸೇರಿದಾಗ ಮಾತ್ರವೇ ಅದರಿಂದ ಮಾನವರಿಗೆ ಪೂರ್ಣ ಪ್ರಯೋಜನವಾಗುತ್ತದೆಯೇ ಹೊರತು ಕರ್ಮರಹಿತವಾದ ಬರೀ ಜ್ಞಾನದಿಂದಲೂ ಫಲವಿಲ್ಲ, ಜ್ಞಾನರಹಿತವಾದ ಬರೀ ಕ್ರಿಯೆಯಿಂದಲೂ ಪ್ರಯೋಜನವಿಲ್ಲ. ಅನೇಕರು ವೈದ್ಯಜ್ಞಾನ, ಕೃಷಿಜ್ಞಾನ, ಪೌರೋಹಿತ್ಯಜ್ಞಾನ, ಸಂಗೀತಜ್ಞಾನ, ಗೃಹನಿರ್ಮಾಣಜ್ಞಾನವುಳ್ಳವರಾಗಿರುತ್ತಾರೆ. ಆದರೆ ಪ್ರಾಯೋಗಿಕವಾಗಿ ಅಂಥವರು ಆ ಜ್ಞಾನವನ್ನು ಕ್ರಿಯೆಗಳಲ್ಲಿ ಉಪಯೋಗಿಸುತ್ತಿಲ್ಲ ಎಂದಾದರೆ ಆ ಜ್ಞಾನದಿಂದ ಏನು ಪ್ರಯೋಜನ? ಕ್ರಿಯೆಯಲ್ಲಿ ವಿನಿಯೋಗವಾದಾಗ ಮಾತ್ರವೇ ಆ ಜ್ಞಾನಕ್ಕೆ ಪ್ರಯೋಜನ. ಇನ್ನು ಕೆಲವರಿಗೆ ಜ್ಞಾನವೇ ಇರುವುದಿಲ್ಲ, ತಿಳಿಯದೆ ಕೆಲಸಗಳನ್ನು ಮಾಡುತ್ತಿರುತ್ತಾರೆ. ಆ ಕ್ರಿಯೆಯೂ ಸಂಪೂರ್ಣವಾದ ಫಲಗಳನ್ನು ಉಂಟುಮಾಡಲಾರದು. ಸರಿಯಾಗಿ ತಿಳಿಯದೇ ವೈದ್ಯವೃತ್ತಿಯನ್ನಾಗಲೀ ಅಡಿಗೆ ಕೆಲಸವನ್ನಾಗಲೀ ಮಾಡಬಾರದಲ್ಲವೆ? ಚೆನ್ನಾಗಿ ತಿಳಿದೇ ಆಯಾ ವೃತ್ತಿಗಳನ್ನು ಮಾಡಿದಾಗ ಮಾತ್ರವೇ ಅದರಿಂದ ಸರಿಯಾದ ಹಾಗೂ ಉತ್ತಮವಾದ ಫಲಗಳು ಲಭಿಸುತ್ತವೆ.</p>
		<p class="description">ಇದಕ್ಕೆ ಕುರುಡ ಹಾಗೂ ಕುಂಟನ ಉದಾಹರಣೆ: ಕುರುಡನಿಗೆ ಕಣ್ಣಿಲ್ಲ, ಏನೂ ಕಾಣಿಸುವಂತಿಲ್ಲ. ಎಷ್ಟೇ ವೇಗವಾಗಿ ಓಡಿದರೂ, ಏನೇ ವಸ್ತುಗಳಿದ್ದರೂ ಏನು ಪ್ರಯೋಜನ? ಏನನ್ನೂ ನೋಡಲಾರ, ಯಾವುದನ್ನೂ ತೆಗೆದುಕೊಳ್ಳಲಾರ! ಇನ್ನು ಕುಂಟ, ಓಡಾಡಲಾರ. ಅವನ ಕಣ್ಣುಗಳಿಗೆ ಸ್ವಲ್ಪ ದೂರದಲ್ಲಿ ಏನೇ ಪದಾರ್ಥಗಳು ಕಂಡರೂ ಅವನು ಅಲ್ಲಿಗೆ ಹೋಗಿ ಅದನ್ನು ತೆಗೆದುಕೊಳ್ಳಲಾರ! ಏನು ಫಲ? ಕಣ್ಣೂ ಇದ್ದು ಕಾಲುಗಳೂ ಇದ್ದರೆ ಮಾತ್ರವೇ ಅವನಿಗೆ ಪದಾರ್ಥಗಳಿಂದ ಪ್ರಯೋಜನ!</p>
		<p class="text-center">ವಿವೇಕಿಯು ತಿಳಿದೇ ಕೆಲಸಗಳನ್ನು ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.02">
		<h1 class="level1-title" epub:type="title"><span class="date">ಡಿಸೆಂಬರ್ 2</span><br /><span class="num">337.</span> ಅಹಂಕಾರವೇ ದೊಡ್ಡ ಶತ್ರು</h1>
		<p class="shloka">ಅಹಂಕಾರಾತ್ ಮಹದ್ ದುಃಖಮ್ ಅಹಂಕಾರಾತ್ ದುರಾಧಯಃ।<br />ಅಹಂಕಾರಾತ್ ತಥಾ ಚಾಪತ್ ನಾಹಂಕಾರಾತ್ ಮಹಾನ್ ರಿಪುಃ॥</p>
		<p class="shloka-meaning">ಅಹಂಕಾರದಿಂದ ಹೆಚ್ಚಿನ ದುಃಖ, ಅಹಂಕಾರದಿಂದಲೇ ಮಾನಸಿಕ ರೋಗಗಳು, ಅಹಂಕಾರದಿಂದಲೇ ಆಪತ್ತುಗಳು, ಆದ್ದರಿಂದ ಅಹಂಕಾರವೇ ಮಹಾ ಶತ್ರು. ಅಹಂಕಾರಕ್ಕಿಂತ ದೊಡ್ಡ ಶತ್ರುವಿಲ್ಲ.</p>
		<p class="description">ಮಾನವನ ಏಳಿಗೆಗೆ ಅಹಂಕಾರವೇ ಶತ್ರು, ಮನುಷ್ಯನ ಶಾಂತಿ ಸಂತೋಷಗಳಿಗೆ ಅಹಂಕಾರವೇ ಶತ್ರು, ಮನುಷ್ಯನ ಸರ್ವಥಾ ಅಭಿವೃದ್ಧಿಗೆ ಅಹಂಕಾರವೇ ಮಹಾನ್ ಶತ್ರು!! ಹೇಗೆಂದರೆ:</p>
		<ol>
			<li><strong>ಅಹಂಕಾರದಿಂದಲೇ ದುಃಖ</strong>—ಭಗವಂತನು ಮಾನವರಿಗೆ ಸುಖ ವನ್ನು ಸಹಜವಾಗಿ ಕರುಣಿಸಿರುತ್ತಾನೆ. ಆದರೆ ಅವಿವೇಕಿಯಾದ ಮಾನವನು ತನ್ನ ಅಹಂಕಾರದಿಂದ ದುಃಖವನ್ನು ಬರಮಾಡಿಕೊಳ್ಳುತ್ತಾನೆ. ಅಹಂಕಾರವನ್ನು ಬಿಟ್ಟವನಿಗೆ ನಿತ್ಯ ಸುಖ.</li>
			<li><strong>ಅಹಂಕಾರದಿಂದಲೇ ಮನೋರೋಗಗಳು</strong>—ಆರೋಗ್ಯಭಾಗ್ಯವು ಪ್ರತಿಯೊಬ್ಬನ ಆಜನ್ಮಹಕ್ಕು. ಆರೋಗ್ಯವು ಸಹಜ ಸಂಪತ್ತು. ಆದರೆ ಅಜ್ಞನಾದ ಮನುಷ್ಯನು ಅಹಂಕಾರದಿಂದ ಆಧಿವ್ಯಾಧಿಗಳನ್ನು ಹೊಂದುತ್ತಿದ್ದಾನೆ. ಅಹಂಕಾರವು ತೊಲಗಿದರೆ ನಿತ್ಯ ಆರೋಗ್ಯಪ್ರಾಪ್ತಿ.</li>
			<li><strong>ಅಹಂಕಾರದಿಂದಲೇ ಆಪತ್ತುಗಳು</strong>—ಪ್ರತಿಯೊಬ್ಬ ಮಾನವನಿಗೂ ಭಗವಂತನು ಶಾಂತಿ ಆನಂದಗಳನ್ನು ಸಹಜವಾಗಿಯೇ ಕೊಟ್ಟಿರುತ್ತಾನೆ. ಪ್ರತಿಯೊಬ್ಬನಿಗೂ ದೇಹೇಂದ್ರಿಯಗಳನ್ನು ಸಮಾನವಾಗಿ ಕೊಟ್ಟಿರುತ್ತಾನೆ. ಆದರೆ ಈ ದುರಹಂಕಾರಿಯಾದ ಮಾನವನು ತನ್ನ ಅತಿಯಾದ ಅಹಂಕಾರದಿಂದ ಸರ್ವ ಆಪತ್ತುಗಳನ್ನೂ ಆಹ್ವಾನಿಸುತ್ತಾ ನಿತ್ಯ ದುಃಖಿಯಾಗಿರುತ್ತಾನೆ.</li>
		</ol>
		<p class="description">ಇದನ್ನು ತಿಳಿದು ವಿವೇಕಿಯಾದ ಮಾನವನು ಇನ್ನೇನನ್ನೂ ಹೊಸ ದಾಗಿ ಮಾಡಬೇಕಾಗಿಲ್ಲ. ಸಕಲ ಆಪತ್ತುಗಳಿಗೂ ದುಃಖಗಳಿಗೂ ಮೂಲವಾದ ಅಹಂಕಾರವನ್ನು ಬಿಟ್ಟು ಸುಖಿಯಾಗಿರುವುದನ್ನು ಕಲಿಯಬೇಕು.</p>
		<p class="text-center">ಮಾನವನು ಅಹಂಕಾರಕ್ಕೆ ಬಲಿಯಾಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-012.03">
		<h1 class="level1-title" epub:type="title"><span class="date">ಡಿಸೆಂಬರ್ 3</span><br /><span class="num">338.</span> ಆಯುಷ್ಯಾಭಿವೃದ್ಧಿಗೆ ಪಥ್ಯ</h1>
		<p class="shloka">ವೃದ್ಧಾರ್ಕಹೋಮಧೂಮಾಶ್ಚ ಬಾಲಸ್ತ್ರೀ ನಿರ್ಝರೋದಕಮ್।<br />ರಾತ್ರೌ ಕ್ಷೀರಾನ್ನಭುಕ್ತಿಶ್ಚ ಆಯುರ್ವೃದ್ಧಿರ್ದಿನೇ ದಿನೇ॥</p>
		<p class="shloka-meaning">ವೃದ್ಧಾರ್ಕ, ಹೋಮಧೂಮ, ಬಾಲಸ್ತ್ರೀ, ಹರಿಯುವ ನೀರು, ರಾತ್ರಿ ಸಮಯದಲ್ಲಿ ಕ್ಷೀರಾನ್ನದ ಊಟ—ಇವುಗಳಿಂದ ದಿನದಿನಕ್ಕೂ ಆಯುಷ್ಯವು ಅಭಿವೃದ್ಧಿಯಾಗುತ್ತದೆ.</p>
		<p class="description">ಮನುಷ್ಯರಿಗೆ ತಾವು ಆಯುಷ್ಮಂತರಾಗಿ ಬಾಳಬೇಕೆಂದು ಆಶೆಯು ಇರುತ್ತದೆಯಲ್ಲವೆ? ಅಂಥವರಿಗೆ ಈ ಐದು ಪಥ್ಯಗಳನ್ನು ಇಲ್ಲಿ ತಿಳಿಸಿದೆ.</p>
		<ol>
			<li><strong>ವೃದ್ಧಾರ್ಕಸೇವನೆ</strong>—ವೃದ್ಧಾರ್ಕನೆಂದರೆ ಸಾಯಂಕಾಲದ ಸೂರ್ಯ. ಸುಮಾರು ಸಂಜೆ ಐದು ಘಂಟೆಯಿಂದ ಅಸ್ತಮಾನನಾಗುವವರೆಗಿನ ಸೂರ್ಯನಿಗೆ ವೃದ್ಧಾರ್ಕನೆಂದು ಹೆಸರು. ಸಾಯಂಕಾಲದ ಸೂರ್ಯನಿಗೆ ಶರೀರವನ್ನು ಒಡ್ಡಿ ಶಾಖವನ್ನು ಮೈಗೆ ಅಂಟಿಸಿಕೊಳ್ಳಬೇಕು.</li>
			<li><strong>ಹೋಮಧೂಮಸೇವನೆ</strong>—ಹೋಮ ಮಾಡುವಾಗ ಉಂಟಾಗುವ ಹೊಗೆಯನ್ನು ಸೇವಿಸಬೇಕು. ನವಗ್ರಹಹೋಮ, ರುದ್ರಹೋಮ, ಗಣಹೋಮ, ಮೃತ್ಯುಂಜಯ ಹೋಮಾದಿಗಳನ್ನು ಮಾಡುವಾಗ ಬರುವ ಧೂಮವನ್ನು ಸೇವಿಸುವುದರಿಂದ ಆಯುಷ್ಯವು ಹೆಚ್ಚುತ್ತದೆ.</li>
			<li><strong>ಬಾಲಸ್ತ್ರೀ ಸೇವನೆ</strong>—ಯೌವನದಲ್ಲಿರುವ ತರುಣಿಯಾದ ತನ್ನ ಪತ್ನಿಯಲ್ಲಿ ಸಂಭೋಗಮಾಡುವುದರಿಂದ ಆಯುಷ್ಯಾಭಿವೃದ್ಧಿಯಾಗುತ್ತದೆ.</li>
			<li><strong>ನಿರ್ಝರೋದಕಪಾನ</strong>—ಹರಿಯುತ್ತಿರುವ ನೀರಿನಲ್ಲಿ ಸ್ನಾನ, ಪಾನಗಳನ್ನು ಮಾಡಬೇಕು. ಗಂಗಾ, ಯಮುನಾ, ಸರಸ್ವತೀ ಮುಂತಾದ ಹರಿಯುವ ನದಿಯ ನೀರನ್ನು ಕುಡಿಯುವುದು ಆಯುಷ್ಯಕರ. ಹರಿಯದೇ ಒಂದೇ ಕಡೆಯಲ್ಲಿ ನಿಂತಿರುವ ಕೆರೆ, ಕೊಳ, ಬಾವಿ, ಹೊಂಡಗಳ ನೀರು ಆರೋಗ್ಯಕ್ಕೆ ಒಳಿತಲ್ಲ.</li>
			<li><strong>ರಾತ್ರೌ ಕ್ಷೀರಾನ್ನಭುಕ್ತಿಃ</strong>—ರಾತ್ರಿ ವೇಳೆಯಲ್ಲಿ ಹಾಲಿನ ಅನ್ನವನ್ನು ಊಟಮಾಡಬೇಕೇ ಹೊರತು ಮೊಸರಿನ ಅನ್ನವನ್ನಲ್ಲ, ರಾತ್ರಿಯಲ್ಲಿ ಮೊಸರು ಆರೋಗ್ಯಕ್ಕೆ ಹಾನಿಕರ, ಹಾಲು ಆರೋಗ್ಯಕರ.</li>
		</ol>
		<p class="text-center">ಆಯುಷ್ಯಾಭಿವೃದ್ಧಿಗೆ ಈ ಪಥ್ಯಪಂಚಕವನ್ನು ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.04">
		<h1 class="level1-title" epub:type="title"><span class="date">ಡಿಸೆಂಬರ್ 4</span><br /><span class="num">339.</span> ಈ ಮೂರೂ ದುರ್ಲಭ!</h1>
		<p class="shloka">ದುರ್ಲಭಂ ತ್ರಯಮೇವೈತತ್ ದೈವಾನುಗ್ರಹಹೇತುಕಮ್।<br />ಮನುಷ್ಯತ್ವಂ ಮುಮುಕ್ಷುತ್ವಂ ಮಹಾಪುರುಷಸಂಶ್ರಯಃ॥</p>
		<p class="shloka-meaning">ಮನುಷ್ಯತ್ವ, ಮುಮುಕ್ಷುತ್ವ ಮತ್ತು ಮಹಾತ್ಮರ ಸಹವಾಸ—ಈ ಮೂರೂ ದೈವಾನುಗ್ರಹದಿಂದ ಮಾತ್ರವೇ ದೊರಕುವ, ದುರ್ಲಭವಾದ ಅದ್ಭುತವಾದ ಸಂಪತ್ತುಗಳು.</p>
		<ol>
			<li><strong>ಮನುಷ್ಯತ್ವಮ್</strong>—ಮಾನವಜನ್ಮ. ಇದು ಅಷ್ಟು ಸುಲಭವಾಗಿ ಸಿಗುವ ಸಂಪತ್ತಲ್ಲ. ನಮಗೆ ಮಾನವಜನ್ಮವು ಪ್ರಾಪ್ತವಾಗಿದೆ, ದಿಟ. ಆದರೆ ಇದು ದೈವಾನುಗ್ರಹದ, ಈಶ್ವರಾನುಗ್ರಹದ ಫಲ ಎಂಬುದನ್ನು ನಾವು ಮರೆಯಬಾರದು. ಅಂಗಡಿಗಳಲ್ಲಿ ಹಣವನ್ನು ಕೊಟ್ಟು ಕೊಂಡುಕೊಳ್ಳುವ ಪದಾರ್ಥವಲ್ಲ , ಈ ಮಾನವಜನ್ಮ; ನೆನಪಿರಲಿ! ಈ ಮಾನವಜನ್ಮವು ಪವಿತ್ರವೂ ಶ್ರೇಷ್ಠವೂ, ದುರ್ಲಭವೂ ಆದದ್ದು ಎನ್ನುವುದನ್ನು ಮಾನವರಾದ ನಾವು ಮರೆಯಬಾರದು.</li>
			<li><strong>ಮುಮುಕ್ಷುತ್ವಮ್</strong>—<strong>ಮೋಕ್ತುಮ್ ಇಚ್ಛುಃ ಮುಮುಕ್ಷುಃ, ತಸ್ಯ ಭಾವಃ</strong> <strong>ಮುಮುಕ್ಷುತ್ವಮ್</strong>. ಈ ಜನ್ಮಮರಣಭವಬಂಧನದಿಂದ ಬಿಡುಗಡೆಹೊಂದಬೇಕೆಂಬ ತೀವ್ರೇಚ್ಛೆಯೇ ಮುಮುಕ್ಷುತ್ವ. ಮತ್ತೆ ಮತ್ತೆ ಹುಟ್ಟುವುದು ಸಾಯುವುದು ಎಂಬುದೇ ಸಂಸಾರಚಕ್ರ. ಇದು ದುಃಖರೂಪವಾದ ಸಂಸಾರಸಾಗರ. ಇದರಿಂದ ತಪ್ಪಿಸಿಕೊಳ್ಳಬೇಕೆಂಬ ತೀವ್ರವಾದ ಸಂಕಲ್ಪ ಹಾಗೂ ಆಶೆಗಳೇ ಮುಮುಕ್ಷುತ್ವ. ಇಂಥ ಮುಮುಕ್ಷುತ್ವವು ಸುಲಭವಾಗಿ ಮಾನವರಿಗೆ ಬರುವುದಿಲ್ಲ. ಈಶ್ವರಾನುಗ್ರಹವಿದ್ದರೆ ಮಾತ್ರವೇ ಮುಮುಕ್ಷುತ್ವವು ಬರುತ್ತದೆ.</li>
			<li><strong>ಮಹಾಪುರುಷಸಂಶ್ರಯಃ</strong>—ಮಹಾತ್ಮರ ಸಹವಾಸ; ಇದಂತೂ ಅತ್ಯಂತ ದುರ್ಲಭ. ಈ ಗ್ರಂಥದ ಲೇಖಕನಿಗೆ ಈಶ್ವರಾನುಗ್ರಹದಿಂದಲೇ ಪರಮಪೂಜ್ಯ ಸದ್ಗುರು ಶ್ರೀ ಸಚ್ಚಿದಾನಂದೇಂದ್ರಸರಸ್ವತೀ ಸ್ವಾಮಿಗಳಂಥ ಮಹಾಪುರುಷರ ಸಂಗವು <span class="en">1959</span> ರಿಂದ <span class="en">1975 </span>ರ ವರೆಗೂ, ಸುಮಾರು ಹದಿನಾರುವರ್ಷಗಳ ಕಾಲ ದೊರಕಿರುತ್ತದೆ.</li>
		</ol>
		<p class="text-center">ಈಶ್ವರಾನುಗ್ರಹದಿಂದಲೇ ಸತ್ಸಂಗವು ದೊರಕುವುದು.</p>
	</section>
	<section class="level1 numbered" epub:type="chapter" role="doc-chapter" id="id-012.05">
		<h1 class="level1-title" epub:type="title"><span class="date">ಡಿಸೆಂಬರ್ 5</span><br /><span class="num">340.</span> ಕಠಿಣವೂ ಹೌದು, ಮೃದುವೂ ಹೌದು</h1>
		<p class="shloka">ವಜ್ರಾದಪಿ ಕಠೋರಾಣಿ ಮೃದೂನಿ ಕುಸುಮಾದಪಿ।<br />ಲೋಕೋತ್ತರಾಣಾಂ ಚೇತಾಂಸಿ ಕೋ ಹಿ ವಿಜ್ಞಾತುಮರ್ಹತಿ॥</p>
		<p class="shloka-meaning">ಮಹಾತ್ಮರ ಮನಸ್ಸು ವಜ್ರಕ್ಕಿಂತಲೂ ಗಟ್ಟಿಯೂ, ಹೂವಿಗಿಂತಲೂ ಮೃದುವೂ ಆಗಿರುತ್ತದೆ. ಲೋಕವಿಲಕ್ಷಣರಾದ ಈ ಮಹಾತ್ಮರ ಮನಸ್ಸನ್ನು ಯಾರು ತಾನೆ ಅರ್ಥಮಾಡಿಕೊಂಡಾರು?</p>
		<p class="description"><strong>ಲೋಕೋತ್ತರರು</strong> ಎಂದರೆ ಲೋಕವಿಲಕ್ಷಣರು ಎಂದರ್ಥ. ಲೋಕವೆಂದರೆ ಸಾಮಾನ್ಯ ಜನಗಳು. ಇವರಿಗಿಂತ ಅತ್ಯಂತ ವಿಲಕ್ಷಣವಾದ ಸ್ವಭಾವದವರೇ ಲೋಕೋತ್ತರರು. ಇಂಥವರೇ ಮಹಾತ್ಮರು, ತಪಸ್ವಿಗಳು, ಸಂತರು, ಸಾಧುಗಳು ಎನಿಸುತ್ತಾರೆ. ಇಂಥ ಮಹಾತ್ಮರ ಸ್ವಭಾವವನ್ನು ಸಾಮಾನ್ಯ ಜನಗಳು ಅರ್ಥಮಾಡಿಕೊಳ್ಳಲಾರರು. ಏಕೆಂದರೆ ಇವರು ಲೋಕವಿಲಕ್ಷಣರಲ್ಲವೆ?</p>
		<p class="description">ಈ ಮಹಾತ್ಮರ ಮಾತು ಅತ್ಯಂತ ಕಠೋರವಾಗಿರಬಹುದು. ಆದರೆ ಹೃದಯವು ಮಾತ್ರ ಕುಸುಮಕ್ಕಿಂತಲೂ ಕೋಮಲವಾಗಿರುತ್ತದೆ. ಮಾತೂ ಕಠೋರವಾಗಿದ್ದೂ ಕೆಲವು ಸಂದರ್ಭಗಳಲ್ಲಿ ಹೃದಯವೂ ಕಠೋರವಾಗಿರಬಹುದು. ಲೋಕಕಲ್ಯಾಣದೃಷ್ಟಿಯಿಂದ ಇಂಥ ಮಹಾತ್ಮರು ಏನೇ ಹೇಳಿದರೂ ಏನೇ ಮಾಡಿದರೂ ಅದರಿಂದ ಜನಗಳಿಗೆ ಒಳ್ಳೆಯದೇ ಆಗುತ್ತದೆಯೇ ಹೊರತು ಎಂದಿಗೂ ಕೆಡಕಾಗುವುದಿಲ್ಲ. ಕೆಲವು ವೇಳೆ ಅವರ ಮನಸ್ಸು ವಜ್ರಕ್ಕಿಂತಲೂ ಗಟ್ಟಿಯಾಗಿರುವಂತೆ ತೋರುತ್ತದೆ, ಇನ್ನು ಕೆಲವು ವೇಳೆ ಅವರ ಮನಸ್ಸು ಮಕ್ಕಳ ಮನಸ್ಸಿಗಿಂತಲೂ ಮೃದುವಾಗಿರುತ್ತದೆ. ದುಷ್ಟಜನಗಳನ್ನು ತಿದ್ದಿ ಸನ್ಮಾರ್ಗಕ್ಕೆ ತರುವುದಕ್ಕಾಗಿ ಮಹಾತ್ಮರು ಕಠೋರವಾಗಿ ಮಾತನಾಡುತ್ತಾ ಒರಟಾಗಿರುವಂತೆ ತೋರಬಹುದು. ಆದರೆ ಇತರ ಸಜ್ಜನರೊಡನೆ ವ್ಯವಹರಿಸುವಾಗ ಮಹಾತ್ಮರು ಅತ್ಯಂತ ಮೃದುವಾಗಿ ಶಾಂತರೂ ಆಗಿರಬಹುದು. ಆಯಾ ಸಂದರ್ಭಕ್ಕೆ ತಕ್ಕಂತೆ, ಜಗತ್ತಿಗೆ ಮಂಗಳವಾಗುವಂತೆ ಅವರ ಮಾತು ವರ್ತನೆಗಳಿರುತ್ತವೆಯೇ ಹೊರತು ಅದರಿಂದ ಅವರಿಗೆ ರಾಗದ್ವೇಷಗಳಿರುವುದಿಲ್ಲ. ಅಂತೂ ಮಹಾತ್ಮರ ಜೀವನವೆಲ್ಲ ಜಗತ್ಕಲ್ಯಾಣಕ್ಕಾಗಿ.</p>
		<p class="text-center">ಮಹಾತ್ಮರನ್ನು ಸಾಮಾನ್ಯರು ಟೀಕೆಮಾಡಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-012.06">
		<h1 class="level1-title" epub:type="title"><span class="date">ಡಿಸೆಂಬರ್ 6</span><br /><span class="num">341.</span> ತಾಮಸನ ಎಂಟು ಗುಣಗಳು</h1>
		<p class="shloka">ಲೋಭಃ ಸ್ವಪ್ನೋಽಧೃತಿಃ ಕ್ರೌರ್ಯಂ ನಾಸ್ತಿಕ್ಯಂ ಭಿನ್ನವೃತ್ತಿತಾ।<br />ಯಾಚಿಷ್ಣುತಾ ಪ್ರಮಾದಶ್ಚ ತಾಮಸಂ ಗುಣಲಕ್ಷಣಮ್॥</p>
		<p class="shloka-meaning">ಲೋಭ, ನಿದ್ರೆ, ಅಧೈರ್ಯ, ಕ್ರೂರಸ್ವಭಾವ, ನಾಸ್ತಿಕತೆ, ವಂಚಕತ್ವ, ಬೇಡುವ ಸ್ವಭಾವ, ಮರೆವು—ಈ ಎಂಟೂ ತಾಮಸನ ಗುಣಗಳು.</p>
		<p class="description">ತಮೋಗುಣದ ಎಂಟು ಸ್ವಭಾವಗಳನ್ನು ಇಲ್ಲಿ ತಿಳಿಸಿರುತ್ತದೆ. ಈ ದೋಷಗಳನ್ನು ವಿದ್ಯಾರ್ಥಿಗಳು ಹಾಗೂ ಅಧ್ಯಾತ್ಮಸಾಧಕರು ಕೈಬಿಡಬೇಕು.</p>
		<ol>
			<li><strong>ಲೋಭಃ</strong>—ಜಿಪುಣತನ. ಲೋಭವು ಮನುಷ್ಯನಿಗೆ ಮಹಾಶತ್ರು. ಲೋಭಕ್ಕೆ ವಶನಾದವನು ಸಕಲ ದುಃಖಗಳಿಗೂ ಆಶ್ರಯನಾಗುತ್ತಾನೆ.</li>
			<li><strong>ಸ್ವಪ್ನಃ</strong>—ನಿದ್ರೆ, ಸೋಮಾರಿತನ, ಆಲಸ್ಯ—ಇವುಗಳು ಮನುಷ್ಯನ ವಿವೇಕಸಾಮರ್ಥ್ಯವನ್ನು ನಾಶಮಾಡಿಬಿಡುತ್ತವೆ.</li>
			<li><strong>ಅಧೃತಿಃ</strong>—ಅಧೈರ್ಯ. ಸಣ್ಣ ಸಣ್ಣ ವಿಪತ್ತುಗಳು ಬಂದರೂ ಮನಸ್ಸಿನಲ್ಲಿ ಅಧೈರ್ಯ, ಭಯವು ಉಂಟಾಗುವುದು. ಇದು ಶುಭವಲ್ಲ.</li>
			<li><strong>ಕ್ರೌರ್ಯಂ</strong>—ಕ್ರೂರಿಯ ಸ್ವಭಾವ. ಮಾತಿನಲ್ಲಿ, ಕಾರ್ಯದಲ್ಲಿ ಮತ್ತು ವ್ಯವಹಾರದಲ್ಲಿ ತುಂಬಾ ಕ್ರೂರವಾದ ವರ್ತನೆ.</li>
			<li><strong>ನಾಸ್ತಿಕ್ಯಂ</strong>—ದೇವರಾಗಲಿ, ಲೋಕಾಂತರಗಳಾಗಲಿ ಜನ್ಮಾಂತರವಾಗಲಿ ಇಲ್ಲ; ವೇದಶಾಸ್ತ್ರಪುರಾಣಗಳೆಲ್ಲವೂ ಸುಳ್ಳಿನ ಕಂತೆ, ಸಂಧ್ಯಾ ಪೂಜಾದಿಗಳೆಲ್ಲ ಮೋಸ—ಇತ್ಯಾದಿ ತಿಳುವಳಿಕೆ.</li>
			<li><strong>ಭಿನ್ನವೃತ್ತಿತಾ</strong>—ಒಳಗೊಂದು ಹೊರಗೊಂದು ನಡತೆಯ ವಂಚನೆಯ ಗುಣ, ವಕ್ರತೆಯ ಸ್ವಭಾವ, ಮಾಯಾವಿಯ ನಡತೆ.</li>
			<li><strong>ಯಾಚಿಷ್ಣುತೆ</strong>—ಯಾವಾಗಲೂ ಶ್ರೀಮಂತರ ಹತ್ತಿರ ಹೋಗಿ ಕೈಚಾಚುವ ಸ್ವಭಾವ. ಸ್ವತಃ ಕಷ್ಟಪಟ್ಟು ದುಡಿದು, ಬೆವರನ್ನು ಸುರಿಸಿ ಸಂಪಾದಿಸಬೇಕೆಂಬ ಛಲವಿಲ್ಲದಿರುವಿಕೆ.</li>
			<li><strong>ಪ್ರಮಾದಃ</strong>—ಬೇಜವಾಬ್ದಾರಿತನ, ಉಡಾಫೆಯ ಸ್ವಭಾವ, ಮರೆವು. ಕರ್ತವ್ಯದಲ್ಲಿ ಶ್ರದ್ಧೆಯಿಲ್ಲದಿರುವಿಕೆ, ಉತ್ಸಾಹವಿಲ್ಲದಿರುವಿಕೆ.</li>
		</ol>
		<p class="text-center">ತಮೋಗುಣದ ಈ ಎಂಟು ದೋಷಗಳನ್ನು ಬಿಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.07">
		<h1 class="level1-title" epub:type="title"><span class="date">ಡಿಸೆಂಬರ್ 7</span><br /><span class="num">342.</span> ಸತ್ಯವೇ ನಿಜವಾದ ತಪಸ್ಸು</h1>
		<p class="shloka">ನ ಹಿ ವಿದ್ಯಾಸಮೋ ಬಂಧುಃ ನ ಚ ವ್ಯಾಧಿಸಮೋ ರಿಪುಃ॥<br />ನ ಚಾಪತ್ಯಸಮಃ ಸ್ನೇಹೀ ನ ಚ ಸತ್ಯಸಮಂ ತಪಃ॥</p>
		<p class="shloka-meaning">ವಿದ್ಯೆಗೆ ಸಮನಾದ ಬಂಧುವಿಲ್ಲ, ರೋಗಕ್ಕೆ ಸಮನಾದ ಶತ್ರುವಿಲ್ಲ, ಮಗನಿಗೆ ಸಮನಾದ ಸ್ನೇಹಿತನಿಲ್ಲ, ಸತ್ಯಕ್ಕೆ ಸಮನಾದ ತಪಸ್ಸಿಲ್ಲ.</p>
		<ol>
			<li><strong>ವಿದ್ಯೆಗೆ ಸಮನಾದ ಬಂಧುವಿಲ್ಲ</strong>—ಬಂಧುವಾದವನು ಕಷ್ಟಕಾಲದಲ್ಲಿ ಸಹಾಯಮಾಡುತ್ತಾನೆ, ಆಪತ್ತುಗಳಲ್ಲಿ ಸಹಭಾಗಿಯಾಗಿ ಸಹಕರಿಸುತ್ತಾನಲ್ಲವೆ? ಅದರಂತೆ ವಿದ್ಯೆಯೂ ಸರ್ವಕಾಲಗಳಲ್ಲಿಯೂ ಮಾನವನನ್ನು ಕಾಪಾಡುತ್ತದೆ. ಬಂಧುವಿನಂತೆ ಸರ್ವವಿಧದಿಂದಲೂ ವಿದ್ಯೆಯು ಮಾನವನನ್ನು ರಕ್ಷಿಸುತ್ತದೆ.</li>
			<li><strong>ರೋಗಕ್ಕೆ ಸಮನಾದ ಶತ್ರುವಿಲ್ಲ</strong>—ಶತ್ರುವೆಂದರೆ ಯಾವಾಗಲೂ ದುಃಖವನ್ನೇ ಉಂಟುಮಾಡುವವನು. ರೋಗವೂ ಅಷ್ಟೇ. ಮನುಷ್ಯನಿಗೇನಾದರೂ ರೋಗಗಳು ಬಂದವೆಂದರೆ ಅವನಿಗೆ ನಿತ್ಯ ದುಃಖ, ನಿತ್ಯ ಯೋಚನೆ, ನಿತ್ಯ ತಾಪಗಳು. ಆದ್ದರಿಂದಲೇ ರೋಗಗಳೇ ಮನುಷ್ಯರಿಗೆ ಶತ್ರುಗಳು. ರೋಗಗಳು ತನ್ನ ಹತ್ತಿರಕ್ಕೆ ಬಾರದಂತೆ ನೋಡಿಕೊಳ್ಳುವವನೇ ವಿವೇಕಿ.</li>
			<li><strong>ಮಕ್ಕಳಿಗಿಂತ ಬೇರೆ ಸ್ನೇಹಿತರಿಲ್ಲ</strong>—ಸ್ನೇಹಿತನೆಂದರೆ ಸುಖದುಃಖಗಳಲ್ಲಿ ಸಹಭಾಗಿಯಾಗಿ ಸಹಕರಿಸುವವನು. ತನ್ನ ಸ್ವಂತಮಕ್ಕಳೇ ತನಗೆ ಸ್ನೇಹಿತರು. ಹೆಣ್ಣಾಗಲೀ ಗಂಡಾಗಲೀ ಮಕ್ಕಳು ಮಕ್ಕಳೇ. ತಂದೆ ತಾಯಿಗಳ ಮೇಲೆ ಮಕ್ಕಳಿಗೆ ಸಹಜವಾಗಿ ಪ್ರೀತಿಯು ಇದ್ದೇ ಇರುತ್ತದೆ. ಮಕ್ಕಳಿಗೆ ಸರಿಯಾಗಿ ನೀತಿಯನ್ನು ಉಪದೇಶಿಸಬೇಕು.</li>
			<li><strong>ಸತ್ಯಕ್ಕೆ ಸಮನಾದ ತಪಸ್ಸಿಲ್ಲ</strong>—ಸತ್ಯ! ಅಬ್ಬಾ, ಇದಕ್ಕಿಂತ ಹೆಚ್ಚಿನ ತಪಸ್ಸುಂಟೆ? ಖಂಡಿತಾ ಇಲ್ಲ. ಯಜ್ಞಯಾಗಾದಿಗಳು ಒಂದು ತೂಕವಾದರೆ ಸತ್ಯವೇ ಮತ್ತೊಂದು ತೂಕ. ಸತ್ಯವೊಂದೇ ಸಾಕು ಮಾನವಜನ್ಮದ ಸಾರ್ಥಕ್ಯಕ್ಕೆ! ಸತ್ಯವೊಂದೇ ಸಾಕು ಸ್ವರ್ಗದ ಪ್ರಾಪ್ತಿಗೆ. ಸತ್ಯವೊಂದೇ ಸಾಕು ಅಮೃತತ್ವಪ್ರಾಪ್ತಿಗೆ! ಸತ್ಯವೇ ನಿಜವಾದ ತಪಸ್ಸು!</li>
		</ol>
		<p class="text-center">ರೋಗವು ಬಾರದಂತೆ ನೋಡಿಕೊಳ್ಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.08">
		<h1 class="level1-title" epub:type="title"><span class="date">ಡಿಸೆಂಬರ್ 8</span><br /><span class="num">343.</span> ಎರಡಕ್ಷರಗಳೇ ಮೃತ್ಯು</h1>
		<p class="shloka">ದ್ವ್ಯಕ್ಷರಸ್ತು ಭವೇತ್ ಮೃತ್ಯುಃ ತ್ರ್ಯ ಕ್ಷರಂ ಬ್ರಹ್ಮ ಶಾಶ್ವತಮ್।<br />ಮಮೇತಿ ತು ಭವೇತ್ ಮೃತ್ಯುಃ ನ ಮಮೇತಿ ತು ಶಾಶ್ವತಮ್॥</p>
		<p class="shloka-meaning">‘ಮಮ’ (ನನ್ನದು) ಎಂಬ ಎರಡಕ್ಷರಗಳೇ ಮೃತ್ಯು, ಹಾಗೂ ‘ನ ಮಮ’ (ನನ್ನದಲ್ಲ ) ಎಂಬ ಮೂರು ಅಕ್ಷರಗಳೇ ಶಾಶ್ವತವಾದ ಪರಬ್ರಹ್ಮವು.</p>
		<p class="description">ಪ್ರತಿಯೊಬ್ಬ ಮನುಷ್ಯನೂ ದುಃಖಿಯಾಗಿರುತ್ತಾನಲ್ಲವೆ? ಆ ದುಃಖವೇ ಅವನಿಗೆ ಮೃತ್ಯು. ಆ ಮೃತ್ಯುವು ಯಾವುದೆಂದರೆ, ‘ಮಮ’ ಎಂಬ ಎರಡಕ್ಷರಗಳು. ನನ್ನದು ಎಂಬ ಬುದ್ಧಿಯೇ ಮೃತ್ಯು! ಈ ಜಗತ್ತಿಗೆ ಬಂದನಂತರ ಕೆಲವು ಪದಾರ್ಥಗಳನ್ನು ಸಂಪಾದಿಸಿದ ಮೇಲೆ ಮನುಷ್ಯನು ಅವುಗಳನ್ನು ‘ಮಮ’ ಎಂದುಕೊಳ್ಳುತ್ತಾನೆ. ಈ ಮನೆ ನನ್ನದು, ಈ ಕಾರು ನನ್ನದು, ಈ ಹೆಂಡತಿ ನನ್ನವಳು, ಈ ಮಕ್ಕಳು ನನ್ನವರು, ಈ ಮೊಮ್ಮಕ್ಕಳು ನನ್ನವರು—ಎಂದೆಲ್ಲ ಮನುಷ್ಯನು ತಿಳಿಯುತ್ತಾ ಹೋಗುತ್ತಾನೆ. ನನ್ನದು—ಎಂದು ತಿಳಿದ ಮೇಲೆ ಆ ವಸ್ತುಗಳಲ್ಲಿ ವ್ಯಾಮೋಹ, ಅನುರಾಗ, ಅಭಿಮಾನ, ಪ್ರೀತಿ ಮುಂತಾದದ್ದು ಪ್ರಾರಂಭವಾಗುತ್ತದೆ. ಮನುಷ್ಯನಿಗೆ ಇದೇ ಮೃತ್ಯು ಅಥವಾ ದುಃಖ.</p>
		<p class="description">ನಿಜವಾಗಿ ನೋಡಿದರೆ ಯಾವುದೂ ನನ್ನದಲ್ಲ. ‘ನ ಮಮ’, ‘ನ ಮಮ’ ಎನ್ನುವುದೇ ಶಾಶ್ವತವಾದ ಪರಬ್ರಹ್ಮವು. ಈ ವಿಶ್ವವೆಲ್ಲವೂ ‘ಈಶಾವಾಸ್ಯಮಿದಂ ಸರ್ವಮ್’ ಎನ್ನುವಂತೆ ಪರಮಾತ್ಮನೇ ಆಗಿರುತ್ತದೆ. ನಮ್ಮಲ್ಲಿರುವ ಸಂಪತ್ತುಗಳಾವುವೂ ನಮ್ಮವಲ್ಲ , ಪರಮೇಶ್ವರನವೇ. ಪರಮಾತ್ಮನಿಂದ ಬಂದು, ಪರಮಾತ್ಮನಲ್ಲಿದ್ದು , ಪರಮಾತ್ಮನಲ್ಲಿಯೇ ಅಡಗಿಹೋಗುತ್ತಿರುವ ಈ ಪ್ರಪಂಚದಲ್ಲಿ ಎಲ್ಲವೂ ಪರಮಾತ್ಮನೇ. ಇದಕ್ಕೇ ‘ನ ಮಮ’ ಎಂದು ಹೆಸರು. ಹೀಗೆ ಅರ್ಥವಾಗಿಬಿಟ್ಟರೆ ಅದರಿಂದ ಆನಂದ, ತೃಪ್ತಿ , ಶಾಂತಿ, ಸುಖಗಳು ದೊರಕುತ್ತವೆ. ಇದರಿಂದ ದುಃಖವಾಗಲೀ ಭಯವಾಗಲೀ ಎಲ್ಲಿಯೂ ಇರುವುದಿಲ್ಲ. ನಾನು ನನ್ನದು— ಎಂಬುದೇ ಮೃತ್ಯು; ನಾನು, ನನ್ನದು ಎಂಬುದೇ ದುಃಖ, ಎಲ್ಲವೂ ಭಗವಂತನದೇ, ನನ್ನದಲ್ಲ ಎನ್ನುವುದೇ ಆನಂದ!</p>
		<p class="text-center">ಈಪ್ರಪಂಚದಲ್ಲಿ ‘ನನ್ನದು’ಎನ್ನುವುದುಯಾವುದೂಇಲ್ಲ.</p>
	</section>
	<section class="level1 numbered" epub:type="chapter" role="doc-chapter" id="id-012.09">
		<h1 class="level1-title" epub:type="title"><span class="date">ಡಿಸೆಂಬರ್ 9</span><br /><span class="num">344.</span> ಅಂತಸ್ಸತ್ತ್ವದಿಂದ ಕಾರ್ಯಸಿದ್ಧಿ</h1>
		<p class="shloka">ವಿಜೇತವ್ಯಾ ಲಂಕಾ ಚರಣತರಣೀಯೋ ಜಲನಿಧಿಃ<br /> ವಿಪಕ್ಷಃ ಪೌಲಸ್ತ್ಯೋ ರಣಭುವಿ ಸಹಾಯಾಶ್ಚ ಕಪಯಃ।<br />ತಥಾಪ್ಯೇಕೋ ರಾಮಃ ಸಕಲಮವಧೀತ್ ರಾಕ್ಷಸಕುಲಂ<br /> ಕ್ರಿಯಾಸಿದ್ಧಿಃ ಸತ್ತ್ವೇ ಭವತಿ ಮಹತಾಂ ನೋಪಕರಣೇ॥</p>
		<p class="shloka-meaning">ಶ್ರೀರಾಮಚಂದ್ರನು ಯುದ್ಧವನ್ನು ಮಾಡಿ ಗೆಲ್ಲಬೇಕಾಗಿರುವ ನಗರಿಯು ಲಂಕಾ, ಬರಿಗಾಲುಗಳಿಂದ ದಾಟಬೇಕಾಗಿರುವುದು ಸಮುದ್ರ, ತನಗೆ ಶತ್ರುವಾಗಿರುವವನು ರಾವಣೇಶ್ವರ, ರಣರಂಗದಲ್ಲಿ ಸಹಾಯಕರೆಂದರೆ ಕಪಿಗಳು; ಇಷ್ಟಾದರೂ ಶ್ರೀರಾಮಚಂದ್ರನು ಒಬ್ಬಂಟಿಗನಾಗಿ ರಾವಣನೆಂಬ ರಾಕ್ಷಸನ ವಂಶವನ್ನೇ ಸಂಪೂರ್ಣವಾಗಿ ನಾಶಮಾಡಿಬಿಟ್ಟನೆಂದರೆ, ಏನರ್ಥ? ಧೀರರಿಗೆ ಕ್ರಿಯಾಸಿದ್ಧಿ ಇರುವುದು ತಮ್ಮ ಅಂತಃಸತ್ತ್ವದಲ್ಲಿಯೇ ಹೊರತು ಹೊರಗಿನ ಸಾಧನೆಗಳಲ್ಲಿ ಅಲ್ಲ ಎಂದು ತಿಳಿಯಬೇಕು.</p>
		<p class="description">ಅನೇಕ ಸಾಧಕರು ತಮಗೆ ಯಾರೂ ಸಹಾಯಕರೇ ಇಲ್ಲ, ಯಾವ ಉಪಕರಣಗಳೂ ಇಲ್ಲ ಎಂದು ಗೊಣಗಾಡುತ್ತಾ ಇರುತ್ತಾರೆ. ನಮಗೆ ಅಂಥವರ ಸಹಾಯವಿದ್ದಿದ್ದರೆ, ನಮಗೆ ಅಂಥ ಅನುಕೂಲಗಳು ಇದ್ದಿದ್ದರೆ ನಾವು ಇಂಥಿಂಥದ್ದನ್ನು ಸಾಧನೆಮಾಡಿಬಿಡುತ್ತಿದ್ದೆವು ಎಂದು ಸುಮ್ಮನೆ ಕೊಚ್ಚಿಕೊಳ್ಳುತ್ತಾ ಇರುತ್ತಾರೆ. ಇದು ಕೇವಲ ಒಣಜಂಭ ಮಾತ್ರ. ಸಾಧಕರಿಗೆ ಗುರಿಮುಟ್ಟಲು ಅಂತಃಸತ್ತ್ವವೊಂದೇ ಮುಖ್ಯವಾದದ್ದೇ ಹೊರತು, ಹೊರಗಿನ ಇತರ ಯಾವ ಉಪಕರಣಗಳೂ ಅಲ್ಲ ಎಂಬುದನ್ನು ಶ್ರೀರಾಮಚಂದ್ರನ ಸಾಧನೆಯ ದೃಷ್ಟಾಂತದಿಂದ ಇಲ್ಲಿ ತಿಳಿಸಿದೆ.</p>
		<p class="description">ಶ್ರೀರಾಮಚಂದ್ರನು ಒಬ್ಬ ಸಾಮಾನ್ಯ ಮನುಷ್ಯ. ಅವನಿಗೆ ಹಣ, ಶಸ್ತ್ರ , ಸೈನ್ಯ, ರಥ, ಅಧಿಕಾರ, ಬಿಲ್ಲು , ಬಾಣ, ಹಡಗು, ವಿಮಾನ ಯಾವುದೂ ವಿಶೇಷವಾಗಿ ಇಲ್ಲ. ಆದರೂ ತನ್ನ ಸತ್ತ್ವದಿಂದ ಸಮುದ್ರವನ್ನು ದಾಟಿ, ಲಂಕೆಯನ್ನು ಪ್ರವೇಶಿಸಿ ರಾವಣನನ್ನು ಸಂಹಾರ ಮಾಡಲಿಲ್ಲವೆ? ಸತ್ತ್ವವೇ ಮನುಷ್ಯನ ಸಂಪತ್ತು, ಹೊರಗಿನ ಉಪಕರಣಗಳಲ್ಲ. ಸಂಕಲ್ಪಶಕ್ತಿಯಿಂದ ಮನುಷ್ಯನು ಏನನ್ನು ಬೇಕಾದರೂ ಸಾಧಿಸಬಲ್ಲನು!</p>
		<p class="text-center">ಮನುಷ್ಯನು ಸತ್ತ್ವವಂತನಾದರೆ ಬೇಕಾದ್ದನ್ನು ಸಾಧಿಸಬಹುದು.</p>
	</section>
	<section class="level1 numbered" epub:type="chapter" role="doc-chapter" id="id-012.10">
		<h1 class="level1-title" epub:type="title"><span class="date">ಡಿಸೆಂಬರ್ 10</span><br /><span class="num">345.</span> ಇವರನ್ನು ಮರೆಯಬಾರದು</h1>
		<p class="shloka">ಸೂತಿಕಾ ದೂತಿಕಾ ಚೈವ ನದೀತೀರೇ ಚ ನಾವಿಕಾಃ।<br />ಉಪಾಧ್ಯಾಯಾಶ್ಚ ವೈದ್ಯಾಶ್ಚ ಕಾರ್ಯಾಂತೇ ನಿಷ್ಪ್ರಯೋಜಕಾಃ॥</p>
		<p class="shloka-meaning">ಸೂತಿಕಾ, ದೂತಿಕಾ, ನದೀತೀರದಲ್ಲಿ ಅಂಬಿಗರು, ಉಪಾಧ್ಯಾಯರು ಮತ್ತು ವೈದ್ಯರು—ಈ ಐವರೂ ಅವರವರ ಕೆಲಸ ಪೂರೈಸಿದ ಮೇಲೆ ಮುಂದೆ ನಿಷ್ಪ್ರಯೋಜಕರೇ.</p>
		<p class="description">ತಮ್ಮ ಕೆಲಸವು ಪೂರೈಸಿದ ಮೇಲೆ ಈ ಐವರೂ ನಿಷ್ಪ್ರಯೋಜಕರೇ.</p>
		<ol>
			<li><strong>ಸೂತಿಕಾ</strong>—ಸೂಲಗಿತ್ತಿ. ಪ್ರಸೂತಿಯನ್ನು ಮಾಡಿಸಿದ ಮೇಲೆ ಆ ಸೂಲಗಿತ್ತಿಗೆ ಹಣವನ್ನು ಕೊಟ್ಟು ಕಳಿಸಿಬಿಡುತ್ತೇವೆ. ಅನಂತರ ಅವಳಿಂದ ಈ ಮಗು ಬಾಣಂತಿಗೆ ಆಗಬೇಕಾದದ್ದು ಏನೂ ಇಲ್ಲವಷ್ಟೆ?</li>
			<li><strong>ದೂತಿಕಾ</strong>—ದೂತಳಾಗಿ ಕೆಲಸವನ್ನು ಮಾಡಿದ ಬಳಿಕ ಅವಳಿಂದ ಇನ್ನೇನೂ ಆಗಬೇಕಾದದ್ದಿಲ್ಲ. ಒಂದು ಕಡೆಯಿಂದ ಮತ್ತೊಂದು ಕಡೆಗೆ ಸುದ್ದಿಯನ್ನು ಮುಟ್ಟಿಸಿದ ಮೇಲೆ ಅವಳ ಕೆಲಸವು ಮುಗಿಯಿತು.</li>
			<li><strong>ನಾವಿಕರು</strong>—ನದಿಯ ಒಂದು ದಡದಿಂದ ಮತ್ತೊಂದು ದಡಕ್ಕೆ ಜನಗಳನ್ನು ತಮ್ಮ ದೋಣಿಯಲ್ಲಿ ದಾಟಿಸುವವರೇ ನಾವಿಕರು ಅಥವಾ ಅಂಬಿಗರು. ಜನಗಳು ಸುರಕ್ಷಿತವಾಗಿ ನದಿಯನ್ನು ದಾಟಿದ ಬಳಿಕ ಅವರ ಪಾಲಿಗೆ ಈ ಅಂಬಿಗರಿಂದ ಸದ್ಯಕ್ಕೆ ಮತ್ತೇನೂ ಪ್ರಯೋಜನವಾಗಬೇಕಾಗಿಲ್ಲ.</li>
			<li><strong>ಉಪಾಧ್ಯಾಯರು</strong>—ವಿದ್ಯಾರ್ಥಿಗಳು ಪರೀಕ್ಷೆಯಲ್ಲಿ ತೇರ್ಗಡೆಯಾಗುವವರೆಗೂ ಉಪಾಧ್ಯಾಯರು ಅವಶ್ಯವಾಗಿ ಬೇಕೇಬೇಕು. ವಿದ್ಯಾರ್ಥಿಗಳು ಪರೀಕ್ಷೆಯಲ್ಲಿ ಉತ್ತೀರ್ಣರಾದಮೇಲೆ, ಒಳ್ಳೆಯ ಉದ್ಯೋಗವೂ ಸಿಕ್ಕಿಬಿಟ್ಟಮೇಲೆ ಉಪಾಧ್ಯಾಯರು ಬೇಕಾಗಿಲ್ಲ.</li>
			<li><strong>ವೈದ್ಯರು</strong>—ರೋಗಿಗಳ ರೋಗವನ್ನು ಪರಿಹರಿಸುವವನೇ ವೈದ್ಯ. ರೋಗವು ಪರಿಹಾರವಾಗಿ ಆರೋಗ್ಯವು ಪ್ರಾಪ್ತವಾಯಿತೆಂದರೆ ಪುನಃ ಆ ವೈದ್ಯರು ಇವರಿಗೆ ಬೇಕಾಗಿಲ್ಲ. ಸದ್ಯಕ್ಕೆ ವೈದ್ಯರಿಂದ ಇವರಿಗೆ ಆಗಬೇಕಾದ ಪ್ರಯೋಜನವೇನೂ ಇರುವುದಿಲ್ಲ.</li>
		</ol>
		<p class="text-center">ಉಪಕಾರ ಮಾಡಿದವರನ್ನು ಸದಾ ಸ್ಮರಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.11">
		<h1 class="level1-title" epub:type="title"><span class="date">ಡಿಸೆಂಬರ್ 11</span><br /><span class="num">346.</span> ವಿದ್ಯಾರ್ಜನೆಯು ತಪಸ್ಸಲ್ಲವೆ?</h1>
		<p class="shloka">ವಿದ್ವಾನೇವ ವಿಜಾನಾತಿ ವಿದ್ವಜ್ಜನಪರಿಶ್ರಮಮ್।<br />ನ ಹಿ ವಂಧ್ಯಾ ವಿಜಾನಾತಿ ಗುರ್ವೀಂ ಪ್ರಸವವೇದನಾಮ್॥</p>
		<p class="shloka-meaning">ವಿದ್ವಾಂಸರ ಪರಿಶ್ರಮವನ್ನು ವಿದ್ವಾಂಸರೇ ತಿಳಿಯಬಲ್ಲರೇ ಹೊರತು ಅಜ್ಞಾನಿಗಳು ತಿಳಿಯಲಾರರು. ತುಂಬಾ ಕಷ್ಟಕರವಾದ ಪ್ರಸವವೇದನೆಯನ್ನು ಬಂಜೆಯು ತಿಳಿಯಲಾರಳಷ್ಟೆ?</p>
		<p class="description">ಲೋಕದಲ್ಲಿ—ಧನ, ಅಧಿಕಾರ, ಯೌವನ, ಸೌಂದರ್ಯ, ದೀರ್ಘಾಯುಷ್ಯ, ಆರೋಗ್ಯ, ತಪಸ್ಸು, ವಿದ್ಯಾ—ಎಂಬ ನಾನಾರೀತಿಯ ಸಂಪತ್ತುಗಳಿವೆ. ಪ್ರತಿಯೊಂದಕ್ಕೂ ತನ್ನದೇ ಆದ ಸ್ಥಾನಮಾನಗಳು ಇರುತ್ತವೆ. ಇವುಗಳಲ್ಲಿ ಯಾವುದೊಂದು ಸಂಪತ್ತೂ ಕೀಳಾದುದಲ್ಲ. ಆದರೆ ವಿದ್ಯಾಸಂಪತ್ತು ಮಾತ್ರ ಅತ್ಯಂತ ಶ್ರೇಷ್ಠವೂ ಅತ್ಯಂತ ಗರಿಷ್ಠವೂ ಆದದ್ದು.</p>
		<p class="description">ಒಬ್ಬ ಮನುಷ್ಯನು ಒಂದು ಕಲೆಯಲ್ಲಿ ಸಂಪೂರ್ಣವಿದ್ಯಾವಂತನಾಗಬೇಕೆಂದರೆ ಅದೇನು ಅಷ್ಟೊಂದು ಸುಲಭವಲ್ಲ. ವಿದ್ಯಾರ್ಥಿಯಾಗಿರುವಾಗ ಅವನ ಅಧ್ಯಯನರೂಪವಾದ ತಪಸ್ಸು ಅದ್ಭುತ! ಶ್ರದ್ಧೆಯಿಂದ, ಏಕಾಗ್ರತೆಯಿಂದ, ಗುರುಸೇವಾತತ್ಪರನಾಗಿ ವಿದ್ಯೆಯನ್ನು ಕಲಿಯುವುದೆಂಬುದು ಹೇಳುವಷ್ಟು ಸುಲಭವಲ್ಲ. ವೇದ, ಸಾಹಿತ್ಯ, ಸಂಗೀತ, ವ್ಯಾಕರಣ, ವೇದಾಂತ, ಮೀಮಾಂಸಾ ಮುಂತಾದ ಶಾಸ್ತ್ರಗಳಲ್ಲಿ ಪಾಂಡಿತ್ಯವನ್ನು ಸಂಪಾದನೆ ಮಾಡುವುದು ಸುಲಭವಲ್ಲ ; ವಿದ್ಯಾವಂತನಿಗೆ ಮಾತ್ರವೇ ಮತ್ತೊಬ್ಬ ವಿದ್ವಾಂಸನ ತಪಸ್ಸು ಅರ್ಥವಾಗುತ್ತದೆಯೇ ಹೊರತು ಬರೀ ಶ್ರೀಮಂತರಿಗೆ, ಅಧಿಕಾರಿಗಳಿಗೆ, ಮಂತ್ರಿಗಳಿಗೆ ಖಂಡಿತಾ ಅರ್ಥವಾಗದು! ವಿದ್ವಾಂಸನು ವಿದ್ವಾಂಸನನ್ನು ಅರ್ಥಮಾಡಿಕೊಳ್ಳಬಹುದೇ ಹೊರತು ಸಾಮಾನ್ಯರಿಗೆ ವಿದ್ವಾಂಸರ ತಪಸ್ಸು ಅರ್ಥವಾಗದು.</p>
		<p class="description">ಇದಕ್ಕೆ ಬಂಜೆಯ ದೃಷ್ಟಾಂತ: ಮಕ್ಕಳನ್ನು ತನ್ನ ಹೊಟ್ಟೆಯಲ್ಲಿ ಒಂಬತ್ತು ತಿಂಗಳು ಹೊತ್ತುಕೊಂಡು ಆ ಮಕ್ಕಳನ್ನು ಹೆರುವಾಗ ಆಗುವ ಆ ನೋವು, ಸಂಕಟಗಳು ಆ ತಾಯಿಗೆ ಮಾತ್ರವೇ ಅರ್ಥವಾಗುತ್ತದೆಯೇ ಹೊರತು ಗರ್ಭವನ್ನೇ ಧರಿಸದೇ ಇರುವ ಬಂಜೆಗೆ ಅರ್ಥವಾದೀತೇ?</p>
		<p class="text-center">ವಿದ್ವಾಂಸರನ್ನು ಯಾವಾಗಲೂ ಗೌರವಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.12">
		<h1 class="level1-title" epub:type="title"><span class="date">ಡಿಸೆಂಬರ್ 12</span><br /><span class="num">347.</span> ವಿದ್ಯೆಯಿಲ್ಲಾ, ಗರ್ವ ಜೋರು</h1>
		<p class="shloka">ಅಲ್ಪತೋಯಶ್ಚಲತ್ಕುಂಭಃ ಅಲ್ಪದುಗ್ಧಾಶ್ಚ ಧೇನವಃ।<br />ಅಲ್ಪವಿದ್ಯೋ ಮಹಾಗರ್ವೀ ಕುರೂಪೀ ಬಹುಚೇಷ್ಟಿತಃ॥</p>
		<p class="shloka-meaning">ಅರ್ಧ ನೀರಿನ ಕೊಡವು ತುಂಬಾ ಅಲ್ಲಾಡುತ್ತದೆ, ಕಮ್ಮಿ ಹಾಲುಕೊಡುವ ಹಸುಗಳು ಒದೆಯುತ್ತವೆ, ಅಲ್ಪವಿದ್ಯಾವಂತನು ತುಂಬಾ ಗರ್ವಿಷ್ಠನಾಗಿರುತ್ತಾನೆ, ಮತ್ತು ಕುರೂಪಿಯಾದವನು ಜಂಭ ಜಾಸ್ತಿಯಾಗಿದ್ದು ತುಂಬಾ ತಲೆಹರಟೆ ಮಾಡುತ್ತಾನೆ.</p>
		<p class="description">ಯೋಗ್ಯತೆ ಕಮ್ಮಿಯಿದ್ದರೂ ಅಹಂಕಾರ ಜಾಸ್ತಿ. ಹೇಗೆಂದರೆ:</p>
		<ol>
			<li><strong>ಅರ್ಧತುಂಬಿದ ಕೊಡ ಅಲ್ಲಾಡುತ್ತದೆ</strong>—ಭರ್ತಿ ನೀರಿದ್ದರೆ ಅಂಥ ಕೊಡವಾಗಲೀ ಮಡಕೆಯಾಗಲೀ ತುಳುಕುವುದಿಲ್ಲ. ಆದರೆ ಅರ್ಧ, ಕಾಲು ನೀರಿನ ಕೊಡಗಳು ಹೆಚ್ಚು ಅಲುಗಾಡುತ್ತವೆ. ನೀರು ಕಮ್ಮಿ ಇದ್ದಷ್ಟೂ ತುಳುಕುವುದು ಜಾಸ್ತಿಯಾಗಿರುತ್ತದೆ.</li>
			<li><strong>ಕಮ್ಮಿ ಹಾಲಿನ ಹಸುಗಳು</strong>—ಹೆಚ್ಚು ಹಾಲು ಕೊಡುವ ಹಸುಗಳು ಶಾಂತವಾಗಿರುತ್ತವೆ, ಆದರೆ ಅರ್ಧಲೀಟರ್, ಕಾಲು ಲೀಟರ್ ಹಾಲಿನ ಹಸುಗಳಿಗೆ ಕೊಬ್ಬು, ಮದ, ಗರ್ವ, ಜಂಬ ಜಾಸ್ತಿಯಿರುತ್ತದೆ. ಹಾಲನ್ನು ಹಿಂಡುವಾಗ ಈ ಹಸುಗಳು ಹಾಯುತ್ತವೆ, ಒದೆಯುತ್ತವೆ, ಗುದ್ದುತ್ತವೆಯಲ್ಲವೆ?</li>
			<li><strong>ಅಲ್ಪವಿದ್ಯೆಯುಳ್ಳವನಿಗೆ ಗರ್ವ ಜಾಸ್ತಿ</strong>—ಪೂರ್ಣವಿದ್ಯಾವಂತನು ಶಾಂತವಾಗಿ ಗಂಭೀರವಾಗಿರುತ್ತಾನೆ. ಆದರೆ ಅಲ್ಪಸ್ವಲ್ಪ ವಿದ್ಯಾವಂತನಾಗಿದ್ದರೆ ಅಂಥವನಿಗೆ ಬಾಹ್ಯಾಡಂಬರಗಳೇ ಜೋರು, ಅಹಂಕಾರವೂ ಅಂಥವನಿಗೆ ತುಂಬಿರುತ್ತದೆ. ಏಕೆಂದರೆ ಪೂರ್ಣವಿದ್ಯೆಯ ಬಂಡವಾಳ ಇಲ್ಲವಲ್ಲ!</li>
			<li><strong>ಕುರೂಪಿಯ ಗಲಾಟೆ ಜಾಸ್ತಿ</strong>—ಮನುಷ್ಯನು ತಾನು ಸುಂದರನಾಗಿದ್ದರೆ ಸಂತೋಷವಾಗಿ ಸುಮ್ಮನೆ ಶಾಂತನಾಗಿರುತ್ತಾನೆ, ಆದರೆ ತಾನು ಕುರೂಪಿಯಾಗಿದ್ದರೆ ಮಾತ್ರ ಆರ್ಭಟ ಜಾಸ್ತಿ , ಆಡಂಬರ ಜೋರು. ಕುರೂಪಿಯ ಹೊರಗಿನ ಆಡಂಬರ ಭಯಂಕರ.</li>
		</ol>
		<p class="text-center">ಮಾನವನು ವಿದ್ಯಾವಂತನಾಗಿ ನಿಗರ್ವಿಯಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.13">
		<h1 class="level1-title" epub:type="title"><span class="date">ಡಿಸೆಂಬರ್ 13</span><br /><span class="num">348.</span> ಆರು ಬಾಂಧವರಿವರು</h1>
		<p class="shloka">ಸತ್ಯಂ ಮಾತಾ ಪಿತಾ ಜ್ಞಾನಂ ಧರ್ಮೋ ಭ್ರಾತಾ ದಯಾ ಸಖಾ।<br />ಶಾಂತಿಃ ಪತ್ನೀ ಕ್ಷಮಾ ಪುತ್ರಃ ಷಡೇತೇ ಮಮ ಬಾಂಧವಾಃ॥</p>
		<p class="shloka-meaning">ಸತ್ಯವೇ ತಾಯಿ, ಜ್ಞಾನವೇ ತಂದೆ, ಧರ್ಮವೇ ಭ್ರಾತೃ, ದಯೆಯೇ ಸ್ನೇಹಿತ, ಶಾಂತಿಯೇ ಪತ್ನಿ, ಕ್ಷಮಾಗುಣವೇ ಪುತ್ರ—ಈ ಆರು ತನಗೆ ಬಾಂಧವರು ಎಂದು ಪ್ರತಿಯೊಬ್ಬನೂ ಭಾವಿಸಬೇಕು.</p>
		<p class="description">ನಮ್ಮ ಸನಾತನ ಭಾರತೀಯ ಹಿಂದೂ ಸಂಸ್ಕೃತಿಯಲ್ಲಿನ ಸೊಬಗನ್ನು, ರಹಸ್ಯವನ್ನು ಈ ಶ್ಲೋಕದಲ್ಲಿ ಸುಂದರವಾಗಿ ತಿಳಿಸಿದೆ. ಈ ಆರು ಸದ್ಗುಣಗಳೇ—ಬಡವರಾಗಿದ್ದರೂ ಶ್ರೀಮಂತರಾಗಿದ್ದರೂ, ಗೃಹಸ್ಥರಾಗಿದ್ದರೂ ತಬ್ಬಲಿಯಾಗಿದ್ದರೂ ಎಲ್ಲ ಮಾನವರಿಗೂ ಬಂಧು-ಬಾಂಧವರಿದ್ದಂತೆ.</p>
		<ol>
			<li><strong>ಸತ್ಯವೇ ತಾಯಿ</strong>—ತಾಯಿಯು ಮಕ್ಕಳನ್ನು ಪ್ರೀತಿಯಿಂದ ಕಾಪಾಡುವಂತೆ ಸತ್ಯವೂ ಮಾನವರನ್ನು ಶಾಂತರಾಗಿರುವಂತೆ ಕಾಪಾಡುತ್ತದೆ.</li>
			<li><strong>ಜ್ಞಾನವೇ ತಂದೆ</strong>—ತಂದೆಯು ತನ್ನ ಮಕ್ಕಳನ್ನು ಯಶೋವಂತರನ್ನಾಗಿ ಮಾಡುವಂತೆ ಜ್ಞಾನವೂ ಮಾನವರನ್ನು ಲೋಕವಿಖ್ಯಾತರನ್ನಾಗಿ ಮಾಡುತ್ತದೆ. ಜ್ಞಾನದಿಂದ ಸತ್ಕೀರ್ತಿಯು ಬೆಳೆಯುತ್ತದೆ.</li>
			<li><strong>ಧರ್ಮವೇ ಸೋದರ</strong>—ಸೋದರರು ಸೋದರರನ್ನು ಸಂತೋಷಗೊಳಿಸುವಂತೆ ಧರ್ಮವು ಮಾನವರನ್ನು ಸಂತೋಷಗೊಳಿಸುತ್ತದೆ.</li>
			<li><strong>ದಯೆಯೇ ಸಖನು</strong>—ಸ್ನೇಹಿತನು ತನ್ನ ಮಿತ್ರನನ್ನು ಆಪತ್ತುಗಳಿಂದ ಕಾಪಾಡುವಂತೆ ದಯೆಯು ನಮ್ಮನ್ನು ಸಂಕಷ್ಟಗಳಿಂದ ಕಾಪಾಡುತ್ತದೆ.</li>
			<li><strong>ಶಾಂತಿಯೇ ಪತ್ನಿ</strong>—ಪತ್ನಿಯು ತನ್ನ ಪತಿಗೆ ನಿತ್ಯಸುಖವನ್ನು ಉಂಟುಮಾಡುವಂತೆ ಶಾಂತಿಯು ನಮಗೆ ನಿತ್ಯಾನಂದವನ್ನು ಕೊಡುತ್ತದೆ.</li>
			<li><strong>ಕ್ಷಮೆಯೇ ಪುತ್ರ</strong>—ಸತ್ಪುತ್ರನಿಂದ ವಂಶವು ಉದ್ಧಾರವಾಗುವಂತೆ ಕ್ಷಮಾಗುಣದಿಂದ ಮಾನವನು ಉತ್ತಮನಾಗಿ ಮೇಲಕ್ಕೇರುತ್ತಾನೆ.</li>
		</ol>
		<p class="description">ಈ ಆರು ಸದ್ಗುಣಗಳನ್ನು ಪ್ರತಿಯೊಬ್ಬನೂ ತನ್ನ ಜೀವನದಲ್ಲಿ ಅಳವಡಿಸಿಕೊಂಡನೆಂದರೆ ಅವನೇ ಸುಖಿಯಾದ ಮನುಷ್ಯನು.</p>
		<p class="text-center">ಸತ್ಯಾದಿ ಆರು ಸದ್ಗುಣಗಳನ್ನು ಸಂಪಾದಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.14">
		<h1 class="level1-title" epub:type="title"><span class="date">ಡಿಸೆಂಬರ್ 14</span><br /><span class="num">349.</span> ಬುದ್ಧಿವಂತನಿವನು</h1>
		<p class="shloka">ಮನಸಾ ಚಿಂತಿತಂ ಕಾರ್ಯಂ ವಚಸಾ ನ ಪ್ರಕಾಶಯೇತ್।<br />ಅನ್ಯಲಕ್ಷಿತಕಾರ್ಯಸ್ಯ ಯತಸ್ಸಿದ್ಧಿರ್ನ ಜಾಯತೇ॥</p>
		<p class="shloka-meaning">ತನ್ನ ಮನಸ್ಸಿನಲ್ಲಿ ಆಲೋಚಿಸಿದ ಕೆಲಸವನ್ನು ಮೊದಲೇ ಮಾತಿನಿಂದ ಯಾರಿಗೂ ತಿಳಿಸಬಾರದು. ಏಕೆಂದರೆ ಮುಂಚಿತವಾಗಿಯೇ ಇತರರಿಗೆ ತಿಳಿದುಬಿಟ್ಟರೆ ಆ ಕಾರ್ಯವು ಸಿದ್ಧಿಸದೇ ಹೋಗಬಹುದು.</p>
		<p class="description">ತಾನು ಮಾಡಬೇಕೆಂದಿರುವ ಕೆಲಸಕಾರ್ಯಗಳನ್ನು ಮಾಡಿ ಮುಗಿಸಬೇಕೇ ಹೊರತು, ಮಾಡುವುದಕ್ಕಿಂತ ಮುಂಚಿತವಾಗಿಯೇ ಇತರರಿಗೆ ತಿಳಿಸಬಾರದು. ಈ ಕೆಲಸಗಳನ್ನು ಮಾಡಿದ ನಂತರ ದೊರಕುವ ಫಲಗಳಿಂದ ಆಮೇಲೆ ಅವು ಇತರರಿಗೆ ತಿಳಿಯಬೇಕು. ಏನೇ ಸತ್ಕಾರ್ಯ ಮಾಡಬೇಕಾದರೂ ತನ್ನ ಸಂಕಲ್ಪದಂತೆ ಮಾಡಿಬಿಡಬೇಕು. ಮಾಡುವುದಕ್ಕಿಂತ ಮೊದಲೇ ‘ನಾನು ಇಂಥ ದಾನವನ್ನು ಮಾಡುತ್ತೇನೆ, ನಾನು ಇಂಥ ದೇವಾಲಯವನ್ನು ಕಟ್ಟಿಸುತ್ತೇನೆ’ ಎಂದೆಲ್ಲ ಪ್ರಕಟನೆ ಮಾಡುತ್ತಾ ಹೋಗಬಾರದು. ಮನಸ್ಸಿನಲ್ಲಿ ಸತ್ ಸಂಕಲ್ಪಗಳನ್ನು ಮಾಡಿಕೊಂಡು ಅದರಂತೆ ಕಾರ್ಯಗಳನ್ನು ಮಾಡಬೇಕು. ಆಮೇಲೆ ಬೇಕಾದರೆ ಇತರರಿಗೆ ತಿಳಿಸಬಹುದು, ಬೇಡ; ತಾನಾಗಿಯೇ ಫಲದಿಂದ ಅದು ತಿಳಿಯುತ್ತದೆ.</p>
		<p class="description">ಹಾಗಿಲ್ಲದೆ ತನ್ನ ಮನಸ್ಸಿನಲ್ಲಿರುವುದನ್ನು ಮೊದಲೇ ಮಾತಿನಿಂದ ಇತರರಿಗೆ ಹೇಳಿಬಿಟ್ಟರೆ ಅದಕ್ಕೆ ಅವರು ಅಡ್ಡಿಯನ್ನೇ ಮಾಡಬಹುದು. ಅಥವಾ ಆ ಸಂಕಲ್ಪವು ಕಾರ್ಯಗತವಾಗದೇ ಹೋಗಬಹುದು. ಆದರೆ ಗುರುಹಿರಿಯರಿಗೆ ತನ್ನ ಸತ್ ಸಂಕಲ್ಪವನ್ನು ಅವಶ್ಯವಾಗಿ ತಿಳಿಸಿ ಅವರಿಂದ ಅನುಗ್ರಹ ಆಶೀರ್ವಾದಗಳನ್ನು ಪಡೆಯಬೇಕು. ಏಕೆಂದರೆ ಮಹಾತ್ಮರು ಯಾರೂ ಇತರರ ಕೆಲಸಕಾರ್ಯಗಳಿಗೆ ಅಡ್ಡಿಯನ್ನು ಮಾಡುವುದಿಲ್ಲ. ಆದರೆ ಸಾಮಾನ್ಯವಾಗಿ ಲೌಕಿಕಜನಗಳಿಗೆ ಮಾತ್ಸರ್ಯವಿರುವುದರಿಂದ ಅಂಥವರಿಗೆ ಕಾರ್ಯ ಫಲಿಸುವ ಮೊದಲೇ ಅದನ್ನು ತಿಳಿಸಬಾರದು ಎಂದರ್ಥ. ತಾನು ಸಂಕಲ್ಪಿಸಿದ್ದ ಕೆಲಸಕಾರ್ಯಗಳು ಸಿದ್ಧಿಸಿದಮೇಲೆ ತಾವೇ ತಾವಾಗಿ ಎಲ್ಲರಿಗೂ ತಿಳಿಯುತ್ತವೆಯಲ್ಲವೆ?</p>
		<p class="text-center">ಮೊದಲೇ ವಿಷಯಗಳನ್ನು ಇತರರಿಗೆ ತಿಳಿಸಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-012.15">
		<h1 class="level1-title" epub:type="title"><span class="date">ಡಿಸೆಂಬರ್ 15</span><br /><span class="num">350.</span> ಯಾರಿಗೆ ಯಾರು ಶತ್ರುಗಳು?</h1>
		<p class="shloka">ಮೂರ್ಖಾಣಾಂ ಪಂಡಿತಾ ದ್ವೇಷ್ಯಾಃ ದರಿದ್ರಾಣಾಂ ಮಹಾಧನಾಃ।<br />ಅಧಾರ್ಮಿಕಾಣಾಂ ಧರ್ಮಿಷ್ಠಾಃ ವಿರೂಪಾಣಾಂ ಸುರೂಪಿಣಃ॥</p>
		<p class="shloka-meaning">ಮೂರ್ಖರಿಗೆ ಪಂಡಿತರೇ ಶತ್ರುಗಳು, ಬಡವರಿಗೆ ಶ್ರೀಮಂತರೇ ಶತ್ರುಗಳು, ಅಧಾರ್ಮಿಕರಿಗೆ ಧರ್ಮಿಷ್ಠರೇ ಶತ್ರುಗಳು, ಮತ್ತು ಕುರೂಪಿಗಳಿಗೆ ಸುರೂಪಿಗಳೇ ಶತ್ರುಗಳು.</p>
		<p class="description">ಶತ್ರುಗಳೆಂದರೆ ನಮಗೆ ಇಷ್ಟವಿಲ್ಲದವರು; ಎಲ್ಲರಿಗೂ ಎಲ್ಲರೂ ಶತ್ರುಗಳಾಗಲಾರರು. ಕೆಲವರಿಗೆ ಕೆಲವರು ಶತ್ರುಗಳು. ಹೇಗೆಂದರೆ:</p>
		<ol>
			<li><strong>ಮೂರ್ಖರಿಗೆ ಪಂಡಿತರೇ ಶತ್ರುಗಳು</strong>: ಶಾಸ್ತ್ರಜ್ಞಾನವಾಗಲೀ ಲೌಕಿಕ ಜ್ಞಾನವಾಗಲೀ ಇಲ್ಲದವರೇ ಮೂರ್ಖರು. ಇಂಥವರಿಗೆ ಪಂಡಿತರನ್ನು ಕಂಡರೆ ಆಗುವುದಿಲ್ಲ. ವೇದಶಾಸ್ತ್ರಗಳನ್ನು ಬಲ್ಲಂಥ ವಿದ್ವಾಂಸರೇ ಮೂರ್ಖರ ಪಾಲಿಗೆ ಶತ್ರುಗಳಂತೆ ಭಾಸವಾಗುತ್ತಾರೆ.</li>
			<li><strong>ದರಿದ್ರರಿಗೆ ಶ್ರೀಮಂತರೇ ಶತ್ರುಗಳು</strong>: ತಾವು ಸ್ವತಃ ಬಡವರು; ತಮ್ಮಲ್ಲಿ ಹಣ, ಬಂಗ್ಲೆ , ಕಾರು—ಯಾವ ಸಂಪತ್ತುಗಳೂ ಇಲ್ಲ ; ಆದ್ದರಿಂದ ಶ್ರೀಮಂತರ ಸಂಪತ್ತನ್ನು ಇವರು ನೋಡಿ ಸಹಿಸಲಾರರು. ಇಂಥ ದರಿದ್ರರು ಶ್ರೀಮಂತರನ್ನು ಶತ್ರುಗಳಂತೆ ಕಾಣುವುದು ಸಹಜ.</li>
			<li><strong>ಅಧಾರ್ಮಿಕರಿಗೆ ಧರ್ಮಿಷ್ಠರೇ ಶತ್ರುಗಳು</strong>: ಸ್ವತಃ ಧರ್ಮಾನುಷ್ಠಾನ ರಹಿತರಾದವರಿಗೆ ಧಾರ್ಮಿಕರನ್ನು ಕಂಡರೆ ಆಗುವುದಿಲ್ಲ. ಆಚಾರವಂತರನ್ನು ಕಂಡರೆ ಸ್ವೇಚ್ಛಾವಿಹಾರಿಗಳಿಗೆ ಭಯ ಉಂಟಾಗುತ್ತದೆಯಲ್ಲವೆ? ಆದ್ದರಿಂದ ಸದಾಚಾರಸಂಪನ್ನರಾದ ಧಾರ್ಮಿಕರೆಂದರೆ ಆಚಾರನೀತಿರಹಿತರಿಗೆ ಶತ್ರುಗಳಿದ್ದಂತೆ.</li>
			<li><strong>ಕುರೂಪಿಗಳಿಗೆ ಸುರೂಪಿಗಳು ಶತ್ರುಗಳು</strong>: ಸುರೂಪಿಗಳನ್ನು ನೋಡಿದ ಕೂಡಲೇ ಕುರೂಪಿಗಳಿಗೆ ಬೇಸರವಾಗುವದು ಸಹಜ. ಅವರು ಅಷ್ಟೊಂದು ಸುಂದರವಾಗಿದ್ದಾರಲ್ಲಾ, ನಾನು ಮಾತ್ರ ಸುಂದರವಾಗಿಲ್ಲವಲ್ಲಾ ಎಂಬ ದುಃಖವು ಕುರೂಪಿಗಳಿಗೆ ಇರುತ್ತದೆ. ಆದ್ದರಿಂದ ಕುರೂಪಿಗಳಿಗೆ ಸುರೂಪಿಗಳೇ ಶತ್ರುಗಳು.</li>
		</ol>
		<p class="text-center">ತನ್ನ ಪ್ರಾರಬ್ಧದಂತೆ ತಾನು ಸಂತುಷ್ಟನಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.16">
		<h1 class="level1-title" epub:type="title"><span class="date">ಡಿಸೆಂಬರ್ 16</span><br /><span class="num">351.</span> ಸಾಧುಗಳ ಹೃದಯ ಶೀತಲ</h1>
		<p class="shloka">ಚಂದನಂ ಶೀತಲಂ ಲೋಕೇ ಚಂದನಾದಪಿ ಚಂದ್ರಮಾಃ।<br />ತಾಭ್ಯಾಂ ಚ ಶೀತಲತಮಂ ಸಾಧೂನಾಂ ಹೃದಯಂ ವಿದುಃ॥</p>
		<p class="shloka-meaning">ಚಂದನವು ಶೀತಲವಾದದ್ದು ಎಂದು ಲೋಕದಲ್ಲಿ ಪ್ರಸಿದ್ಧವಾಗಿದೆ. ಚಂದನಕ್ಕಿಂತಲೂ ಚಂದ್ರನು ಶೀತಲನು. ಇವೆರಡಕ್ಕಿಂತಲೂ ಸಾಧುಗಳ ಹೃದಯವು ಇನ್ನೂ ಶೀತಲವಾಗಿರುತ್ತದೆ.</p>
		<p class="description">ಚಂದನ, ಗಂಧಗಳು ಶೀತಲಸ್ವಭಾವವುಳ್ಳವುಗಳೆಂದು ಎಲ್ಲರಿಗೂ ತಿಳಿದಿದೆ. ಉರಿ ಬೇಸಿಗೆಯ ಕಾಲದಲ್ಲಂತೂ ಚಂದನ-ಗಂಧಗಳು ತುಂಬಾ ತಂಪಾಗಿರುತ್ತವೆಯಲ್ಲವೆ? ಇದು ಎಲ್ಲರ ಅನುಭವದಲ್ಲೂ ಇರುತ್ತದೆ. ಚಂದನಕ್ಕಿಂತಲೂ ಚಂದ್ರನು ಹೆಚ್ಚು ಶೀತಲನಾಗಿರುತ್ತಾನೆ. ಪೂರ್ಣಿಮಾ ಚಂದ್ರನನ್ನು ನೋಡುತ್ತಿದ್ದರೆ ಎಂಥವನ ಮನಸ್ಸೂ ತಣ್ಣಗಾಗಿಬಿಡುತ್ತದೆ. ಚಂದನವು ಕಾಡಿನಲ್ಲಿ ಮಾತ್ರ ಕೆಲವರಿಗೆ ಮಾತ್ರ ಸಿಕ್ಕುವ ವಸ್ತು. ಆದರೆ ಚಂದ್ರನಾದರೋ? ಎಲ್ಲರಿಗೂ ದೊರಕುವ ಶೀತಲ ವಸ್ತು. ಚಂದ್ರನ ದರ್ಶನದಿಂದ ಎಲ್ಲರ ಮನಸ್ಸೂ ತಂಪಾಗಿಬಿಡುತ್ತದೆಯಲ್ಲವೆ?</p>
		<p class="description">ಸರಿ, ಆದರೆ ಚಂದನಕ್ಕಿಂತಲೂ ಚಂದ್ರನಿಗಿಂತಲೂ ಸಂತರ, ಸತ್ಪುರುಷರ ಹೃದಯವು ಇನ್ನೂ ತಂಪಾಗಿರುತ್ತದೆ. ರಾಗ ದ್ವೇಷಗಳಿಲ್ಲದ, ಕಾಮಕ್ರೋಧಾದಿದೋಷಗಳಿಲ್ಲದ ಮಹಾತ್ಮರ ಮಾತು ಮೃದು, ಹೃದಯ ಶೀತಲ, ಕೃತಿ ಮಧುರವಾಗಿರುತ್ತದೆ.</p>
		<p class="description">ನಾನು ನನ್ನದೆಂಬುದೇ ಇಲ್ಲದ ಮಹಾತ್ಮರು ಸದಾ ಎಲ್ಲರನ್ನೂ ಪ್ರೀತಿಸುತ್ತಾ ಲೋಕಹಿತವನ್ನೇ ಮಾಡುತ್ತಾ ಇರುತ್ತಾರೆ. ಒಂದು ವೇಳೆ ಇಂಥವರ ಬಾಯಲ್ಲಿ ಸ್ವಲ್ಪ ಗಟ್ಟಿಯಾದ ಮಾತುಗಳು ಬಂದರೂ ಸಾಧು ಸತ್ಪುರುಷರ ಹೃದಯವು ಮಾತ್ರ ಯಾವಾಗಲೂ ಶಾಂತವಾಗಿಯೇ ಇರು ತ್ತದೆ. ಇವರ ಹೃದಯದಲ್ಲಿ ಪ್ರೀತಿ, ವಾತ್ಸಲ್ಯ, ಅನುಕಂಪೆ, ಕಾರುಣ್ಯಾದಿ ಸದ್ಗುಣಗಳು ತುಂಬಿ ತುಳುಕಾಡುತ್ತಿರುತ್ತವೆ. ಸರ್ವಭೂತಗಳಿಗೂ ಅಂತರಾತ್ಮರಾಗಿರುವ ಪ್ರೇಮಸ್ವರೂಪರಾದ ಈ ಸಾಧುಸಂತರ ಸಹವಾಸದಿಂದ ಲೌಕಿಕಜನಗಳ ಸಾಂಸಾರಿಕ ದುಃಖಗಳೆಲ್ಲವೂ ದೂರವಾಗಿಬಿಡುತ್ತವೆ!</p>
		<p class="text-center">ಸಾಧು ಸತ್ಪುರುಷರನ್ನು ಗೌರವಿಸಬೇಕು, ಸತ್ಕರಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.17">
		<h1 class="level1-title" epub:type="title"><span class="date">ಡಿಸೆಂಬರ್ 17</span><br /><span class="num">352.</span> ಇವೆರಡೂ ಅಪಾಯಕಾರಿಗಳು!</h1>
		<p class="shloka">ಜಾತಮಾತ್ರಂ ನ ಯಃ ಶತ್ರುಂ ವ್ಯಾಧಿಂ ಚ ಪ್ರಶಮಂ ನಯೇತ್।<br />ಮಹಾಬಲೋಽಪಿ ತೇನೈವ ವೃದ್ಧಿಂ ಪ್ರಾಪ್ಯ ಸ ಹನ್ಯತೇ॥</p>
		<p class="shloka-meaning">ಶತ್ರುವಾಗಲೀ ರೋಗವಾಗಲೀ—ಅದನ್ನು ಹುಟ್ಟಿದ ಕೂಡಲೇ ನಾಶಮಾಡಿಬಿಡಬೇಕು. ಇಲ್ಲವಾದರೆ ಅದು ಬೆಳೆದು ದೊಡ್ಡದಾಯಿತೆಂದರೆ ಎಂಥ ಬಲಿಷ್ಠನನ್ನೂ ನಾಶಮಾಡಿಬಿಡುತ್ತದೆ.</p>
		<p class="description">ರೋಗವಾಗಲೀ ಶತ್ರುವಾಗಲೀ ಯಾರಿಗೂ ಬೇಡವಾದ ವಸ್ತುಗಳು. ಯಾರೂ ರೋಗಗಳನ್ನಾಗಲೀ ಶತ್ರುಗಳನ್ನಾಗಲೀ ಬೇಕುಬೇಕೆಂದು ಬಯಸುವುದಿಲ್ಲ. ಪ್ರತಿಯೊಬ್ಬರೂ ಇವುಗಳನ್ನು ಬೇಡವೇ ಬೇಡ ಎನ್ನುತ್ತಾರೆ. ಆದರೆ ರೋಗಗಳಾಗಲೀ ಶತ್ರುಗಳಾಗಲೀ ಯಾರನ್ನೂ ಬಿಡುವುದಿಲ್ಲ. ಇವೆರಡೂ ಪ್ರತಿಯೊಬ್ಬನಿಗೂ ಬಂದೇ ಬರುತ್ತವೆ.</p>
		<p class="description">ಸರಿ. ಈ ರೋಗಗಳನ್ನೂ ಶತ್ರುಗಳನ್ನೂ ಪ್ರಾರಂಭದಲ್ಲಿಯೇ ಮಟ್ಟಹಾಕಬೇಕು. ನಾಳೆ, ನಾಡಿದ್ದು ಎಂದು ತಡಮಾಡುತ್ತಾ ಕೂರಬಾರದು. ರೋಗಗಳು ಬಲಿಯುತ್ತಾ ಹೋದಂತೆ, ಉಗ್ರವಾಗಿಬಿಟ್ಟು ಕೊನೆಗೆ ಪ್ರಾಣಾಂತಕವೇ ಆಗಿಬಿಡುತ್ತವೆ. ಶತ್ರುಗಳನ್ನೂ ಮೊದಲೇ ತಿಳಿದು ನಾಶಮಾಡಿಬಿಡಬೇಕು. ಶತ್ರುಗಳನ್ನು ಹಾಗೆಯೇ ಅಸಡ್ಡೆಮಾಡಬಾರದು.</p>
		<p class="description">ರೋಗಗಳು ಚಿಗುರುವುದಕ್ಕೆ ಅವಕಾಶವನ್ನು ಕೊಡಬಾರದು, ಶತ್ರುಗಳು ಪ್ರಬಲರಾಗುವುದಕ್ಕೂ ಅವಕಾಶವನ್ನು ಕೊಡಬಾರದು. ಇವರಿಬ್ಬರೂ ವಿಷಬೀಜವಿದ್ದಂತೆ. ಇವತ್ತು ವಿಷಬೀಜ, ನಾಲ್ಕುದಿನಗಳಿಗೆ ವಿಷದ ಚಿಗುರು, ನಾಲ್ಕು ತಿಂಗಳಿಗೆ ಅದೇ ವಿಷದ ಗಿಡ, ನಾಲ್ಕುವರ್ಷಗಳಾದರೆ ಅದೇ ವಿಷವೃಕ್ಷ. ಅದು ಹೆಮ್ಮರವಾಗಿಬಿಟ್ಟರೆ ಎಲ್ಲವೂ ವಿಷ. ಎಚ್ಚರಿಕೆ.</p>
		<p class="description">ಆದ್ದರಿಂದ ಪ್ರಾರಂಭದಲ್ಲಿಯೇ ರೋಗಗಳನ್ನೂ ಶತ್ರುಗಳನ್ನೂ ವಿವೇಕಿಯು ನಾಶಮಾಡಿಬಿಡಬೇಕು. ರೋಗಗಳನ್ನು ಪಥ್ಯ ಹಾಗೂ ಔಷಧಗಳಿಂದಲೂ, ಶತ್ರುಗಳನ್ನು ವಿವೇಕ ಹಾಗೂ ಉಪಾಯಗಳಿಂದಲೂ ಪರಿಹರಿಸಿಕೊಳ್ಳಬೇಕು. ಇವುಗಳು ಬಲಿತುಬಿಟ್ಟವೆಂದಾದರೆ ಎಂಥ ಬಲಿಷ್ಠನನ್ನೂ ನಾಶಮಾಡಿಬಿಡುತ್ತವೆ. ಎಚ್ಚರಿಕೆ!</p>
		<p class="text-center">ರೋಗ ಹಾಗೂ ಶತ್ರುಗಳನ್ನು ಪೂರಾ ನಾಶಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.18">
		<h1 class="level1-title" epub:type="title"><span class="date">ಡಿಸೆಂಬರ್ 18</span><br /><span class="num">353.</span> ಹಣಕ್ಕೆ ನಾಲ್ಕು ದಾಯಾದಿಗಳು</h1>
		<p class="shloka">ಚತ್ವಾರೋ ವಿತ್ತದಾಯಾದಾಃ ಧರ್ಮಾಗ್ನಿನೃಪತಸ್ಕರಾಃ।<br />ಜ್ಯೇಷ್ಠಪುತ್ರಾವಮಾನೇನ ತ್ರಯಃ ಕುಪ್ಯಂತಿ ಸೋದರಾಃ॥</p>
		<p class="shloka-meaning">ಧರ್ಮ, ಅಗ್ನಿ, ರಾಜ ಮತ್ತು ಕಳ್ಳರು—ಈ ನಾಲ್ವರು ಹಣಕ್ಕೆ ದಾಯಾದಿಗಳು; ಹಿರಿಯ ಮಗನಿಗೆ ಅವಮಾನವಾದರೆ ಉಳಿದ ಮೂವರೂ ತಮ್ಮಂದಿರು ಕೋಪಿಸಿಕೊಳ್ಳುತ್ತಾರೆ.</p>
		<p class="description">ದಾಯಾದರೆಂದರೆ ಆಸ್ತಿಪಾಸ್ತಿಗೆ, ಹಣಕ್ಕೆ ಭಾಗಿಗಳು. ಹಣಕ್ಕೆ ನಾಲ್ಕುಜನ ದಾಯಾದಿಗಳಿರುತ್ತಾರೆ; ಅವರು ಯಾರೆಂದರೆ:</p>
		<ol>
			<li><strong>ಧರ್ಮ</strong>—ಸತ್ ಪಾತ್ರಕ್ಕೆ, ಸತ್ ನಿಮಿತ್ತಕ್ಕೆ ಹಣವನ್ನು ವಿನಿಯೋಗಮಾಡಿದರೆ ಅದಕ್ಕೆ <strong>ಧರ್ಮ</strong> ಎಂದು ಹೆಸರು. ವಿವೇಕಿಯು ತನ್ನ ಹಣವನ್ನು ಧರ್ಮಕ್ಕಾಗಿ ಖರ್ಚುಮಾಡಬೇಕು. ಹಣವಿರುವುದೇ ಧರ್ಮಕ್ಕಾಗಿ, ದಾನಮಾಡುವುದಕ್ಕಾಗಿ. ಹಣಕ್ಕೆ ಧರ್ಮವೇ ಮೊಟ್ಟಮೊದಲನೆಯ ದಾಯಾದನು ಅಂದರೆ ಆಸ್ತಿಗೆ ಹಿರಿಯ ಪುತ್ರನು.</li>
			<li><strong>ಅಗ್ನಿ</strong>—ಎಂದರೆ ಬೆಂಕಿ. ತನ್ನ ಹಣವನ್ನು ಸದ್ವಿನಿಯೋಗಮಾಡದಿದ್ದರೆ ಅದಕ್ಕೆ ಬೆಂಕಿಯು ಬಿದ್ದು ಆ ಹಣವೆಲ್ಲ ಸುಟ್ಟುಬೂದಿಯಾಗಿ ಬಿಡುತ್ತದೆ; ಹೀಗೆ ಬೆಂಕಿಯು ಎರಡನೆಯ ದಾಯಾದನಿದ್ದಂತೆ.</li>
			<li><strong>ನೃಪ</strong>—ಎಂದರೆ ರಾಜ. ಇಂದಿನ ಕಾಲದಲ್ಲಿ ರಾಜನೆಂದರೆ ಸರ್ಕಾರ. ಸರ್ಕಾರವು ವರಮಾನ ತೆರಿಗೆ, ಆಸ್ತಿತೆರಿಗೆ ಮುಂತಾದ ರೂಪದಿಂದ ಶ್ರೀಮಂತರ ಹಣವನ್ನು ತನ್ನ ವಶಮಾಡಿಕೊಂಡುಬಿಡುತ್ತದೆ. ಹೀಗೆ ಸರ್ಕಾರವು ಹಣಕ್ಕೆ ಮೂರನೆಯ ದಾಯಾದನಿದ್ದಂತೆ ಆಗುತ್ತದೆ.</li>
			<li><strong>ತಸ್ಕರ</strong>—ಎಂದರೆ ಕಳ್ಳ. ಕಳ್ಳರು, ದರೋಡೆಕೋರರುಗಳು ಹಣವನ್ನು ಲೂಟಿಮಾಡಿಬಿಡುತ್ತಾರಲ್ಲವೇ? ಇವರು ನಾಲ್ಕನೆಯ ದಾಯಾದರು. ದಾನ ಧರ್ಮವನ್ನು ಮಾಡದೇ ಹೋದರೆ ಆ ಹಣವನ್ನು ಅಗ್ನಿ ರಾಜ ಮತ್ತು ಕಳ್ಳರು ಅಪಹರಿಸಿಬಿಡುತ್ತಾರೆ ಎಂದು ಅಭಿಪ್ರಾಯ. ಆದ್ದರಿಂದ ಜಾಣನಾದ ಬುದ್ಧಿವಂತನು ದಾನಧರ್ಮಗಳನ್ನು ಮಾಡಬೇಕು.</li>
		</ol>
		<p class="text-center">ತನ್ನ ಹಣವನ್ನು ಧರ್ಮಕ್ಕಾಗಿ ವಿನಿಯೋಗಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.19">
		<h1 class="level1-title" epub:type="title"><span class="date">ಡಿಸೆಂಬರ್ 19</span><br /><span class="num">354.</span> ಈ ಒಂಬತ್ತರ ಮರ್ದನದಿಂದ ಗುಣವೃದ್ಧಿ</h1>
		<p class="shloka">ಇಕ್ಷುದಂಡಸ್ತಿಲಾಃ ಶೂದ್ರಾಃ ಕಾಂತಾ ಹೇಮ ಚ ಮೇದಿನೀ।<br />ಚಂದನಂ ದಧಿ ತಾಂಬೂಲಂ ಮರ್ದನಂ ಗುಣವರ್ಧನಮ್॥</p>
		<p class="shloka-meaning">ಕಬ್ಬಿನಜಲ್ಲೆ , ಎಳ್ಳು, ಕೆಲಸಗಾರರು, ಹೆಂಡತಿ, ಚಿನ್ನ, ಭೂಮಿ, ಗಂಧ, ಮೊಸರು ಮತ್ತು ತಾಂಬೂಲ—ಈ ವಸ್ತುಗಳನ್ನು ಚೆನ್ನಾಗಿ ಮರ್ದನಮಾಡಿದಷ್ಟೂ ಹೆಚ್ಚು ಗುಣವನ್ನು ಉಂಟುಮಾಡುತ್ತದೆ.</p>
		<p class="description">ಈ ಒಂಬತ್ತು ವಸ್ತುಗಳೂ ಮರ್ದನಮಾಡಿದಷ್ಟೂ ಹೆಚ್ಚುಗುಣವನ್ನು ಉಂಟುಮಾಡುತ್ತವೆ. ಅವುಗಳು ಯಾವುವೆಂದರೆ:</p>
		<ol>
			<li><strong>ಕಬ್ಬಿನ ಜಲ್ಲೆ</strong>—ಕಬ್ಬಿನ ತುಂಡನ್ನು ಹಲ್ಲುಗಳಿಂದ ಚೆನ್ನಾಗಿ ಜಗಿದಷ್ಟೂ ಹೆಚ್ಚಿನ ರಸವು, ರುಚಿಯು, ಸಿಹಿಯು ಉಂಟಾಗುತ್ತದೆ.</li>
			<li><strong>ತಿಲ</strong>—ಎಳ್ಳು. ಎಳ್ಳನ್ನು ಅರೆದಷ್ಟೂ ಅದರ ಸುವಾಸನೆಯು ಹೆಚ್ಚುತ್ತದೆ. ಚೆನ್ನಾಗಿ ಅರೆದಾಗಲೇ ಎಳ್ಳಿನ ರುಚಿಯು ಗೊತ್ತಾಗುವುದು.</li>
			<li><strong>ಶೂದ್ರ</strong>—ಎಂದರೆ ಕೆಲಸ ಮಾಡುವ ಆಳುಗಳು. ಆಳುಗಳನ್ನು ಗದರಿಸಿದಾಗಲೇ ಅವರಿಂದ ಉತ್ತಮಮಟ್ಟದ ಕೆಲಸಕಾರ್ಯಗಳು ಆಗುತ್ತವೆ.</li>
			<li><strong>ಕಾಂತಾ</strong>—ಎಂದರೆ ಪತ್ನಿ. ತುಂಬಾ ಪ್ರೀತಿಸಿದಾಗಲೇ ಪತ್ನಿಯಿಂದ ಪತಿಗೆ ಹೆಚ್ಚಿನ ಸುಖಸಂತೋಷಗಳು ಹಾಗೂ ತೃಪ್ತಿಗಳು ಉಂಟಾಗುತ್ತವೆ.</li>
			<li><strong>ಹೇಮ</strong>—ಎಂದರೆ ಚಿನ್ನ. ಚಿನ್ನವನ್ನು ಬೆಂಕಿಯಲ್ಲಿ ಕಾಯಿಸಿ ಪುಟಕ್ಕೆ ಹಾಕಿದಾಗಲೇ ಅದರ ನಿಜವಾದ ಬಣ್ಣ , ಗುಣಗಳು ಕಾಣಿಸಿಕೊಳ್ಳುತ್ತವೆ.</li>
			<li><strong>ಮೇದಿನೀ</strong>—ಎಂದರೆ ಬೀಜವನ್ನು ಬಿತ್ತುವ ಕೃಷಿಯ ಭೂಮಿ. ಚೆನ್ನಾಗಿ ನೇಗಿಲಿನಿಂದ ಉತ್ತಿದಷ್ಟೂ ಭೂಮಿಯು ಹದವಾಗಿ ಫಲವತ್ತಾಗುತ್ತದೆ.</li>
			<li><strong>ಚಂದನ</strong>—ಎಂದರೆ ಗಂಧ. ಗಂಧವನ್ನು ಸಾಣೆಕಲ್ಲಿನ ಮೇಲೆ ನೀರನ್ನು ಹಾಕಿ ತೇದಿದಷ್ಟೂ ಅದರ ಸುವಾಸನೆಯು ಹೆಚ್ಚುತ್ತಾ ಹೋಗುತ್ತದೆ.</li>
			<li><strong>ದಧಿ</strong>—ಎಂದರೆ ಮೊಸರು. ಮೊಸರನ್ನು ಕಡಗೋಲಿನಿಂದ ಕಡೆದಷ್ಟೂ ಮೊಸರಿಗೆ ರುಚಿಯು ಉಂಟಾಗುತ್ತದೆ, ಹಾಗೂ ಬೆಣ್ಣೆಯು ಬರುತ್ತದೆ.</li>
			<li><strong>ತಾಂಬೂಲ</strong>—ತಾಂಬೂಲವನ್ನು ಹಲ್ಲುಗಳಿಂದ ಚೆನ್ನಾಗಿ ಅಗಿಯುತ್ತಾ ಹೋದಂತೆಲ್ಲಾ ಅದರ ಗುಣವೂ ಹೆಚ್ಚುತ್ತಾ ಹೋಗುತ್ತದೆ.</li>
		</ol>
		<p class="text-center">ಈ ಒಂಬತ್ತನ್ನು ನಿಧಾನವಾಗಿ ಮರ್ದಿಸುತ್ತಾ ಇರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.20">
		<h1 class="level1-title" epub:type="title"><span class="date">ಡಿಸೆಂಬರ್ 20</span><br /><span class="num">355.</span> ಅಜ ಗಜ ಶುಕ ಬಕಗಳಿಂದ ಪಾಠ</h1>
		<p class="shloka">ಅಜವತ್ ಚರ್ವಣಂ ಕುರ್ಯಾತ್ ಗಜವತ್ ಸ್ನಾನಮಾಚರೇತ್।<br />ಶುಕವತ್ ಭಾಷಣಂ ಕುರ್ಯಾತ್ ಬಕವತ್ ಧ್ಯಾನಮಾಚರೇತ್॥</p>
		<p class="shloka-meaning">ಮೇಕೆಯಂತೆ ಆಹಾರವನ್ನು ಜಗಿದು ತಿನ್ನಬೇಕು, ಆನೆಯಂತೆ ನಿಧಾನವಾಗಿ ಸ್ನಾನವನ್ನು ಮಾಡಬೇಕು, ಗಿಳಿಯಂತೆ ಮೃದುಮಧುರವಾಗಿ ಮಾತನಾಡಬೇಕು, ಬಕಪಕ್ಷಿಯಂತೆ ಏಕಾಗ್ರತೆಯಿಂದ ಧ್ಯಾನವನ್ನು ಮಾಡಬೇಕು.</p>
		<p class="description">ಮನುಷ್ಯನು ನಿಜವಾಗಿಯೂ ಬುದ್ಧಿವಂತನಾದ ಪ್ರಾಣಿ. ಆದರೂ ಇವನೂ ಪಶುಪಕ್ಷಿಗಳಿಂದ ಕಲಿಯಬೇಕಾದ ಪಾಠಗಳು ಉಂಟು. ಅಜ ಗಜ ಶುಕ ಬಕಗಳಿಂದ ಕಲಿಯಬೇಕಾದ ಪಾಠಗಳು ಇವು:</p>
		<ol>
			<li><strong>ಅಜದಿಂದ</strong>—ಎಂದರೆ ಆಡು ಮೇಕೆಗಳಿಂದ. ಆಡುಗಳು ಎಲ್ಲ ಎಲೆಗಳನ್ನೂ ತಿನ್ನುತ್ತವೆ, ಮತ್ತು ಚೆನ್ನಾಗಿ ಜಗಿದೂ ತಿನ್ನುತ್ತವೆ. ಅದರಂತೆ ಮಾನವನೂ ಆಯಾ ದೇಶಕಾಲಸಂದರ್ಭಕ್ಕೆ ಪ್ರಾಪ್ತವಾದ ಆಹಾರವನ್ನು ಸಂತೋಷವಾಗಿ ಸ್ವೀಕರಿಸಬೇಕು, ಚೆನ್ನಾಗಿ ಜಗಿದೇ ತಿನ್ನಬೇಕು.</li>
			<li><strong>ಗಜದಂತೆ</strong>—ಎಂದರೆ ಆನೆಯಂತೆ ಸ್ನಾನಮಾಡಬೇಕು. ಆನೆಯು ನಿಧಾನವಾಗಿ ಪೂರಾ ಮೈಯೆಲ್ಲಾ ಸ್ವಚ್ಛವಾಗುವಂತೆ ಚೆನ್ನಾಗಿ ನೀರನ್ನು ಎರಚಿಕೊಂಡು ಸ್ನಾನಮಾಡುತ್ತದೆಯಲ್ಲವೆ? ಅದರಂತೆ ಮಾನವನೂ ನದಿ ಕೆರೆಗಳಲ್ಲಿ ಅವಗಾಹನಸ್ನಾನವನ್ನು ಮಾಡಬೇಕು.</li>
			<li><strong>ಶುಕದಂತೆ</strong>—ಎಂದರೆ ಗಿಳಿಯಂತೆ ಮಾತನಾಡಬೇಕು. ಗಿಳಿಗಳ ಮಾತೆಂದರೆ ಮೃದುಮಧುರವಾಗಿರುತ್ತದೆ. ಮನುಷ್ಯನು ಯಾವಾ ಗಲೂ ಮೃದುಮಧುರವಾದ ಮಾತುಗಳನ್ನೇ ಆಡಬೇಕು. ಹಿತಮಿತವಾಗಿಯೇ ಮಾತನಾಡಬೇಕು. ಒರಟಾಗಿ ಮಾತನಾಡಬಾರದು.</li>
			<li><strong>ಬಕಪಕ್ಷಿಯಂತೆ</strong>—ಧ್ಯಾನಮಾಡಬೇಕು. ಬಕಪಕ್ಷಿಯು ಹಿಂದೆ ಮುಂದೆ, ಅಕ್ಕ ಪಕ್ಕ, ಎಡಬಲಗಳಿಗೆ ನೋಡದೆ ಸುಮ್ಮನೆ ಏಕಾಗ್ರತೆಯಿಂದ ಕುಳಿತಿರುತ್ತದೆಯಲ್ಲವೆ? ಅದರಂತೆ ಮಾನವನೂ ಏಕಾಗ್ರತೆಯಿಂದ ನಿಶ್ಚಲನಾಗಿ ಕೂತುಕೊಂಡು ಧ್ಯಾನವನ್ನು ಮಾಡಬೇಕು</li>
		</ol>
		<p class="text-center">ಮೃದುಮಧುರವಾಗಿ ಮಾತನಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.21">
		<h1 class="level1-title" epub:type="title"><span class="date">ಡಿಸೆಂಬರ್ 21</span><br /><span class="num">356.</span> ಎರಡೂ ಬೇಕು</h1>
		<p class="shloka">ಯಥಾ ಹ್ಯೇಕೇನ ಚಕ್ರೇಣ ನ ರಥಸ್ಯ ಗತಿರ್ಭವೇತ್।<br />ಏವಂ ಪುರುಷಕಾರೇಣ ವಿನಾ ದೈವಂ ನ ಸಿದ್ಧ್ಯ ತಿ॥</p>
		<p class="shloka-meaning">ಒಂದೇ ಚಕ್ರದಿಂದ ರಥವು ಹೇಗೆ ಮುಂದಕ್ಕೆ ಹೋಗಲಾರದೋ ಹಾಗೆಯೇ ಪುರುಷಪ್ರಯತ್ನವಿಲ್ಲದೇ ದೈವವೊಂದೇ ಫಲವನ್ನು ಕೊಡಲಾರದು.</p>
		<p class="description">ಪ್ರತಿಯೊಬ್ಬ ಮನುಷ್ಯನಿಗೂ ತಾನು ಜೀವನದಲ್ಲಿ ಮುಂದಕ್ಕೆ ಬರಬೇಕು—ಎಂದು ಅಭಿಲಾಷೆಯು ಇರುತ್ತದೆ. ತಾನೂ ಇತರರಂತೆ ಶ್ರೀಮಂತನಾಗಬೇಕು, ವಿದ್ಯಾವಂತನಾಗಬೇಕು, ಕೀರ್ತಿವಂತನಾಗಬೇಕು, ಆರೋಗ್ಯವಂತನಾಗಬೇಕು, ಜನಪ್ರಿಯನಾಗಬೇಕು—ಎಂದು ಯಾರಿಗೆ ತಾನೆ ಆಶೆಯು ಇರುವುದಿಲ್ಲ? ಎಲ್ಲರಿಗೂ ಎಲ್ಲವೂ ಬೇಕು ಎನ್ನಿಸುತ್ತದೆ. ಇದು ಒಳ್ಳೆಯದೇ, ಈ ಅಭಿಲಾಷೆಯು ಎಲ್ಲರಿಗೂ ಇರಬೇಕಾದದ್ದೇ.</p>
		<p class="description">ಸರಿ, ಆದರೆ ತಾವು ಅಂದುಕೊಂಡಂತೆ ಯಾರಿಗೂ ಆಗುತ್ತಿಲ್ಲವಲ್ಲ. ಏಕೆ? ಎಂದರೆ, ಅಲ್ಲಿ ಪುರುಷಪ್ರಯತ್ನವು ಸಾಕಷ್ಟು ಇಲ್ಲ. ಮನುಷ್ಯನು ತಾನೂ ಶ್ರಮಪಟ್ಟು ಕೆಲಸ ಮಾಡಿದರೆ ಮಾತ್ರವೇ ದೈವವೂ ತನ್ನ ಸಹಾಯವನ್ನು ಮಾಡುತ್ತದೆ. ಮನುಷ್ಯನು ತನ್ನ ಗುರಿಯೊಂದನ್ನು ಸಾಧಿಸಬೇಕಾದರೆ ದೈವದ ಜೊತೆಗೆ ಮನುಷ್ಯನ ಪ್ರಯತ್ನವೂ ಮುಖ್ಯ. ಮನುಷ್ಯನ ಪ್ರಯತ್ನವೇ ಇಲ್ಲದೆ ಬರೀ ದೈವದಿಂದ ಏನೂ ಸಾಧ್ಯವಾಗಲಾರದು. ನಿಜವಾಗಿ ನೋಡಿದರೆ ದೈವಕ್ಕಿಂತಲೂ ಮಾನವನ ಪ್ರಯತ್ನವೇ ಮುಖ್ಯ ಹಾಗೂ ಪ್ರಬಲವಾದದ್ದು. ಎರಡೂ ಸೇರಿದರೇ ಗುರಿಸಾಧನೆಯಾಗುತ್ತದೆ. ದೈವಸಹಾಯವಿಲ್ಲದೆ ಪುರುಷಪ್ರಯತ್ನವಾಗಲೀ ಪುರುಷಪ್ರಯತ್ನವಿಲ್ಲದೆ ದೈವವಾಗಲೀ ಫಲವನ್ನು ಕೊಡಲಾರದು. ಎರಡೂ ಸಮನಾಗಿರಬೇಕು.</p>
		<p class="description">ಎತ್ತು, ಕುದುರೆ ಗಾಡಿಗಳಿಗೆ ಅಕ್ಕಪಕ್ಕದ ಎರಡೂ ಚಕ್ರಗಳು ಬೇಕು; ಇನ್ನು ಸೈಕಲ್, ಸ್ಕೂಟರ್ಗಳಿಗೆ ಹಿಂದಿನ ಮುಂದಿನ ಎರಡೂ ಚಕ್ರಗಳೂ ಬೇಕು. ಗಾಡಿಯು ಚಲಿಸಬೇಕಾದರೆ ಎರಡೂ ಚಕ್ರಗಳು ಬೇಕಲ್ಲವೆ? ಒಂದೇ ಚಕ್ರದಿಂದ ಬಂಡಿಯು ಸರಿಯಾಗಿ ಓಡಲಾರದಷ್ಟೆ?</p>
		<p class="text-center">ಗುರಿಸಾಧನೆಗೆ ಪುರುಷಪ್ರಯತ್ನ ಮುಖ್ಯ.</p>
	</section>
	<section class="level1 numbered" epub:type="chapter" role="doc-chapter" id="id-012.22">
		<h1 class="level1-title" epub:type="title"><span class="date">ಡಿಸೆಂಬರ್ 22</span><br /><span class="num">357.</span> ಮಾಡಿದ್ದುಣ್ಣೋ ಮಹಾರಾಯ</h1>
		<p class="shloka">ಯಥಾ ಧೇನುಸಹಸ್ರೇಷು ವತ್ಸೋ ವಿಂದತಿ ಮಾತರಮ್।<br />ತಥಾ ಪುರಾಕೃತಂ ಕರ್ಮ ಕರ್ತಾರಮನುಗಚ್ಛತಿ॥</p>
		<p class="shloka-meaning">ಸಾವಿರಾರು ಹಸುಗಳಿದ್ದರೂ ಕರುವು ತನ್ನ ಅಮ್ಮನನ್ನೇ ಹುಡುಕಿಕೊಂಡು ಹೋಗುವಂತೆ, ಹಿಂದೆ ಮಾಡಿರುವ ಕರ್ಮಗಳು ತಮ್ಮತಮ್ಮ ಕರ್ತೃವನ್ನೇ ಹುಡುಕಿಕೊಂಡು ಹೋಗಿ ಅವನವನಿಗೇ ಆಯಾ ಫಲಗಳನ್ನು ಕೊಡುತ್ತವೆ.</p>
		<p class="description">ಒಬ್ಬನು ಮಾಡಿದ ಪುಣ್ಯಪಾಪಕರ್ಮಗಳ ಫಲಗಳನ್ನು ಅವನೇ ಅನುಭವಿಸಬೇಕೇ ಹೊರತು ಬೇರೊಬ್ಬರು ಅನುಭವಿಸುವಂತಿಲ್ಲ. ಈ ವಿಶಾಲ ಪ್ರಪಂಚದಲ್ಲಿ ಅನಂತಾನಂತ ಕೋಟಿ ಕೋಟಿ ಪ್ರಾಣಿಗಳು ನಾನಾರೀತಿಯ ಪುಣ್ಯಪಾಪಕರ್ಮಗಳನ್ನು ಮಾಡುತ್ತಿರುತ್ತಾರೆ, ಹಿಂದಿನ ನೂರಾರು ಜನ್ಮಗಳಲ್ಲಿ ಆ ಕರ್ಮಗಳನ್ನು ಮಾಡಿರುತ್ತಾರಲ್ಲ. ಆ ಫಲಗಳು ಆಯಾ ಕರ್ತೃಗಳಿಗೇ ಆಗಬೇಕೆಂಬ ನಿಯಮವು ಏಕೆ? ಯಾರೋ ಮಾಡಿದ ಕರ್ಮಗಳು ಯಾರಿಗೆ ಬೇಕಾದರೂ ಫಲಗಳನ್ನು ಕೊಡಬಹುದಲ್ಲವೆ? ಎಂದರೆ, ಹಾಗಲ್ಲ. ಮತ್ತೇನೆಂದರೆ ಅವನವನು ಮಾಡಿದ ಕರ್ಮಗಳು ಆಯಾ ಕರ್ತೃವಿಗೇ ಫಲಗಳನ್ನು ಕೊಡುತ್ತವೆ. ಕರ್ಮಗಳಿಗೂ ಫಲಗಳಿಗೂ ಕರ್ತೃಗಳಿಗೂ ನಿಯಮವು ನಿಯತವಾಗಿರುತ್ತದೆ. ಮಾಡಿದ್ದುಣ್ಣೋ ಮಹಾರಾಯ! ಇದಕ್ಕೊಂದು ಸುಂದರ ಉದಾಹರಣೆ:</p>
		<p class="description">ಸಹಸ್ರಾರು ಹಸುಗಳ ಮಧ್ಯೇ ನೂರಾರು ಕರುಗಳಿರುತ್ತವೆ. ಆಯಾ ಕರುಗಳು ಆ ಸಹಸ್ರಾರು ಹಸುಗಳಿದ್ದರೂ ತಮ್ಮ ತಮ್ಮ ಅಮ್ಮನನ್ನೇ ಅರಸಿಕೊಂಡು ಅಲ್ಲಿಗೇ ಹೋಗಿ ಆ ಅಮ್ಮನ ಜೊತೆಯಲ್ಲಿಯೇ ಇರುತ್ತವೆಯಲ್ಲವೆ? ತಾಯಿ-ಕರುಗಳಿಗೆ ನಿಯತ ಸಂಬಂಧವಿರುವಂತೆ ಕರ್ತೃ-ಕರ್ಮಗಳಿಗೂ ನಿಯತ ಸಂಬಂಧವಿರುತ್ತದೆ. ತಾನು ಗುಟ್ಟಿನಲ್ಲಿ ಯಾರಿಗೂ ತಿಳಿಯದಂತೆ ಮಾಡಿದ ಪುಣ್ಯಪಾಪಕರ್ಮಗಳು ಗುಟ್ಟಾಗಿಯೇ ತಮ್ಮ ತಮ್ಮ ಫಲಗಳನ್ನು ಆಯಾ ಕರ್ತೃವಿಗೇ ತಂದುಕೊಡುತ್ತವೆ. ಆದ್ದರಿಂದ ಕರ್ಮಗಳ ಫಲಗಳನ್ನು ಯಾವನೊಬ್ಬನೂ ತಪ್ಪಿಸಿಕೊಳ್ಳುವಂತಿಲ್ಲ. ಇದನ್ನು ತಿಳಿದು ಪ್ರತಿಯೊಬ್ಬನೂ ಸತ್ಕರ್ಮಗಳನ್ನೇ ಮಾಡಬೇಕು.</p>
		<p class="description">ಸರ್ವರೂ ಸತ್ಕರ್ಮಗಳನ್ನೇ ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.23">
		<h1 class="level1-title" epub:type="title"><span class="date">ಡಿಸೆಂಬರ್ 23</span><br /><span class="num">358.</span> ಇಂಥವನಿಂದ ಫಲವೇನು?</h1>
		<p class="shloka">ಕೋಽಥರ್ಃ ಪುತ್ರೇಣ ಜಾತೇನ ಯೋ ನ ವಿದ್ವಾನ್ ನ ಧಾರ್ಮಿಕಃ।<br />ಕಾಣೇನ ಚಕ್ಷುಷಾ ಕಿಂ ವಾ ಚಕ್ಷುಃಪೀಡೈವ ಕೇವಲಮ್॥</p>
		<p class="shloka-meaning">ವಿದ್ವಾಂಸನೂ ಅಲ್ಲದ ಧಾರ್ಮಿಕನೂ ಅಲ್ಲದ ಮಗನಿಂದ ಏನು ತಾನೆ ಪ್ರಯೋಜನ? ಕುರುಡಾದ ಕಣ್ಣಿನಿಂದ ಪ್ರಯೋಜನವೇನು? ಆ ಕುರುಡಾದ ಕಣ್ಣು ಅವನಿಗೆ ಸುಮ್ಮನೆ ಪೀಡೆಯೇ ಆಗುತ್ತದೆಯಲ್ಲವೆ?</p>
		<p class="description">ಮಕ್ಕಳು ಬೇಕು, ಗಂಡು ಮಕ್ಕಳೇ ಬೇಕು; ಆದರೆ ಆ ಮಕ್ಕಳಿಂದ ತಂದೆತಾಯಿಗಳಿಗೆ ಸಂತೋಷವಾಗಬೇಕು. ಆ ಪುತ್ರರಿಂದ ಆ ವಂಶಕ್ಕೆ ಕೀರ್ತಿಯೂ ಬೆಳೆಯುವಂತಾಗಬೇಕಲ್ಲವೆ? ಹೀಗಾಗಬೇಕಾದರೆ ಆ ಪುತ್ರರು ವಿದ್ಯಾವಂತರೂ ಧರ್ಮಾನುಷ್ಠಾನತತ್ಪರರೂ ಆಗಬೇಕಲ್ಲವೆ? ವಿದ್ಯಾವಂತರಾಗಿ, ಬುದ್ಧಿವಂತರಾಗಿ, ವಿನಯಶೀಲರಾಗಿದ್ದರೆ ಅಂಥ ಮಕ್ಕಳಿಂದ ತಂದೆತಾಯಿಗಳಿಗೆ ಎಷ್ಟೊಂದು ಹೆಮ್ಮೆಯಾಗುತ್ತದೆ!</p>
		<p class="description">ಹಾಗಿಲ್ಲದೆ, ಮಕ್ಕಳು ದಡ್ಡರಾಗಿಬಿಟ್ಟರೆ ಹಾಗೂ ಧಾರ್ಮಿಕರಾಗದೆ ಅಧರ್ಮನಿಷ್ಠರಾಗಿಬಿಟ್ಟರೆ ಅಂಥ ಮಕ್ಕಳಿಂದ ಪ್ರಯೋಜನವೇನು? ಮಾನವಜನ್ಮವು ಪವಿತ್ರವಾದದ್ದು ಹಾಗೂ ದುರ್ಲಭವಾದದ್ದು. ಈ ಮಾನವಜನ್ಮವನ್ನು ಸಾರ್ಥಕಪಡಿಸಿಕೊಳ್ಳಬೇಕಾದದ್ದು ಪ್ರತಿಯೊಬ್ಬ ಮಾನವನ ಮುಖ್ಯ ಕರ್ತವ್ಯ. ಇದನ್ನು ತಿಳಿದು ಪ್ರತಿಯೊಬ್ಬ ಮನುಷ್ಯನೂ ವಿದ್ಯಾವಂತನಾಗಿ, ವಿನಯಸಂಪನ್ನನಾಗಿ, ಧಾರ್ಮಿಕನಾಗಿ, ಸದಾಚಾರ ಸಂಪನ್ನನಾಗಿ ಬಾಳುತ್ತಾ ತನ್ನ ವಂಶಕ್ಕೂ, ತನ್ನ ದೇಶಕ್ಕೂ ಸತ್ ಕೀರ್ತಿಯನ್ನು ಉಂಟುಮಾಡುತ್ತಾ ಬದುಕಬೇಕು. ಇಲ್ಲವಾದರೆ ಅಂಥ ಮಕ್ಕಳು ಹುಟ್ಟಿದರೂ ಯಾರಿಗೂ ಪ್ರಯೋಜನವಿಲ್ಲ.</p>
		<p class="description">ಇದಕ್ಕೆ ಕುರುಡು ಕಣ್ಣಿನ ಉದಾಹರಣೆ: ಹೊರಗಡೆಯಿಂದ ನೋಡುವುದಕ್ಕೆ ಕಣ್ಣುಗಳಿವೆ, ಆದರೆ ದೃಷ್ಟಿಯಿಲ್ಲ ; ಕುರುಡಾದ ಕಣ್ಣುಗಳಿವು. ಅಂಥ ಕಣ್ಣುಗಳಿಂದ ಪ್ರಯೋಜನವೇನು? ಆ ಕಣ್ಣುಗಳು ಆ ಕುರುಡನಿಗೆ ಸುಮ್ಮನೇ ಭಾರವೇ ಹೊರತು ಪ್ರಯೋಜನವಿಲ್ಲ. ನೋಡುವುದಕ್ಕೆ ಹಾಗೂ ಓದುವುದಕ್ಕೆ ಸಹಾಯಕವಾದರೆ ಮಾತ್ರ ಆ ಕಣ್ಣುಗಳಿಂದ ಪ್ರಯೋಜನ.</p>
		<p class="text-center">ಮಾನವನು ವಿದ್ಯಾವಂತನಾಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.24">
		<h1 class="level1-title" epub:type="title"><span class="date">ಡಿಸೆಂಬರ್ 24</span><br /><span class="num">359.</span> ಇಬ್ಬರಿಗೂ ವ್ಯತ್ಯಾಸವಿದು</h1>
		<p class="shloka">ನಷ್ಟಂ ಮೃತಮ್ ಅತಿಕ್ರಾಂತಂ ನಾನುಶೋಚಂತಿ ಪಂಡಿತಾಃ।<br />ಪಂಡಿತಾನಾಂ ಚ ಮೂರ್ಖಾಣಾಂ ವಿಶೇಷೋಽಯಂ ಯತಃ ಸ್ಮೃತಃ॥</p>
		<p class="shloka-meaning">ಕಳೆದುಹೋದದ್ದನ್ನು ಕುರಿತು, ಸತ್ತವನನ್ನು ಕುರಿತು, ಕಾಲ ಮಿಂಚಿಹೋದದ್ದನ್ನು ಕುರಿತು ಪಂಡಿತರು ಶೋಕಿಸುವುದಿಲ್ಲ. ಆದರೆ ಅದನ್ನೇ ಕುರಿತು ಮೂರ್ಖರು ಯಾವಾಗಲೂ ದುಃಖಿಸುತ್ತಾ ಇರುತ್ತಾರೆ. ಪಂಡಿತರಿಗೂ ಮೂರ್ಖರಿಗೂ ಇಷ್ಟೇ ವ್ಯತ್ಯಾಸ.</p>
		<p class="description">ಪಂಡಿತರಿಗೂ ಮೂರ್ಖರಿಗೂ ವ್ಯತ್ಯಾಸವೇನು? ಎನ್ನುವುದನ್ನು ಇಲ್ಲಿ ಸರಳವಾಗಿ ತಿಳಿಸಿದೆ. ಹೊರಗಡೆಯಿಂದ ನೋಡುವುದಕ್ಕೆ ಇಬ್ಬರಿಗೂ ಏನೂ ವಿಶೇಷವು ಕಾಣುವುದಿಲ್ಲ. ಊಟ ತಿಂಡಿ, ಮಾತು ಕತೆ, ಉಡುಗೆ ತೊಡುಗೆ, ಆಚಾರ ವಿಚಾರಗಳಲ್ಲಿ ಇಬ್ಬರಿಗೂ ಅಷ್ಟೊಂದು ವ್ಯತ್ಯಾಸವು ಕಾಣುವುದಿಲ್ಲ. ಆದರೆ ಪಂಡಿತರು ವಿವೇಕಿಗಳಾಗಿರುತ್ತಾರೆ, ಮೂರ್ಖರು ಅವಿವೇಕಿಗಳಾಗಿರುತ್ತಾರೆ. ವಿವೇಕಿಗಳ ಆ ವಿವೇಕವು ಹೇಗಿರುತ್ತದೆ? ಎಂದರೆ, ಈ ಕೆಳಗಿನ ಮೂರನ್ನು ಕುರಿತು ವಿವೇಕಿಗಳು ದುಃಖಿಸುವುದಿಲ್ಲ. ಆ ಮೂರು ಯಾವುವು? ಎಂದರೆ—</p>
		<ol>
			<li><strong>ನಷ್ಟವಾದದ್ದನ್ನು ಕುರಿತು</strong>: ಒಂದು ಪದಾರ್ಥವು ನಷ್ಟವಾಗಿಬಿಟ್ಟಿದೆ, ಅದು ಏನು ಮಾಡಿದರೂ ಪುನಃ ದೊರಕುವುದಿಲ್ಲ ಎಂದಾದರೆ ಅದನ್ನು ಕುರಿತು ದುಃಖಿಸದಿರುವವರೇ ವಿವೇಕಿಗಳು.</li>
			<li><strong>ಮೃತನನ್ನು ಕುರಿತು</strong>: ತನಗೆ ಅತ್ಯಂತ ಪ್ರಿಯನಾದವನು ಸತ್ತುಹೋಗಿದ್ದಾನೆ ಎಂದಾದರೆ ಅಂಥವನನ್ನು ಕುರಿತು ಎಷ್ಟು ದುಃಖಿಸಿದರೂ ಅವನು ವಾಪಸ್ಸು ಬರುವುದಿಲ್ಲ. ಆದ್ದರಿಂದ ದುಃಖಿಸಿ ಫಲವಿಲ್ಲ.</li>
			<li><strong>ಕಾಲಮಿಂಚಿಹೋದ ಘಟನೆಯನ್ನು ಕುರಿತು</strong> ದುಃಖಿಸದಿರುವವನೇ ವಿವೇಕಿ. ಹೀಗೆ ಆಗಬಾರದಾಗಿತ್ತು , ಅಯ್ಯೋ ಆಗಿಹೋಯಿತಲ್ಲ— ಎಂದು ಏಕೆ ದುಃಖಿಸಬೇಕು? ಹೀಗೆ ತಿಳಿದವನೇ ವಿವೇಕಿ. ಆದರೆ ಕಳೆದುಹೋಗಿರುವ ವಿಚಾರಗಳನ್ನೇ ಕುರಿತು ಸುಮ್ಮನೇ ಮತ್ತೆ ಮತ್ತೆ ಚಿಂತಿಸುತ್ತಾ ದುಃಖಿಯಾಗಿರುವವನೇ ಮೂರ್ಖ.</li>
		</ol>
		<p class="text-center">ಮಿಂಚಿಹೋದ್ದನ್ನು ಚಿಂತಿಸಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-012.25">
		<h1 class="level1-title" epub:type="title"><span class="date">ಡಿಸೆಂಬರ್ 25</span><br /><span class="num">360.</span> ಮೂರು ಸಾಕು, ಮೂರು ಬೇಕು</h1>
		<p class="shloka">ಸಂತೋಷಸ್ತ್ರಿಷು ಕರ್ತವ್ಯಃ ಕಲತ್ರೇ ಭೋಜನೇ ಧನೇ।<br />ತ್ರಿಷು ನೈವ ತು ಕರ್ತವ್ಯಃ ಅಧ್ಯಯನೇ ಜಪದಾನಯೋಃ॥</p>
		<p class="shloka-meaning">ತನ್ನ ಪತ್ನಿ, ಭೋಜನ ಮತ್ತು ಹಣ—ಈ ಮೂರರಲ್ಲಿ ಮಾನವರು ಸಂತೃಪ್ತರಾಗಿರಬೇಕು. ಆದರೆ ಅಧ್ಯಯನ, ಜಪ ಮತ್ತು ದಾನಗಳಲ್ಲಿ ಮಾತ್ರ ಸಂತೃಪ್ತರಾಗಿರಬಾರದು.</p>
		<p class="description">ಮನುಷ್ಯನಿಗೆ ಮೂರರಲ್ಲಿ ತೃಪ್ತಿಯಿರಬೇಕು, ಮೂರರಲ್ಲಿ ತೃಪ್ತಿಯಿರಬಾರದು. ಆ ಮೂರು ಮೂರು ಯಾವುದೆಂದರೆ:</p>
		<p class="description">ಹೆಂಡತಿ, ಊಟ, ಧನ—ಈ ಮೂರರಲ್ಲಿ ಸಂತೃಪ್ತಿಯು ಇರಬೇಕು. ತನ್ನ ಪತ್ನಿಯಲ್ಲಿ ತನಗೆ ಸಂತೃಪ್ತಿ ಇರಬೇಕು. ಪರಸ್ತ್ರೀಯರಲ್ಲಿ ಪುರುಷರಿಗೆ ಮನಸ್ಸು ಹೋಗಬಾರದು; ತನ್ನ ಊಟದಲ್ಲಿ ತನಗೆ ಸಂತೃಪ್ತಿಯು ಇರಬೇಕು; ಮತ್ತೊಬ್ಬರ ಆಹಾರವನ್ನು ತಾನು ಬಯಸಬಾರದು. ತನ್ನ ಸಂಪಾದನೆ, ತನ್ನ ಹಣದಲ್ಲಿ ತನಗೆ ತೃಪ್ತಿಯೆಂಬುದು ಇರಬೇಕು. ಬೇರೆಯವರ ಹಣದಲ್ಲಿ ನಮಗೆ ಆಶೆಯು ಖಂಡಿತಾ ಇರಬಾರದು. ನಮ್ಮ ನಮ್ಮ ಪ್ರಾರಬ್ಧಕರ್ಮಕ್ಕೆ ತಕ್ಕಂತೆ ಲಭ್ಯವಾಗಿರುವ ವಸ್ತುಗಳಲ್ಲಿ ನಮಗೆ ತೃಪ್ತಿಯು ಎಂದರೆ ‘ಸಾಕು’ ಎಂಬ ಬುದ್ಧಿಯು ಇರಬೇಕು.</p>
		<p class="description">ಆದರೆ ಮೂರರಲ್ಲಿ ‘ಸಾಕು’ ಎಂಬುದೇ ಇರಬಾರದು. ಅವುಗಳು ಯಾವುವೆಂದರೆ: ಅಧ್ಯಯನ, ಜಪ ಮತ್ತು ದಾನಗಳು. ಮನುಷ್ಯನು ಎಷ್ಟು ಓದಿದರೂ, ಎಷ್ಟು ಜಪ ಮಾಡಿದರೂ, ಎಷ್ಟೊಂದು ದಾನಮಾಡಿದರೂ ಇನ್ನೂ ಹೆಚ್ಚಾಗಿ ಮಾಡಬೇಕೆಂಬ ಸದ್ಬುದ್ಧಿಯು ಮನುಷ್ಯನಿಗೆ ಇರಬೇಕು. ಅಧ್ಯಯನಕ್ಕೆ ಕೊನೆಯೆಂಬುದೇ ಇಲ್ಲ. ವಿದ್ಯೆಯು ಸಾಗರದಂತೆ ವಿಸ್ತಾರವಾಗಿರುತ್ತದೆ. ತನ್ನ ವಿದ್ಯೆಯಿಂದ ತೃಪ್ತನಾಗದೇ ಇನ್ನೂ ಹೆಚ್ಚು ಹೆಚ್ಚಾಗಿ ವಿದ್ಯೆಯನ್ನು ಸಂಪಾದಿಸುವ ಛಲವನ್ನು ಮಾನವನು ಹೊಂದಬೇಕು. ಜಪ, ತಪ, ಧ್ಯಾನ, ಪೂಜಾದಿಗಳನ್ನು ಸಾಯುವವರೆಗೂ ಮಾಡುತ್ತಲೇ ಇರಬೇಕು. ದಾನವನ್ನಂತೂ ಇನ್ನೂ ಹೆಚ್ಚಾಗಿಯೇ ಮಾಡುತ್ತಾ ಇರಬೇಕು. ಅಧ್ಯಯನ ಜಪದಾನಗಳಲ್ಲಿ ‘<strong>ಸಾಕು</strong>’ ಎಂಬ ಬುದ್ಧಿಯು ಬರಲೇಬಾರದು.</p>
		<p class="text-center">ಜಪದಾನಾದಿಗಳನ್ನು ಮಾಡುತ್ತಲೇ ಇರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.26">
		<h1 class="level1-title" epub:type="title"><span class="date">ಡಿಸೆಂಬರ್ 26</span><br /><span class="num">361.</span> ಅಬ್ಬಾ, ಹಣದ ಮಹಿಮೆ!</h1>
		<p class="shloka">ಜ್ಞಾನವೃದ್ಧಾ ವಯೋವೃದ್ಧಾಃ ಶೀಲವೃದ್ಧಾ ಬಹುಶ್ರುತಾಃ।<br />ತೇ ಸರ್ವೇ ಧನವೃದ್ಧಸ್ಯ ದ್ವಾರೇ ತಿಷ್ಠಂತಿ ಕಿಂಕರಾಃ॥</p>
		<p class="shloka-meaning">ಜ್ಞಾನವೃದ್ಧರೂ ವಯೋವೃದ್ಧರೂ ಶೀಲವೃದ್ಧರೂ ಹಾಗೂ ಬಹುಶ್ರುತರೂ ಆದವರು ಧನವೃದ್ಧನ ಬಾಗಿಲಿನಲ್ಲಿ ಕಿಂಕರರಂತೆ ನಿಂತಿರುತ್ತಾರೆ!</p>
		<p class="description">ಇಂದಿನ ಕಾಲದಲ್ಲಿ ಹಣವಂತರೇ ದೊಡ್ಡವರು, ಶ್ರೀಮಂತನ ಮುಂದೆ ಎಲ್ಲರೂ ಕಿಂಕರರಂತೆ, ದಾಸರಂತೆ ನಡೆದುಕೊಳ್ಳುತ್ತಾರೆ. ಧನವೃದ್ಧನ ಎಂದರೆ ಶ್ರೀಮಂತನ, ಮನೆಯ ಬಾಗಿಲಿನಲ್ಲಿ ಸರ್ವವೃದ್ಧರೂ ಆಳಿನಂತೆ ಕಾಯುತ್ತಾ ನಿಂತಿರುತ್ತಾರೆ. ಆ ವೃದ್ಧರು ಯಾರೆಂದರೆ:</p>
		<ol>
			<li><strong>ಜ್ಞಾನವೃದ್ಧಾಃ</strong>—ಜ್ಞಾನದಿಂದ ಹಿರಿಯರು, ಅಂದರೆ ಹೆಚ್ಚಿನ ವಿದ್ಯಾವಂತರು. ಲೌಕಿಕ ವಿದ್ಯೆಗಳಲ್ಲಿ ಪಾರಂಗತರಾಗಿರುವ ದೊಡ್ಡದೊಡ್ಡ ವೈದ್ಯರು, ಪ್ರಸಿದ್ಧ ವಿಜ್ಞಾನಿಗಳು, ಪ್ರಾಧ್ಯಾಪಕರುಗಳು—ಮುಂತಾದವರೂ ಸಹ ಶ್ರೀಮಂತರ ಮನೆಗಳಲ್ಲಿ ಕಿಂಕರರಂತೆ ಕಾಯುತ್ತಾನಿಂತಿರುತ್ತಾರಲ್ಲವೆ?</li>
			<li><strong>ವಯೋವೃದ್ಧಾಃ</strong>—ವಯಸ್ಸಿನಿಂದ ಹಿರಿಯರಾದವರೂ ಶ್ರೀಮಂತನ ಮುಂದೆ ಕೈಚಾಚುತ್ತಾರಲ್ಲವೆ? ಶ್ರೀಮಂತನು ಯುವಕನಾಗಿರಬಹುದು, ಆದರೆ ಅಂಥವನ ಮನೆಗೆ ಹೋಗಿ ಅವನ ಮನೆಯ ಮುಂದೆ ಕೂತುಕೊಂಡು ಅವನು ಕೊಡುವ ಹಣಕ್ಕಾಗಿ ವಯೋವೃದ್ಧರೂ ಕಾಯುತ್ತಾ ಇರುತ್ತಾರಲ್ಲವೆ? ಅಜ್ಜನಷ್ಟು ವಯಸ್ಸಾಗಿದ್ದರೂ ಭಿಕ್ಷೆ ಬೇಡುವವ ರಾಗಿಬಿಟ್ಟರೆ ಭಿಕ್ಷುಕರಾಗಿಬಿಡುತ್ತಾರೆ.</li>
			<li><strong>ಶೀಲವೃದ್ಧಾಃ</strong>—ಸದಾಚಾರ ಸಂಪನ್ನರಾದ, ತಪೋಮೂರ್ತಿಗಳಾದ, ಸಂನ್ಯಾಸಿಗಳೂ ಹಣವಂತರ ಮುಂದೆ ಕಿಂಕರರಂತೆ ನಡೆದುಕೊಳ್ಳುತ್ತಾರಲ್ಲವೆ? ಸಚ್ಚಾರಿತ್ರ್ಯವುಳ್ಳವರಿಗೂ ತಮ್ಮ ನಿತ್ಯಜೀವನವನ್ನು ನಡೆಸಲಿಕ್ಕೆ ಹಣವು ಬೇಕೇ ಬೇಕಲ್ಲವೆ?</li>
			<li><strong>ಬಹುಶ್ರುತಾಃ</strong>—ತರ್ಕ, ವೇದ, ವೇದಾಂತ, ವ್ಯಾಕರಣ, ಅಲಂಕಾರ, ಮೀಮಾಂಸಾ–ಮುಂತಾದ ಶಾಸ್ತ್ರಗಳನ್ನು ಚೆನ್ನಾಗಿ ಅಧ್ಯಯನ ಮಾಡಿರುವ ಪಂಡಿತರುಗಳೂ ಶ್ರೀಮಂತನ ಮುಂದೆ ಕಿಂಕರರಂತೆ ಇರುತ್ತಾರೆ.</li>
		</ol>
		<p class="text-center">ಹಣವು ಎಲ್ಲರಿಗೂ ಬೇಕಾದ ಸಂಪತ್ತು.</p>
	</section>
	<section class="level1 numbered" epub:type="chapter" role="doc-chapter" id="id-012.27">
		<h1 class="level1-title" epub:type="title"><span class="date">ಡಿಸೆಂಬರ್ 27</span><br /><span class="num">362.</span> ಇವನೇ ಜಾಣ!</h1>
		<p class="shloka">ಸರ್ವನಾಶೇ ಸಮುತ್ಪನ್ನೇ ಹ್ಯರ್ಧಂ ತ್ಯಜತಿ ಪಂಡಿತಃ।<br />ಅರ್ಧೇನ ಕುರುತೇ ಕಾರ್ಯಂ ಸರ್ವನಾಶೋ ನ ಜಾಯತೇ॥</p>
		<p class="shloka-meaning">ಎಲ್ಲವೂ ಸಂಪೂರ್ಣವಾಗಿ ನಾಶವಾಗುವಾಗ ಬುದ್ಧಿವಂತನು ಅರ್ಧಭಾಗವನ್ನು ಬಿಟ್ಟುಬಿಡುತ್ತಾನೆ. ಏಕೆಂದರೆ ಉಳಿದ ಅರ್ಧವಾದರೂ ಉಳಿದುಕೊಳ್ಳುತ್ತದೆ, ಸದ್ಯ! ಎಲ್ಲವೂ ನಾಶವಾಗಲಿಲ್ಲವಲ್ಲ!</p>
		<p class="description">ಮನುಷ್ಯನ ಪ್ರಾರಬ್ಧಕ್ಕನುಗುಣವಾಗಿ ಕೆಲವು ಸಂದರ್ಭಗಳಲ್ಲಿ ಅವನಿಗೆ ಅವನ ಎಲ್ಲಾ ಸಂಪತ್ತೂ ನಾಶವಾಗುವ ಸಂದರ್ಭಗಳು ಬರಬಹುದು, ಅಂಥ ಸಂದರ್ಭಗಳಲ್ಲಿ ಬುದ್ಧಿವಂತನಾದ ವಿವೇಕಿಯಾದ ಮಾನವನು ಬಂದಷ್ಟನ್ನಾದರೂ ಉಳಿಸಿಕೊಳ್ಳಬೇಕು. ಅರ್ಧವನ್ನಾದರೂ ಉಳಿಸಿಕೊಳ್ಳುವ ಪ್ರಯತ್ನವನ್ನು ಮಾಡಬೇಕು.</p>
		<p class="description">ಇದಕ್ಕೊಂದು ಉದಾಹರಣೆ:</p>
		<p class="description">ಇಡೀ ಮನೆಗೇ ಬೆಂಕಿಯು ಹತ್ತಿರುವಾಗ, ಬೆಂಕಿಯಿಂದ ಮನೆಯೇ ಸುಟ್ಟು ಬೂದಿಯಾಗುತ್ತಿರುವಾಗ ಅರ್ಧವನ್ನು ಕೈಬಿಟ್ಟಾದರೂ, ಉಳಿದ ಸ್ವಲ್ಪಭಾಗವನ್ನಾದರೂ ವಿವೇಕಿಯು ರಕ್ಷಿಸಿಕೊಳ್ಳುತ್ತಾನೆ. ಅರ್ಧಭಾಗವು ಸುಟ್ಟು ಬೂದಿಯಾದರೂ ಪರವಾಗಿಲ್ಲ, ಸದ್ಯ, ಇನ್ನೊಂದು ಅರ್ಧಭಾಗವಾದರೂ ಉಳಿದಿದೆಯಲ್ಲ ಎಂದು ಸಂತೋಷಪಡುತ್ತಾನೆ.</p>
		<p class="description">ಇನ್ನೊಂದು ಉದಾಹರಣೆ:</p>
		<p class="description">ತನ್ನ ಹಣವನ್ನೆಲ್ಲ ಬ್ಯಾಂಕ್ ಗಳಲ್ಲಿ ಡಿಪಾಸಿಟ್ ಮಾಡಿರುತ್ತಾನೆ. ಆ ಬ್ಯಾಂಕ್ ಗಳೇ ಮುಳುಗುತ್ತಿರುವಾಗ ಆ ಬ್ಯಾಂಕ್ ನವರು ಡಿಪಾಸಿಟರ್ ಗಳಿಗೆ ಎಷ್ಟೆಷ್ಟು ಹಣವನ್ನು ವಾಪಸ್ಸು ಕೊಡುತ್ತಾರೆಯೋ ಅಷ್ಟಷ್ಟನ್ನೇ ಬುದ್ಧಿವಂತನು ಉಪಾಯದಿಂದ ತೆಗೆದುಕೊಳ್ಳಬೇಕು. ಬಂದಷ್ಟೇ ಭಾಗ್ಯ! ಎಂದುಕೊಳ್ಳಬೇಕಷ್ಟೆ? ಸದ್ಯ, ಇಷ್ಟಾದರೂ ತನಗೆ ಬಂತಲ್ಲಾ, ಎಂದು ಸಂತೋಷಪಡುವವನೇ ಬುದ್ಧಿವಂತನು! ಸದ್ಯ, ಸಂಪೂರ್ಣವಾಗಿ ಎಲ್ಲ ಹಣವೂ ನಾಶವಾಗಲಿಲ್ಲವಲ್ಲ, ಅಷ್ಟೇ ಸಾಕು! ಬುದ್ಧಿವಂತನ ಲಕ್ಷಣವಿದು!</p>
		<p class="text-center">ಬಂದಷ್ಟರಿಂದ ಸಂತುಷ್ಟನಾಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.28">
		<h1 class="level1-title" epub:type="title"><span class="date">ಡಿಸೆಂಬರ್ 28</span><br /><span class="num">363.</span> ಬಡತನವೆಂಬುದು ಭಗವಂತನ ವರ!</h1>
		<p class="shloka">ಶಕ್ತಿಂ ಕರೋತಿ ಸಂಚಾರೇ ಶೀತೋಷ್ಣೇ ಮರ್ಷಯತ್ಯಪಿ।<br />ದೀಪಯತ್ಯುದರೇ ವಹ್ನಿಂ ದಾರಿದ್ರ್ಯಂ ಪರಮೌಷಧಮ್॥</p>
		<p class="shloka-meaning">ಬಡತನವು ಮಾನವರಿಗೆ ‘ವರ’ ಎಂದೇ ಹೇಳಬೇಕು. ಏಕೆಂದರೆ ಬಡತನವೆಂಬುದು ಮನುಷ್ಯನು ಚೆನ್ನಾಗಿ ಓಡಾಡುವುದಕ್ಕೆ ಶಕ್ತಿಯನ್ನು ಕೊಡುತ್ತದೆ, ಶೀತೋಷ್ಣಗಳನ್ನು ಸಹಿಸಿಕೊಳ್ಳುವಂತೆ ಮಾಡುತ್ತದೆ, ಮತ್ತು ಹೊಟ್ಟೆಯಲ್ಲಿ ಹಸಿವನ್ನು ಚೆನ್ನಾಗಿ ಉಂಟುಮಾಡುತ್ತದೆ.</p>
		<p class="description">ಬಡತನ, ಸಿರಿತನ ಎರಡೂ ಮನುಷ್ಯನಿಗೆ ವರವೂ ಹೌದು, ಶಾಪವೂ ಹೌದು. ತನ್ನ ಪಾಲಿಗೆ ಬಂದಿರುವ ಬಡತನವನ್ನೋ ಸಿರಿತನವನ್ನೋ ಮನುಷ್ಯನು ಸಂತೋಷದಿಂದ ಸ್ವೀಕರಿಸಿ ಅದರಿಂದಲೇ ಸಂತುಷ್ಟನಾಗಿರಬೇಕು. ಬಡತನವು ಒಂದು ರೀತಿಯಲ್ಲಿ ಮನುಷ್ಯನಿಗೆ ವರವೆಂದೇ ಹೇಳಬೇಕು. ಬಡತನವೆಂಬುದು ನರರಿಗೆ ಮೂರು ರೀತಿಯಲ್ಲಿ ಉಪಕಾರವನ್ನೇ ಮಾಡುತ್ತದೆ. ಹೇಗೆಂದರೆ:</p>
		<ol>
			<li><strong>ಸಂಚಾರ ಮಾಡುವುದಕ್ಕೆ ಶಕ್ತಿಯನ್ನು ಕೊಡುತ್ತದೆ:</strong> ಬಡವನಾದ ಮನುಷ್ಯನು ಚೆನ್ನಾಗಿದ್ದು, ಗಟ್ಟುಮುಟ್ಟಾಗಿದ್ದು ಕಾಲುನಡಿಗೆಯಿಂದಲೇ ಎಲ್ಲ ಕಡೆಗಳಿಗೂ ಓಡಾಡಿಕೊಂಡು ಗುಂಡುಕಲ್ಲಿನಂತೆ ಆರೋಗ್ಯವಾಗಿರುತ್ತಾನಲ್ಲವೆ? ಇವನಿಗೆ ರೋಗ ರುಜಿನಾದಿಗಳೇ ಬರುವುದಿಲ್ಲ. ಯಾವಾಗಲೂ <span class="en">walking, walking, walking</span>!</li>
			<li><strong>ಶೀತ ಉಷ್ಣಗಳನ್ನು ಸಹಿಸಿಕೊಳ್ಳುವಂತೆ ಮಾಡುತ್ತದೆ: </strong>ಶರೀರಕ್ಕೆ ಯಾವ ರೋಗಗಳು ಬಂದರೂ ಬಡವನಿಗೆ ವೈದ್ಯರ ದರ್ಶನವಿಲ್ಲ. ಆ ರೋಗಗಳಿಗೆ ಔಷಧಗಳಂತೂ ಇಲ್ಲವೇ ಇಲ್ಲ. ಏಕೆಂದರೆ ಇವನಲ್ಲಿ ಹಣವೇ ಇಲ್ಲವಲ್ಲ! ಇವನಿಗೆ ಬಂದ ರೋಗಗಳೆಲ್ಲ ಸುಂಕ, ತೆರಿಗೆ ಗಳಿಲ್ಲದೇ ತಾವು ತಾವಾಗಿಯೇ ವಾಪಸ್ಸು ಹೋಗಿಬಿಡುತ್ತವೆ.</li>
			<li><strong>ಚೆನ್ನಾಗಿ ಹಸಿವನ್ನು ಉಂಟುಮಾಡುತ್ತದೆ</strong>: ಬಡವನಿಗೆ ಚೆನ್ನಾಗಿ ಹಸಿವಾಗುತ್ತದೆ, ಇವನಿಗೆ ಅಜೀರ್ಣವೆಂಬುದೇ ತಿಳಿದಿಲ್ಲ. ಏಕೆಂದರೆ ಇವನು ಚೆನ್ನಾಗಿ ದುಡಿಯುತ್ತಾನೆ, ಬರಿಗಾಲಲ್ಲೇ ಓಡಾಡುತ್ತಾನೆ.</li>
		</ol>
		<p class="text-center">ದಾರಿದ್ರ್ಯ ಬಂದಾಗ ಕುಗ್ಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-012.29">
		<h1 class="level1-title" epub:type="title"><span class="date">ಡಿಸೆಂಬರ್ 29</span><br /><span class="num">364.</span> ಮನೆಗೆ ಬಂದವರೇ ಪೂಜ್ಯರು</h1>
		<p class="shloka">ಬಾಲೋ ವಾ ಯದಿ ವಾ ವೃದ್ಧಃ ಯುವಾ ವಾ ಗೃಹಮಾಗತಃ।<br />ತಸ್ಯ ಪೂಜಾ ವಿಧಾತವ್ಯಾ ಸರ್ವತ್ರಾಭ್ಯಾಗತೋ ಗುರುಃ॥</p>
		<p class="shloka-meaning">ಮನೆಗೆ ಬಂದಿರುವವನು ಬಾಲಕನಾಗಿರಲಿ, ವೃದ್ಧನಾಗಿರಲಿ, ಅಥವಾ ಯುವಕನಾಗಿರಲಿ; ಯಾರೇ ಆಗಿರಲಿ, ಅವರಿಗೆ ಪೂಜೆಯನ್ನು ಮಾಡಬೇಕು. ಏಕೆಂದರೆ ತನ್ನ ಮನೆಗೆ ಬಂದಿರುವವನನ್ನು ಗುರುವೆಂದೇ ಭಾವಿಸಬೇಕು.</p>
		<p class="description">ಗುರುವೆಂದರೆ ಭಗವಂತನ ಸ್ವರೂಪನೇ, ಸದ್ಗುರುವಿನಲ್ಲಿ ಬ್ರಹ್ಮಾ ವಿಷ್ಣು ಮಹೇಶ್ವರರ ಭಾವನೆಯನ್ನು ಮಾಡಬೇಕೆಂಬುದೇ ನಮ್ಮ ಸಂಸ್ಕೃತಿ. ತನ್ನ ಮನಗೆ ಯಾರೇ ಬಂದರೂ ಅವರುಗಳನ್ನು ಗುರುವೆಂದೇ ಭಾವಿಸಿ ಅವರನ್ನು ಪ್ರೀತಿಯಿಂದ ಸತ್ಕರಿಸಬೇಕಾದದ್ದು ಪ್ರತಿಯೊಬ್ಬನ ಆದ್ಯಕರ್ತವ್ಯ. ತನ್ನ ಮನೆಗೆ ಯಾರು ಬಂದಿದ್ದಾರೆ? ಎಂಬುದು ಮುಖ್ಯವಲ್ಲ. ಅಂಥವನು ಯಾರು ಬೇಕಾದರೂ ಆಗಿರಬಹುದು, ಉದಾಹರಣೆಗೆ:</p>
		<ol>
			<li><strong>ಬಾಲೋ ವಾ</strong>—ಹುಡುಗನೇ ಆಗಿರಬಹುದು, ವಯಸ್ಸಿನಲ್ಲಿ ಚಿಕ್ಕ ಬಾಲಕನೇ ಆಗಿರಬಹುದು. ಬಲೀಂದ್ರನ ಹತ್ತಿರಕ್ಕೆ ಮಹಾವಿಷ್ಣುವು ಬಾಲಕ ಬಹ್ಮಚಾರಿಯಾಗಿ ವಾಮನವೇಷದಲ್ಲಿ ಬರಲಿಲ್ಲವೆ? ಹಾಗೆಯೇ ಬಾಲಕನು ನಮ್ಮಲ್ಲಿಗೆ ಬಂದಾಗ ಅವನನ್ನು ಗುರುವೆಂದೇ ಭಾವಿಸಿ ಅವನನ್ನು ಪ್ರೀತಿಯಿಂದ ಸತ್ಕರಿಸಬೇಕು.</li>
			<li><strong>ಯುವಾ ವಾ</strong>—ಯುವಕನಾಗಿರಬಹುದು, ತನ್ನ ಮನೆಗೆ ಬಂದಿರುವ ಅತಿಥಿಯು ಯೌವನವಂತನಾಗಿದ್ದು ಗೃಹಸ್ಥನಾಗಿರಬಹುದು. ಅವನನ್ನು ಗುರುಭಾವನೆಯಿಂದಲೇ ಪೂಜಿಸಬೇಕು.</li>
			<li><strong>ವೃದ್ಧೋ ವಾ</strong>—ಮುದುಕನೂ ಆಗಿರಬಹುದು. ವಯೋವೃದ್ಧನಾಗಿ ತನ್ನ ಮನೆಗೆ ತಾನಾಗಿಯೇ ಬಂದಿರುವಂಥವನನ್ನು ಗೌರವದಿಂದ, ಭಕ್ತಿಯಿಂದ ಗುರುಭಾವನೆಯಿಂದಲೇ ಸತ್ಕರಿಸಬೇಕು. ಒಟ್ಟಿನಲ್ಲಿ ಮನೆಗೆ ಬಂದಂಥ ಅತಿಥಿ ಅಭ್ಯಾಗತರುಗಳನ್ನು ತಿರಸ್ಕರಿಸಬಾರದು. ಪ್ರೀತಿಯಿಂದ ಸತ್ಕರಿಸಿ ಅಂಥವರನ್ನು ಸಂತೋಷಗೊಳಿಸಬೇಕು.</li>
		</ol>
		<p class="text-center">ಅತಿಥಿಗಳನ್ನು ಪ್ರೀತಿಯಿಂದ ಸತ್ಕರಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-012.30">
		<h1 class="level1-title" epub:type="title"><span class="date">ಡಿಸೆಂಬರ್ 30</span><br /><span class="num">365.</span> ಶತ್ರುಗಳು ಸರ್ಪದಂತೆ!</h1>
		<p class="shloka">ಮೂಲಚ್ಛೇದಂ ರಿಪೋಃ ಕುರ್ಯಾತ್ಥವಾ ನ ಪ್ರಕೋಪಯೇತ್।<br />ಅನ್ಯಥಾ<strong>ಽ</strong>ಸೌ ವಿನಾಶಾಯ ಪಾದಸ್ಪೃಷ್ಟ ಇವೋರಗಃ॥</p>
		<p class="shloka-meaning">ಶತ್ರುಗಳನ್ನು ಬೇರು ಸಮೇತ ನಾಶಮಾಡಬೇಕು, ಅಥವಾ ಅಂಥವರ ತಂಟೆಗೇ ಹೋಗಬಾರದು. ಹಾಗಿಲ್ಲದೇ ಹೋದರೆ ಅಂಥ ಶತ್ರುಗಳಿಂದ ನಮಗೆ ಅಪಾಯವು ಇದ್ದೇ ಇರುತ್ತದೆ. ಕಾಲಿನಿಂದ ಹಾವನ್ನು ಸುಮ್ಮನೇ ತುಳಿದರೆ ಅದು ಕಚ್ಚದೇ ಬಿಟ್ಟೀತೇ?</p>
		<p class="description">ಶತ್ರುಗಳು ನಾಗರಹಾವಿನಂತೆಯೇ ಎಂದಿಗೂ ಅಪಾಯಕಾರಿಗಳೇ. ಶತ್ರುಗಳಿರುವುದೇ ಇತರರನ್ನು ನಾಶಮಾಡುವುದಕ್ಕೆ. ಶತ್ರುಗಳ ಸ್ವಭಾವವೇ ಇತರರಿಗೆ ತೊಂದರೆ ಕೊಡುತ್ತಿರುವುದು. ಆದ್ದರಿಂದ ಅಂಥ ಶತ್ರುಗಳ ತಂಟೆಗೆ ಹೋಗದಿರುವವನೇ ವಿವೇಕಿ, ಜಾಣ ಹಾಗೂ ಬುದ್ಧಿವಂತ!</p>
		<p class="description">ಒಂದು ವೇಳೆ ಅಂಥ ಶತ್ರುಗಳನ್ನು ನಾಶಮಾಡಬೇಕೆಂದು ಹೊರಟರೆ ಅವರನ್ನು ಪೂರ್ಣವಾಗಿ ಧ್ವಂಸಮಾಡಿಬಿಡಬೇಕು. ಅಷ್ಟೊಂದು ಸಾಮರ್ಥ್ಯವಿದ್ದರೆ ಮಾತ್ರವೇ ಅಂಥ ಸಾಹಸವನ್ನು ಮಾಡಬೇಕು. ಅಷ್ಟು ಧೈರ್ಯವಿಲ್ಲದೇ ಹೋದರೆ ಅವರ ತಂಟೆಗೆ ಹೋಗಲೇ ಬಾರದು. ಅವರನ್ನು ಕೆರಳಿಸಿ, ಅವರನ್ನು ಪೂರಾ ನಾಶಮಾಡದೇ, ಅರ್ಧಕ್ಕೇ ಅವರನ್ನು ಬಿಟ್ಟುಬಿಟ್ಟರೆ, ಅವರ ದ್ವೇಷವು ನಮ್ಮ ಮೇಲೆ ಇಮ್ಮಡಿಯಾಗಿಬಿಡುತ್ತದೆ. ಅಧಿಕಾರದಲ್ಲಿರುವ, ಶ್ರೀಮಂತರಾಗಿರುವ ಶತ್ರುಗಳನ್ನು ಎಂದೆಂದಿಗೂ ಕೆಣಕುವುದಕ್ಕೆ, ಕೆರಳಿಸುವುದಕ್ಕೆ ಹೋಗಲೇಬಾರದು. ಶತ್ರುಗಳ ಹತ್ತಿರಕ್ಕಂತೂ ಹೋಗಲೇಬಾರದು. ಅಂಥವರು ನಾಗರಹಾವಿನಂತೆ.</p>
		<p class="description">ನಾಗರಹಾವೆಂದರೆ ವಿಷಜಂತು. ವಿಷವೆಂದರೆ, ಮೃತ್ಯು! ಸುಮ್ಮನೆ ಮಲಗಿರುವ, ಅಥವಾ ಹರಿದುಹೋಗುತ್ತಿರುವ ಸರ್ಪವನ್ನು ಬೇಕಾದರೆ ಕೋಲಿನಿಂದ ಹೊಡೆದೂ ಹೊಡೆದೂ ಸಾಯಿಸಿಬಿಡಬೇಕು. ಆದರೆ, ಸುಮ್ಮನೆ ಕಾಲಿನಿಂದ ಒಂದು ಚೂರು ತುಳಿದುಬಿಟ್ಟರೇ, ಅದು ತುಳಿದವನನ್ನೇ ಕಚ್ಚಿ ಸಾಯಿಸಿ ಬಿಡುತ್ತದೆಯಲ್ಲವೆ? ಶತ್ರುಗಳೆಂದರೆ ನಾಗರಹಾವಿನಂತೆ ಅಪಾಯಕಾರಿಗಳಾದ ವಿಷಜಂತುಗಳೇ. ಎಚ್ಚರಿಕೆ!</p>
		<p class="text-center">ಶತ್ರುಗಳ ತಂಟೆಗೆ ಹೋಗದಿರುವವನೇ ವಿವೇಕಿ.</p>
	</section>
	<section class="level1 numbered" epub:type="chapter" role="doc-chapter" id="id-012.31">
		<h1 class="level1-title" epub:type="title"><span class="date">ಡಿಸೆಂಬರ್ 31</span><br /><span class="num">366.</span> ದುರ್ಲಭವಾದ ದೋಣಿಯಿದು!</h1>
		<p class="shloka">ಮಹತಾ ಪುಣ್ಯಪಣ್ಯೇನ ಕ್ರೀತೇಯಂ ಕಾಯನೌಸ್ತ್ವಯಾ।<br />ಪಾರಂ ದುಃಖೋದಧೇರ್ಗಂತುಂ ತರ ಯಾವನ್ನ ಭಿದ್ಯತೇ॥</p>
		<p class="shloka-meaning">ಎಲೈ ಮಾನವನೆ, ಈ ಸಂಸಾರವೆಂಬ ದುಃಖಸಾಗರವನ್ನು ದಾಟುವುದಕ್ಕಾಗಿ ಪುಣ್ಯವೆಂಬ ಹಣವನ್ನು ಕೊಟ್ಟು ನೀನು ಈ ಶರೀರವೆಂಬ ಹಡಗನ್ನು ಕೊಂಡುಕೊಂಡಿರುತ್ತೀಯೆ. ಈ ಹಡಗು ಮುರಿದು ಬೀಳುವುದರೊಳಗಾಗಿ ದಡವನ್ನು ಸೇರಿಬಿಡು.</p>
		<p class="description">ಈ ಮಾನವಶರೀರವು ಅತ್ಯಂತ ಪವಿತ್ರವೂ ಶ್ರೇಷ್ಠವೂ ಅಮೂಲ್ಯವೂ ಉಪಕಾರಕವೂ ಪ್ರಯೋಜನಕಾರಿಯೂ, ಆದರೆ ಅತ್ಯಂತ ದುರ್ಲಭವೂ ಆದ ಸಂಪತ್ತು. ಎಲ್ಲರಿಗೂ, ಬೇಕೆಂದಾಗಲೆಲ್ಲ ಉಚಿತವಾಗಿ ಯಾವಾಗ ಬೇಕಾದರೂ, ಎಲ್ಲಿ ಬೇಕಾದರೂ ದೊರಕುವ ಸಂಪತ್ತಲ್ಲ, ಈ ಮಾನವಜನ್ಮವೆಂಬುದು. ಸಿಕ್ಕಾಪಟ್ಟೆ, ಬೇಕಾಬಿಟ್ಟಿ, ಸುಲಭವಾಗಿ ದೊರಕಿರುವ ಆಸ್ತಿಯಲ್ಲ, ಈ ಮಾನವಶರೀರ! ನೆನಪಿರಲಿ, ಎಚ್ಚರಿಕೆ!</p>
		<p class="description">ಹಣದಿಂದ, ಅಧಿಕಾರದಿಂದ, ದರ್ಪದಿಂದ, ಬುದ್ಧಿಚಮತ್ಕಾರದಿಂದ ಈ ಮಾನವಜನ್ಮವನ್ನು ಅಷ್ಟೊಂದು ಸುಲಭವಾಗಿ ಪಡೆಯಲು ಸಾಧ್ಯವಿಲ್ಲ. ಪೂರ್ವ ಪುಣ್ಯದ ಫಲವಾಗಿಯೇ ನಮಗೀಗ ಈ ಮಾನವಶರೀರವು ಲಭಿಸಿದೆ, ನೆನಪಿರಲಿ. ಈಶ್ವರಾನುಗ್ರಹದಿಂದ ಮಾತ್ರವೇ ಇದು ನಮಗೆ ಪ್ರಾಪ್ತಿಯಾಗಿದೆ. ಎಲ್ಲ ಪ್ರಾಣಿಗಳಿಗೂ ಈ ಮಾನವಶರೀರವು ದೊರಕಿಲ್ಲ!</p>
		<p class="description">ಸರಿ, ಈ ಮಾನವಶರೀರವನ್ನು ಮಾನವರಾದ ನಾವುಗಳು ಪಡೆದಿರುವುದಾದರೂ ಏತಕ್ಕಾಗಿ? ಎಂದರೆ, ಈ ಭವಸಾಗರವನ್ನು ದಾಟುವುದಕ್ಕಾಗಿ. ಜನ್ಮ ಜರಾ ಮರಣರೂಪವಾದ ಈ ದುಃಖಸಾಗರವನ್ನು ದಾಟುವುದಕ್ಕೆ ಈ ಮಾನವಶರೀರವು ಸುಂದರವಾದ ಹಡಗಿನಂತಿದೆ. ಇದರ ಸಹಾಯದಿಂದ ಈ ಸಂಸಾರ ದುಃಖಸಾಗರವನ್ನು ದಾಟಿಬಿಡಬೇಕು. ಆಮೇಲೆ, ನಾಳೆ, ಎನ್ನದೇ ಇಂದಿನಿಂದಲೇ <strong>ಸತ್ಸಂಗ</strong>ವನ್ನು ಮಾಡುತ್ತಾ ಭಗವಂತನ ಹಾಗೂ ಸದ್ಗುರುಗಳ ಅನುಗ್ರಹದಿಂದ ಮಾನವನು ಧನ್ಯನಾಗಬೇಕು! ಮುಕ್ತಿಯೇ ಈ ಮಾನವಜನ್ಮಕ್ಕೆ ಸಾರ್ಥಕ್ಯ, ಹೆಗ್ಗುರಿಯು!</p>
		<p class="text-center">ಇಂದಿನಿಂದಲೇ ಸತ್ಸಂಗವನ್ನು ಮಾಡಬೇಕು.</p>
	</section>
</body>
</html>
