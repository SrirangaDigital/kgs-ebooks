<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸುಭಾಷಿತ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-006.01">
		<h1 class="level1-title" epub:type="title"><span class="date">ಜೂನ್ 1</span><br /><span class="num">153.</span> ಉತ್ತಮ ಜನಗಳಿವರು</h1>
		<p class="shloka">ಅಧಮಾ ಧನಮಿಚ್ಛಂತಿ ಧನಂ ಮಾನಂ ಚ ಮಧ್ಯಮಾಃ।<br />ಉತ್ತಮಾ ಮಾನಮಿಚ್ಛಂತಿ ಮಾನೋ ಹಿ ಮಹತಾಂ ಧನಮ್॥</p>
		<p class="shloka-meaning">ಬರೀ ಹಣವನ್ನೇ ಬಯಸುವವರು <strong>ಅಧಮರು</strong>, ಹಣವನ್ನೂ ಮಾನವನ್ನೂ ಬಯಸುವವರು <strong>ಮಧ್ಯಮರು</strong>. ಗೌರವವನ್ನೇ ಎಂದರೆ ಮಾನವನ್ನೇ ಬಯಸುವವರು <strong>ಉತ್ತಮರು</strong>. ಏಕೆಂದರೆ ಉತ್ತಮ ಜನರಿಗೆ, ಮಹಾತ್ಮರಿಗೆ ಮಾನವೇ ಧನ.</p>
		<p class="description">ಮಾನವರನ್ನು <strong>ಅಧಮರು, ಮಧ್ಯಮರು, ಉತ್ತಮರು</strong>—ಎಂದು ಮೂರು ಬಗೆಗಳಾಗಿ ವಿಂಗಡಿಸಬಹುದು. ಬರೀ ಹಣವನ್ನೇ ಬಯಸುವವರು <strong>ಅಧಮರ</strong>ು. ಹಣ, ಹಣ, ಹಣವೆಂದು ಸದಾ ಹಂಬಲಿಸುತ್ತಾ ಏನಾದರೂ ಮಾಡಿ ಹಣವನ್ನು ಸಂಪಾದಿಸಬೇಕೆಂದು ಇಚ್ಛೆಪಡುವವರು <strong>ಅಧಮ</strong> ಮಾನವರೆನಿಸುತ್ತಾರೆ. ಇವರಿಗೆ ನ್ಯಾಯ, ನೀತಿ, ಧರ್ಮ, ಮಾನ, ಗೌರವ ಯಾವುದೂ ಮುಖ್ಯವಲ್ಲ. ಹಣವೇ ದೇವರು, ಹಣವೇ ಗೌರವ, ಹಣವೇ ಪರಮ ಸಂಪತ್ತು.</p>
		<p class="description"><strong>ಮಧ್ಯಮ</strong>ಜನಗಳು ಹಣವನ್ನೂ ಗೌರವವನ್ನೂ ಬಯಸುತ್ತಾರೆ. ಇವರು ಹಣದ ಜೊತೆಗೆ ಮಾನ ಗೌರವಗಳನ್ನೂ ಇಚ್ಛಿಸುವ ವಿವೇಕಿಗಳು. ಗೌರವಕ್ಕೆ ಧಕ್ಕೆ ಬಂದರೆ ಅಂಥ ಹಣವನ್ನು ಇವರು ಬಿಟ್ಟುಬಿಡುತ್ತಾರೆ. ಹಣವೂ ಬೇಕು, ಗೌರವವೂ ಬೇಕು ಎನ್ನುವ ಜಾಣರಿವರು. ಗೌರವದಿಂದ ಹಣವನ್ನು ಸಂಪಾದಿಸುವ ಕಲೆಯು ಇವರಿಗೆ ಗೊತ್ತು.</p>
		<p class="description">ಇನ್ನು <strong>ಉತ್ತಮ</strong>ಜನಗಳಿಗೆ ಮಾನವೇ ಮುಖ್ಯವಾದದ್ದು. ಗೌರವವೇ ಇವರಿಗೆ ಸಂಪತ್ತು. ಇವರು ಹಣಕ್ಕೆ ಅಷ್ಟೊಂದು ಮಹತ್ತ್ವವನ್ನು ಕೊಡುವವರಲ್ಲ. ತಮ್ಮ ಗೌರವವನ್ನು ಸದಾ ಕಾಪಾಡಿಕೊಳ್ಳಲು ಬಯಸುವವರಿವರು. ಹಣಕ್ಕಾಗಿ ತಮ್ಮ ಗೌರವವನ್ನು ಇವರು ಹರಾಜು ಹಾಕುವವರಲ್ಲ. ಇವರು ವಿವೇಕಿಗಳು, ಬುದ್ಧಿವಂತರು ಹಾಗೂ ಸ್ವಾಭಿಮಾನಿಗಳು. ಮಹಾತ್ಮರಾದ ಇವರಿಗೆ ಸ್ವಾಭಿಮಾನವೇ ಸಂಪತ್ತು. ಶಾಶ್ವತವಾದ ಮಾನವೇ ಈ ಮಹಾತ್ಮರಿಗೆ ಮುಖ್ಯವಾದದ್ದು.</p>
		<p class="text-center">ಮನುಷ್ಯನು ಸ್ವಾಭಿಮಾನಿಯಾಗಿ ಗೌರವದಿಂದ ಬಾಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.02">
		<h1 class="level1-title" epub:type="title"><span class="date">ಜೂನ್ 2</span><br /><span class="num">154.</span> ಕುಲಧರ್ಮಪತ್ನಿಯಿವಳು</h1>
		<p class="shloka">ಕಾರ್ಯೇಷು ದಾಸೀ ಕರಣೇಷು ಮಂತ್ರೀ<br /> ಭೋಜ್ಯೇಷು ಮಾತಾ ಕ್ಷಮಯಾ ಧರಿತ್ರೀ।<br />ರೂಪೇ ಚ ಲಕ್ಷ್ಮೀಃ ಶಯನೇಷು ರಂಭಾ<br /> ಷಟ್ ಕರ್ಮಯುಕ್ತಾ ಕುಲಧರ್ಮಪತ್ನೀ॥</p>
		<p class="shloka-meaning">ಕೆಲಸಗಳನ್ನು ಮಾಡುವಾಗ <strong>ದಾಸಿ</strong>ಯಂತೆ, ಸಂಸಾರದ ವಿಷಯಗಳನ್ನು ಚಿಂತನೆ ಮಾಡುವಾಗ <strong>ಮಂತ್ರಿ</strong>ಯಂತೆ, ಊಟವನ್ನು ಬಡಿಸುವಾಗ <strong>ತಾಯಿ</strong>ಯಂತೆ, ಕ್ಷಮಾಗುಣದಲ್ಲಿ <strong>ಭೂಮಿ</strong>ಯಂತೆ, ರೂಪದಲ್ಲಿ <strong>ಮಹಾಲಕ್ಷ್ಮಿ</strong> ಯಂತೆ, ಮಲಗುವಾಗ <strong>ರಂಭೆ</strong>ಯಂತೆ—ಹೀಗೆ ಈ ಆರು ಸದ್ಗುಣಗಳಿಂದ ಕೂಡಿರುವವಳೇ <strong>ಕುಲಧರ್ಮಪತ್ನಿ</strong>ಯೆನಿಸುತ್ತಾಳೆ.</p>
		<p class="description">ಆದರ್ಶ <strong>ಕುಲಧರ್ಮಪತ್ನಿ</strong>ಯ ಆರು ಲಕ್ಷಣಗಳನ್ನು ಇಲ್ಲಿ ತಿಳಿಸಿದೆ.</p>
		<ol>
			<li><strong>ಕಾರ್ಯೇಷು ದಾಸೀ</strong>—ಕುಟುಂಬದಲ್ಲಿ ಮಾಡಬೇಕಾದ ಕೆಲಸ ಕಾರ್ಯಗಳನ್ನೆಲ್ಲ ಶ್ರದ್ಧೆಯಿಂದ <strong>ಆಳಿ</strong>ನಂತೆ ಮಾಡುವವಳು.</li>
			<li><strong>ಕರಣೇಷು ಮಂತ್ರೀ</strong>—ವ್ಯವಹಾರಗಳನ್ನು ಮಾಡುವಾಗ, ಚೆನ್ನಾಗಿ ವಿಚಾರಮಾಡಿ <strong>ಮಂತ್ರಿ</strong>ಯಂತೆ ಸೂಕ್ತಸಲಹೆಗಳನ್ನು ಸೂಚಿಸುವವಳು.</li>
			<li><strong>ಭೋಜ್ಯೇಷು ಮಾತಾ</strong>—ಅತಿಥಿ ಅಭ್ಯಾಗತರುಗಳಿಗೆ, ಗಂಡ, ಮಕ್ಕಳಿಗೆ ಊಟವನ್ನು ಹಾಕುವಾಗ <strong>ತಾಯಿ</strong>ಯಂತೆ ವರ್ತಿಸುವವಳು.</li>
			<li><strong>ಕ್ಷಮಯಾ ಧರಿತ್ರೀ</strong>—ಗಂಡನಾಗಲೀ ಮಕ್ಕಳಾಗಲೀ ತಪ್ಪುಮಾಡಿದಾಗ ಅವನ್ನು <strong>ಭೂಮಿ</strong>ಯಂತೆ ಸಹಿಸಿಕೊಳ್ಳುವ ಕ್ಷಮಾಗುಣಸಂಪನ್ನಳು.</li>
			<li><strong>ರೂಪೇ ಚ ಲಕ್ಷ್ಮೀಃ</strong>—ಸೌಂದರ್ಯದಲ್ಲಿ, ರೂಪದಲ್ಲಿ ಸಾಕ್ಷಾತ್ <strong>ಮಹಾಲಕ್ಷ್ಮಿ</strong>ಯೋ ಎನ್ನುವಂತೆ ಅಲಂಕಾರಪ್ರಿಯಳೂ ಆಗಿರುವವಳು.</li>
			<li><strong>ಶಯನೇಷು ರಂಭಾ</strong>—ಗಂಡನ ಜೊತೆಯಲ್ಲಿ ಮಲಗುವಾಗ <strong>ರಂಭೆ</strong>ಯಂತೆ ಇರುವವಳು.</li>
		</ol>
		<p class="description">ಹೀಗೆ ಗೃಹಿಣಿಯಾದ ಹೆಂಗಸು ಎಲ್ಲ ಪಾತ್ರಗಳನ್ನೂ ಹಾಕಿಕೊಳ್ಳುತ್ತಾ ಸಂಸಾರದ ಪೂರ್ಣಭಾರವನ್ನು ಹೊತ್ತು ಎಲ್ಲರನ್ನೂ ಸಂತೋಷಪಡಿಸುತ್ತಿದ್ದರೆ ಅವಳೇ <strong>ಕುಲಧರ್ಮಪತ್ನೀ</strong> ಎನ್ನಿಸುತ್ತಾಳೆ.</p>
		<p class="text-center">ಸ್ತ್ರೀಯರು ಕುಲಧರ್ಮಪತ್ನಿಗಳಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.03">
		<h1 class="level1-title" epub:type="title"><span class="date">ಜೂನ್ 3</span><br /><span class="num">155.</span> ನಾಲ್ಕು ಬಗೆಯ ಪುತ್ರರು</h1>
		<p class="shloka">ಉತ್ತಮಶ್ಚಿಂತಿತಂ ಕುರ್ಯಾತ್ ಪ್ರೋಕ್ತಕಾರೀ ತು ಮಧ್ಯಮಃ।<br />ಅಧಮೋಽಶ್ರದ್ಧಯಾ ಕುರ್ಯಾತ್ ಅಕರ್ತೋಚ್ಚರಿತಂ ಪಿತುಃ॥</p>
		<p class="shloka-meaning">ತಂದೆಯ ಮನಸ್ಸಿನಲ್ಲಿರುವುದನ್ನು ತಾನೇ ತಿಳಿದು ಮಾಡುವವನು <strong>ಉತ್ತಮ</strong> ಪುತ್ರನು. ತಂದೆಯು ಹೇಳಿದಂತೆ ಕೆಲಸ ಕಾರ್ಯಗಳನ್ನು ಮಾಡುವವನು <strong>ಮಧ್ಯಮ</strong> ಪುತ್ರನು. ತಂದೆಯು ಹೇಳಿದ ಕೆಲಸಗಳನ್ನು ಶ್ರದ್ಧೆಯಿಲ್ಲದೆ ಮಾಡುವವನು <strong>ಅಧಮ</strong> ಪುತ್ರನು. ಇನ್ನು, ತಂದೆಯು ಹೇಳಿದರೂ ಅದನ್ನು ಮಾಡದವನು <strong>ತಂದೆಯ ಮಲಕ್ಕೆ ಸಮಾನನು</strong>.</p>
		<p class="description">ತಂದೆಯ ಮಾತಿನಂತೆ ನಡೆದುಕೊಳ್ಳಬೇಕಾದದ್ದು ಮಕ್ಕಳ ಕರ್ತವ್ಯ. ಮಕ್ಕಳನ್ನು ಉತ್ತಮ, ಮಧ್ಯಮ, ಅಧಮ ಮತ್ತು ಅಧಮಾಧಮ— ಎಂದು ನಾಲ್ಕು ಬಗೆಯಾಗಿ ಇಲ್ಲಿ ವಿಂಗಡಿಸಲಾಗಿದೆ.</p>
		<ol>
			<li><strong>ಉತ್ತಮ ಪುತ್ರ</strong>—ತಂದೆಯು ಬಾಯಿಬಿಟ್ಟು ಹೇಳದೇ ಹೋದರೂ ತಂದೆಯ ಮನಸ್ಸಿನಲ್ಲಿರುವುದನ್ನು ತಾನೇ ತಿಳಿದುಕೊಂಡು ಅದನ್ನು ಕೂಡಲೇ ಮಾಡಿಬಿಡುವವನು <strong>ಉತ್ತಮಪುತ್ರ</strong>ನೆನಿಸುತ್ತಾನೆ.</li>
			<li><strong>ಮಧ್ಯಮ ಪುತ್ರ</strong>—ತಂದೆಯು ಹೇಳಿದ ಕೆಲಸಗಳನ್ನು ಶ್ರದ್ಧೆಯಿಂದ ಮಾಡಿ ತಂದೆತಾಯಿಗಳಿಗೆ ಸಂತೋಷಪಡಿಸುವವನು. ಕರ್ತವ್ಯಗಳನ್ನು ಸರಿಯಾಗಿ ಮಾಡುವವನು. ತಂದೆಯ ಮಾತುಗಳನ್ನು ಎಂದಿಗೂ ತಿರಸ್ಕರಿಸದೆ ಭಕ್ತಿಯಿಂದ ಗೌರವಿಸುವವನು.</li>
			<li><strong>ಅಧಮ ಪುತ್ರ</strong>—ತಂದೆಯು ಹೇಳಿದ್ದನ್ನು ಶ್ರದ್ಧೆಯಿಲ್ಲದೆ ಮಾಡುವವನು. ಮಾಡಬೇಕಲ್ಲಪ್ಪಾ, ಅಂದುಕೊಂಡು ಅಡ್ಡಾದಿಡ್ಡಿ ಮಾಡುವವನು. ಇವನಿಗೆ ತಂದೆತಾಯಿಗಳಲ್ಲಿ ಗೌರವವು ಸ್ವಲ್ಪಮಟ್ಟಿಗಿದೆ.</li>
			<li><strong>ಅಧಮಾಧಮ ಪುತ್ರ</strong>—ತಂದೆಯ ಮಾತನ್ನು ನಡೆಸದಿರುವವನು. ತಂದೆ ತಾಯಿಗಳಲ್ಲಿ ಭಕ್ತಿಗೌರವಗಳೇ ಇಲ್ಲದವನು. ತಂದೆಯ ಮಾತಿಗೆ ಬೆಲೆಯನ್ನೇ ಕೊಡದಿರುವವನು. ಇಂಥ ಅಧಮಾಧಮನಾದ ಮಗನು ತಂದೆಯ ಮಲವಿದ್ದಂತೆ.</li>
		</ol>
		<p class="text-center">ಮಗನು ಪಿತೃವಾಕ್ಯಪಾಲಕನಾಗಿ ಉತ್ತಮಪುತ್ರನಾಗಿ ಬಾಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.04">
		<h1 class="level1-title" epub:type="title"><span class="date">ಜೂನ್ 4</span><br /><span class="num">156.</span> ಚಮತ್ಕಾರದ ಶ್ಲೋಕ</h1>
		<p class="shloka">ಕಸ್ತೂರೀ ಜಾಯತೇ ಕಸ್ಮಾತ್? ಕೋ ಹಂತಿ ಕರಿಣಾಂ ಶತಮ್?<br />ಕಿಂಕುರ್ಯಾತ್ಕಾತರೋಯುದ್ಧೇ?ಮೃಗಾತ್ಸಿಂಹಃಪಲಾಯತೇ॥</p>
		<p class="shloka-meaning">ಕಸ್ತೂರಿಯು ಯಾತರಿಂದ ಹುಟ್ಟುತ್ತದೆ? ಮೃಗದಿಂದ. ನೂರಾರು ಆನೆಗಳನ್ನು ಯಾರು ಕೊಲ್ಲುತ್ತಾರೆ? ಸಿಂಹ. ಹೇಡಿಯಾದವನು ಯುದ್ಧದಲ್ಲಿ ಏನನ್ನು ಮಾಡಬೇಕು? ಓಡಿಹೋಗಬೇಕು.</p>
		<p class="description">ಇದೊಂದು ಸಮಸ್ಯಾಪೂರಣ ಶ್ಲೋಕ. ಒಂದು ಶ್ಲೋಕದ ಕೊನೆಯ ಪಾದವನ್ನು ಕೊಟ್ಟಾಗ ಅದಕ್ಕೆ ಹೊಂದುವಂತೆ ಪ್ರಾರಂಭದ ಮೂರು ಪಾದಗಳನ್ನು ಮಾಡಿ ಈ ನಾಲ್ಕನೇ ಪಾದದಲ್ಲಿ ಸಮನ್ವಯವನ್ನು ಮಾಡ ಬೇಕು. ಇದು ಪಂಡಿತರ ಪಾಂಡಿತ್ಯಪ್ರದರ್ಶನದ ವೈಖರಿ. ಇದರಿಂದ ವಿದ್ಯಾರ್ಥಿಗಳ ಮೇಧಾಸಾಮರ್ಥ್ಯ, ಅರ್ಥಜ್ಞಾನಸಂಪತ್ತು ಬೆಳೆಯುತ್ತವೆ.</p>
		<p class="description"><strong>ಮೃಗಾತ್ ಸಿಂಹಃ ಪಲಾಯತೇ</strong>—ಎಂಬುದೇ ಸಮಸ್ಯಾ. ಮೃಗದಿಂದ ಸಿಂಹವು ಓಡಿಹೋಗುತ್ತದೆ ಎಂದು ಅರ್ಥವಾಗುತ್ತದೆ. ಇದು ಸರ್ವಥಾ ಅಸಂಭವ. ಇದಕ್ಕೆ ಅರ್ಥವೇ ಬೇರೆ ಇದೆ. ಮೊದಲನೆಯ ಮೂರುಪಾದಗಳಲ್ಲಿ ಮೂರು ಪ್ರಶ್ನೆಗಳಿವೆ, ಆ ಮೂರು ಪ್ರಶ್ನೆಗಳಿಗೆ ಈ ನಾಲ್ಕನೇ ಪಾದದಲ್ಲಿ ಮೂರು ಉತ್ತರಗಳಿವೆ.</p>
		<p class="bhashya-verse">ಕಸ್ತೂರೀ ಜಾಯತೇ ಕಸ್ಮಾತ್? ಮೃಗಾತ್।</p> 
		<p class="bhashya-verse-meaning">ಕಸ್ತೂರಿಯು ಯಾತರಿಂದ ಹುಟ್ಟುತ್ತದೆ? ಕಸ್ತೂರೀ ಮೃಗದಿಂದ.</p>
		<p class="bhashya-verse"> ಕರಿಣಾಂ ಶತಂ ಕೋ ಹಂತಿ? ಸಿಂಹಃ।</p>
		<p class="bhashya-verse-meaning">ನೂರಾರು ಆನೆಗಳನ್ನು ಯಾರು ಕೊಲ್ಲುತ್ತಾರೆ? ಸಿಂಹವು.</p>
		<p class="bhashya-verse">ಕಾತರೋ ಯುದ್ಧೇ ಕಿಂ ಕುರ್ಯಾತ್? ಪಲಾಯತೇ।</p> 
		<p class="bhashya-verse-meaning">ಹೇಡಿಯು ಯುದ್ಧದಲ್ಲಿ ಏನು ಮಾಡುತ್ತಾನೆ? ಓಡಿ ಹೋಗುತ್ತಾನೆ.</p>
		<p class="description">ಇದು ಚಮತ್ಕಾರದ ಸುಭಾಷಿತ. ಆದರೆ ಅರ್ಥಗರ್ಭಿತವಾಗಿದೆ. ಕಸ್ತೂರಿಯು ಒಂದು ಪ್ರಾಣಿಯಿಂದ ಹುಟ್ಟುತ್ತದೆ, ಒಂದು ಸಿಂಹವು ನೂರಾರು ಆನೆಗಳಿಗಿಂತಲೂ ಪ್ರಬಲ. ಹೇಡಿಗೆ ಯುದ್ಧದಲ್ಲಿ ಸ್ಥಾನವಿಲ್ಲ. ಹೀಗೆ ಈ ಸುಭಾಷಿತವು ಅರ್ಥಗರ್ಭಿತವೂ ಆಗಿರುತ್ತದೆ.</p>
		<p class="text-center">ಮನುಷ್ಯನು ಸಾಹಿತ್ಯಕ್ಷೇತ್ರದಲ್ಲಿಯೂ ಪರಿಣತನಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.05">
		<h1 class="level1-title" epub:type="title"><span class="date">ಜೂನ್ 5</span><br /><span class="num">157.</span> ಪ್ರಪಂಚವೇ ಸ್ವದೇಶ</h1>
		<p class="shloka">ಮಾತಾ ಚ ಪಾರ್ವತೀ ದೇವೀ ಪಿತಾ ದೇವೋ ಮಹೇಶ್ವರಃ।<br />ಬಾಂಧವಾಃ ಶಿವಭಕ್ತಾಶ್ಚ ಸ್ವದೇಶೋ ಭುವನತ್ರಯಮ್॥</p>
		<p class="shloka-meaning">ಪಾರ್ವತೀದೇವಿಯೇ ನಮಗೆ ತಾಯಿಯು, ದೇವನಾದ ಪರಮೇಶ್ವರನೇ ತಂದೆಯು, ಶಿವಭಕ್ತರೆಲ್ಲರೂ ನಮಗೆ ನೆಂಟರು. ಮೂರು ಲೋಕಗಳೂ ನಮಗೆ ಸ್ವದೇಶವು.</p>
		<p class="description">ಸಾಮಾನ್ಯವಾಗಿ ಮನುಷ್ಯನಿಗೆ ತಾನು, ತನ್ನ ತಾಯಿ, ತನ್ನ ತಂದೆ, ತನ್ನ ನೆಂಟರಿಷ್ಟರು—ಎಂದು ಇಷ್ಟರಲ್ಲಿಯೇ ತನ್ನ ಸಂಸಾರವೆಲ್ಲವೂ ಮುಗಿದುಹೋಗುತ್ತದೆ. ಇತರರ ಬಗ್ಗೆ ತಾನು ಚಿಂತಿಸುವುದೇ ಇಲ್ಲ. ಇದು ಸಂಕುಚಿತಭಾವನೆ, ಇದು ಸರಿಯಲ್ಲ. ಮನುಷ್ಯನಿಗೆ ವಿಶಾಲದೃಷ್ಟಿಯು ಬೇಕು. ಈ ವಿಶಾಲದೃಷ್ಟಿಯನ್ನು ಬೆಳೆಸಿಕೊಳ್ಳುವ ಸುಲಭ ಉಪಾಯವನ್ನು ಇಲ್ಲಿ ತಿಳಿಸಿದೆ.</p>
		<p class="description">ಪಾರ್ವತೀದೇವಿಯೇ ತನಗೆ ತಾಯಿ. ಜಗಜ್ಜನನಿಯಾದ ಮಹಾತಾಯಿ ಪಾರ್ವತೀದೇವಿ. ಎಲ್ಲ ಸ್ತ್ರೀಯರಿಗೂ ಆದರ್ಶಳೇ ಪಾರ್ವತೀದೇವಿ, ಇವಳೇ ನಮಗೆ ತಾಯಿ ಎನ್ನುವ ಉದಾರಭಾವನೆ ಇರಬೇಕು. ಆಗ ಎಲ್ಲ ಸ್ತ್ರೀಯರನ್ನೂ ತಾಯಿಯಂತೆ ಕಾಣಬಹುದಲ್ಲವೆ?</p>
		<p class="description">ಪರಮೇಶ್ವರನೇ ತನಗೆ ತಂದೆ, ಪರಮೇಶ್ವರನೆಂದರೆ ವಿಶ್ವನಾಥ. ವಿಶ್ವಕ್ಕೇ ತಂದೆ ಪರಮಶಿವ. ಹದಿನಾಲ್ಕು ಲೋಕಗಳಿಗೂ ಒಡೆಯನಾದ ಪರಮೇಶ್ವರನಲ್ಲಿ ನಮಗೆ ತಂದೆ ಎಂಬ ಭಾವನೆಯು ಬರಬೇಕು. ಎಲ್ಲ ಹಿರಿಯರಲ್ಲೂ ನಮಗೆ ಪಿತೃಭಾವನೆಯು ಬರಬೇಕು.</p>
		<p class="description">ಶಿವಭಕ್ತರೇ ನಮಗೆ ನೆಂಟರಿಷ್ಟರು. ಎಲ್ಲೆಲ್ಲಿ ಎಷ್ಟೆಷ್ಟು ಶಿವಭಕ್ತರಿದ್ದಾರೆಯೋ ಅವರೆಲ್ಲರೂ ನಮಗೆ ಅಣ್ಣತಮ್ಮಂದಿರಂತೆ. ನಮ್ಮ ಪರಿಚ್ಛಿನ್ನ ಭಾವನೆಯು ತೊಲಗಿ ಮನಸ್ಸು ವಿಶಾಲವಾಗಬೇಕು. ಆಗ ಎಲ್ಲರನ್ನೂ ಪ್ರೀತಿಸುವ ಕಲೆಯು ಸ್ವಾಭಾವಿಕವಾಗುತ್ತದೆ. ಮೂರು ಲೋಕಗಳೂ ತನ್ನ ದೇಶವೆಂಬ ವ್ಯಾಪಕದೃಷ್ಟಿಯೂ ಬರುತ್ತದೆ.</p>
		<p class="text-center">ಮನುಷ್ಯನು ಉದಾರಭಾವನೆಯಿಂದ ಎಲ್ಲರನ್ನೂ ಪ್ರೀತಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.06">
		<h1 class="level1-title" epub:type="title"><span class="date">ಜೂನ್ 6</span><br /><span class="num">158.</span> ಹಣಕ್ಕೆ ಮೂರು ದಾರಿಗಳು</h1>
		<p class="shloka">ದಾನಂ ಭೋಗೋ ನಾಶಃ ತಿಸ್ರೋ ಭವಂತಿ ಗತಯೋ ವಿತ್ತಸ್ಯ।<br />ಯೋ ನ ದದಾತಿ ನ ಭುಂಕ್ತೇ ತಸ್ಯ ತೃತೀಯಾ ಗತಿರ್ಭವತಿ॥</p>
		<p class="shloka-meaning">ದಾನ ಮಾಡುವುದು, ತಾನು ಅನುಭವಿಸುವುದು, ನಾಶವಾಗುವುದು ಎಂದು ಹಣಕ್ಕೆ ಮೂರು ದಾರಿಗಳಿರುತ್ತವೆ. ಯಾವ ಮನುಷ್ಯನು ದಾನವನ್ನೂ ಮಾಡುವುದಿಲ್ಲವೋ, ತಾನೂ ಅನುಭವಿಸುವುದಿಲ್ಲವೋ, ಅಂಥವನ ಹಣಕ್ಕೆ ಮೂರನೆಯ ಗತಿಯೇ ಆಗುತ್ತದೆ. ಎಚ್ಚರಿಕೆ!</p>
		<p class="description">ಪ್ರತಿಯೊಬ್ಬ ಮನುಷ್ಯನೂ ಧನಸಂಪಾದನೆಯನ್ನು ಮಾಡುತ್ತಾನೆ, ಮಾಡಲೇಬೇಕು; ಇದೇನೂ ತಪ್ಪಲ್ಲ. ಆದರೆ ಆ ಹಣದಿಂದ ಸರಿಯಾದ ಪ್ರಯೋಜನವನ್ನು ಹೊಂದಬೇಕು. ತಾನು ಸಂಪಾದಿಸಿದ ಆ ಹಣಕ್ಕೆ ಮೂರು ಪ್ರಯೋಜನಗಳು, ಮೂರು ಗತಿಗಳು, ಮೂರು ದಾರಿಗಳಿವೆ. ಅವು ಯಾವುವೆಂದರೆ: ದಾನ, ಭೋಗ ಮತ್ತು ನಾಶಗಳು.</p>
		<ol>
			<li><strong>ದಾನ</strong>—ಸತ್ ಪಾತ್ರರಿಗೆ ದಾನಕೊಡುವುದೇ ಹಣಕ್ಕೆ ನಿಜವಾದ ಪ್ರಯೋಜನ. ತನ್ನಲ್ಲಿರುವ ಹಣವನ್ನು ಬಡ ವಿದ್ಯಾರ್ಥಿಗಳಿಗೆ, ಸಾಧು ಸಂನ್ಯಾಸಿಗಳಿಗೆ, ಆಶ್ರಮ ದೇವಸ್ಥಾನಗಳಿಗೆ ದಾನಮಾಡಿದರೆ ಆ ಹಣಕ್ಕೆ ಸಾರ್ಥಕ್ಯವು ಬಂದಂತೆ. ಯೋಗ್ಯರಿಗೆ ದಾನಮಾಡುವುದಕ್ಕಾಗಿಯೇ ಹೆಚ್ಚಿನ ಹಣವನ್ನು ಸಂಪಾದಿಸಬೇಕು.</li>
			<li><strong>ಭೋಗ</strong>—ಹಣದಿಂದ ತಾನು ಭೋಗಗಳನ್ನು ಅನುಭವಿಸಬೇಕು. ಹಣದಿಂದ ತನಗೆ ಬೇಕಾದ ಭೋಗ್ಯವಸ್ತುಗಳನ್ನು ಕೊಂಡುಕೊಳ್ಳಬೇಕು. ಮನೆ, ಸೈಟು, ವಾಹನಗಳು, ಚಿನ್ನದ ಆಭರಣಗಳು, ಇವುಗಳನ್ನೆಲ್ಲ ಅನುಭವಿಸಬೇಕು. ಊಟತಿಂಡಿಗಳನ್ನು ಸಂತೋಷವಾಗಿ ಅನುಭವಿಸಬೇಕು. ಹಣವಿರುವುದೇ ಸರಿಯಾಗಿ ಖರ್ಚುಮಾಡಿ ತಾನು ಸುಖಪಡುವುದಕ್ಕಾಗಿಯಲ್ಲವೆ?</li>
			<li><strong>ನಾಶ</strong>—ಇನ್ನು ಮೂರನೆಯ ಗತಿಯೆಂದರೆ ನಾಶ. ದಾನವನ್ನೂ ಮಾಡದೇ ಭೋಗವನ್ನೂ ಅನುಭವಿಸದೇ ಹೋದರೆ ಆ ಹಣ ನಾಶವಾಗುತ್ತದೆ. ಕೂಡಿಟ್ಟ ಹಣ ಕಳ್ಳಕಾಕರ ಪಾಲಾಗಿಬಿಡುತ್ತದೆ. ಎಚ್ಚರಿಕೆ!</li>
		</ol>
		<p class="text-center">ಬುದ್ಧಿವಂತನು ದಾನವನ್ನು ಮಾಡಿ ಧನ್ಯನಾಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.07">
		<h1 class="level1-title" epub:type="title"><span class="date">ಜೂನ್ 7</span><br /><span class="num">159.</span> ಪಾತ್ರ ಅಪಾತ್ರ ವಿಭಾಗ</h1>
		<p class="shloka">ಪಾತ್ರಾಪಾತ್ರವಿಭಾಗೋಽಸ್ತಿ ಧೇನುಪನ್ನಗಯೋರಿವ।<br />ತೃಣಾತ್ ಸಂಜಾಯತೇ ಕ್ಷೀರಂ ಕ್ಷೀರಾತ್ ಸಂಜಾಯತೇ ವಿಷಮ್॥</p>
		<p class="shloka-meaning">ಹಸು, ಹಾವುಗಳಲ್ಲಿರುವಂತೆಯೇ ಲೋಕದಲ್ಲಿ ದಾನ ಮಾಡುವುದಕ್ಕೆ ಪಾತ್ರ, ಅಪಾತ್ರ—ಎಂಬ ವಿಭಾಗವು ಇರುತ್ತದೆ. ಹಸುವಿಗೆ ಹುಲ್ಲನ್ನು ಹಾಕಿದರೆ ಆ ಹುಲ್ಲಿನಿಂದ ಹಾಲು ಉಂಟಾಗುತ್ತದೆ. ಆದರೆ ಹಾವಿಗೆ ಅಮೃತದಂಥ ಹಾಲನ್ನೇ ಹಾಕಿದರೂ ಆ ಹಾಲಿನಿಂದ ಹಾವಿನಲ್ಲಿ ವಿಷವು ಹೆಚ್ಚಾಗುತ್ತದೆ.</p>
		<p class="description">ಮಾನವನು ದಾನವನ್ನು ಮಾಡಬೇಕು. ಏನನ್ನು? ತನ್ನಲ್ಲಿರುವ ವಸ್ತುಗಳನ್ನು; ಅವುಗಳಲ್ಲಿ ಬಟ್ಟೆ, ಅಕ್ಕಿ, ಸಕ್ಕರೆ, ಹಣ, ವಿದ್ಯಾ, ತೋಟ, ಸೈಟು ಏನು ಬೇಕಾದರೂ ಆಗಿರಬಹುದು; ಕನ್ಯೆಯೂ ಆಗಿರಬಹುದು. ಈ ದಾನವನ್ನು ಮಾಡುವಾಗ ಪಾತ್ರತೆ ಅಪಾತ್ರತೆಯನ್ನು ನೋಡಿಕೊಂಡೇ ದಾನಮಾಡಬೇಕು. ಸತ್ ಪಾತ್ರಕ್ಕೇ ದಾನಮಾಡಬೇಕು, ಅಸತ್ ಪಾತ್ರಕ್ಕೆ ದಾನವನ್ನು ಮಾಡಲೇಬಾರದು. ಸತ್ ಪಾತ್ರರೆಂದರೆ ಯೋಗ್ಯರಾದ ಜನಗಳು, ಅಸತ್ ಪಾತ್ರರೆಂದರೆ ಅಯೋಗ್ಯರಾದ ದುಷ್ಟರು. ಅಸತ್ ಪಾತ್ರಕ್ಕೆ ಮಾಡಿದ ದಾನ ದಂಡ. ಅಷ್ಟೇ ಅಲ್ಲ, ಆ ದಾನದಿಂದ ದುರುಪಯೋಗವೇ ಆಗುತ್ತದೆ.</p>
		<p class="description"><center>ಇದಕ್ಕೆ ಹಸು ಮತ್ತು ಸರ್ಪಗಳ ದೃಷ್ಟಾಂತ.</center></p>
		<p class="description">ಹಸು ಸಾಧುಪ್ರಾಣಿ, ಹಸು ಸಾತ್ತ್ವಿಕಪ್ರಾಣಿ, ಹಸು ಕಾಮಧೇನು. ಒಣಗಿದ ಹುಲ್ಲನ್ನೇ ಹಾಕಿದರೂ, ಬಾಳೆಹಣ್ಣಿನ ಸಿಪ್ಪೆಯನ್ನೇ ಹಾಕಿದರೂ, ಅದನ್ನು ತಿಂದು ಹಸುವು ಅಮೃತದಂಥ ಹಾಲನ್ನು ನಮಗೆ ಕೊಡುತ್ತದೆ. ಪಂಚಾಮೃತಾಭಿಷೇಕ, ಪಂಚಗವ್ಯಪ್ರಾಯಶ್ಚಿತ್ತಗಳಿಗೂ ಹಾಲು ಬೇಕು. ಶಿಶುಗಳಿಂದ ಪ್ರಾರಂಭಗೊಂಡು ವೃದ್ಧರವರೆಗೂ ಹಾಲು ಬೇಕು. ಹಸು ಹುಲ್ಲನ್ನು ತಿಂದು ಅಮೃತದಂಥ ಶ್ರೇಷ್ಠವಾದ ಹಾಲನ್ನು ಕೊಡುತ್ತದೆ.</p>
		<p class="description">ಆದರೆ ಸರ್ಪಕ್ಕೆ ಈ ಹಾಲನ್ನೇ ಹಾಕಿದರೂ, ಹಾಲಿನಿಂದ ಹಾವಿನಲ್ಲಿ ವಿಷವೇ ಜಾಸ್ತಿಯಾಗುತ್ತದೆ. ಅದರಿಂದ ಸರ್ಪದಲ್ಲಿ ವಿಷವೇ ವರ್ಧಿಸುತ್ತದೆ. ಹೀಗಾಗಿ ಹಸು ಸತ್ ಪಾತ್ರ, ಹಾವು ಅಸತ್ ಪಾತ್ರ.</p>
		<p class="text-center">ಸತ್ ಪಾತ್ರಕ್ಕೇ ದಾನಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.08">
		<h1 class="level1-title" epub:type="title"><span class="date">ಜೂನ್ 8</span><br /><span class="num">160.</span> ದೇಶಕ್ಕೆ ತಕ್ಕ ಆಚಾರ</h1>
		<p class="shloka">ಸ್ವಗೃಹೇ ಪೂರ್ಣ ಆಚಾರಃ ಪರಗೇಹೇ ತದರ್ಧಕಮ್।<br />ಅನ್ಯಗ್ರಾಮೇ ತದರ್ಧಂ ಚ ಪಥಿ ಪಾದಂ ಸಮಾಚರೇತ್॥</p>
		<p class="shloka-meaning">ತನ್ನ ಮನೆಯಲ್ಲಿರುವಾಗ ಪೂರ್ಣವಾದ ಆಚಾರ, ಬೇರೊಬ್ಬರ ಮನೆಯಲ್ಲಿ ಅದರಲ್ಲಿ ಅರ್ಧ, ಬೇರೆ ಊರಿನಲ್ಲಿ ಅದರಲ್ಲೂ ಅರ್ಧ ಆಚಾರ, ದಾರಿಯಲ್ಲಿ ಕಾಲುಭಾಗ ಆಚಾರವನ್ನು ಪಾಲಿಸಬೇಕು.</p>
		<p class="description">ಮನುಷ್ಯನು ಆಚಾರವಂತನಾಗಿರಬೇಕು. <strong>ಆಚಾರಃ ಪ್ರಥಮೋ ಧರ್ಮಃ</strong>; <strong>ಆಚಾರವಂತಂ ಪ್ರಣಮಂತಿ ಸರ್ವೇ</strong>; <strong>ಆಚಾರಹೀನಂ ನ ಪುನಂತಿ ವೇದಾಃ</strong>—ಎಂದೆಲ್ಲ ತಿಳಿದವರು ಹೇಳುತ್ತಾರೆ. ಆಚಾರವೆಂದರೆ ಅನುಷ್ಠಾನ. ಸ್ನಾನ, ಸಂಧ್ಯಾ, ಪೂಜಾ, ಜಪ, ಮಡಿ, ಮೈಲಿಗೆ—ಇತ್ಯಾದಿಗಳು. ಇವುಗಳನ್ನು ಮನುಷ್ಯನು ಪೂರ್ಣವಾಗಿಯೇ ಮಾಡಬೇಕು. ಆದರೆ ದೇಶಕಾಲಕ್ಕೆ ತಕ್ಕಂತೆ ಆಚಾರಗಳು ಪೂರ್ಣ, ಅರ್ಧ, ಕಾಲು ಭಾಗಗಳೂ ಆಗುತ್ತವೆ. ಆಚಾರವನ್ನು ಇಲ್ಲಿ ನಾಲ್ಕಾಗಿ ವಿಂಗಡಿಸಿದೆ.</p>
		<ol>
			<li><strong>ಸ್ವಗೃಹೇ ಪೂರ್ಣ ಆಚಾರಃ</strong>—ತನ್ನ ಊರಿನಲ್ಲಿ, ತನ್ನ ಮನೆಯಲ್ಲಿರುವಾಗ ಆಚಾರವನ್ನು ಪೂರ್ಣವಾಗಿಯೇ ಮಾಡಬೇಕು. ಏಕೆಂದರೆ ತನ್ನ ಮನೆಯಲ್ಲಿ ತನಗೆ ಸ್ವಾತಂತ್ರ್ಯವೂ ಎಲ್ಲ ಅನುಕೂಲಗಳೂ ಇರುತ್ತವೆ.</li>
			<li><strong>ಪರಗೇಹೇ ತದರ್ಧಕಮ್</strong>—ಬೇರೆಯವರ ಮನೆಯಲ್ಲಿ ಅರ್ಧ ಆಚಾರವನ್ನು ಮಾಡಿದರೂ ಸಾಕು. ಬೇರೆಯವರ ಮನೆಯಲ್ಲಿ ಪೂರ್ಣ ಆಚಾರವನ್ನು ಮಾಡುವುದಕ್ಕಾಗುವುದಿಲ್ಲ , ಅಲ್ಲಿ ಅಷ್ಟೊಂದು ಅನುಕೂಲಗಳೂ ಇರುವುದಿಲ್ಲ.</li>
			<li><strong>ಅನ್ಯಗ್ರಾಮೇ ತದರ್ಧಂ ಚ</strong>—ಪರಸ್ಥಳಕ್ಕೆ ಹೋದಾಗ ಕಡಿಮೆ ಆಚಾರವನ್ನು ಮಾಡಿದರೂ ಸಾಕು. ಏಕೆಂದರೆ ಪರಸ್ಥಳ. ‘ಪರಸ್ಥಳವೋ ಪರದಾಟವೋ’—ಎನ್ನುತ್ತಾರಲ್ಲವೆ? ನಮಗೇ ಹೊಸಜಾಗ, ಅಲ್ಲಿ ನೀರು, ಮಡಿ, ಆಹಾರಗಳಿಗೇ ಕಷ್ಟ. ಆದ್ದರಿಂದ ಅಲ್ಲಿ ಆಚಾರಕ್ಕೆ ರಿಯಾಯಿತಿ.</li>
			<li><strong>ಪಥಿ ಪಾದಂ ಸಮಾಚರೇತ್</strong>—ದಾರಿಯಲ್ಲಿ ಕಾಲುಭಾಗ ಮಾಡಿದರೂ ಸಾಕು. ಜಲಮಿತಿ ಭಸ್ಮ, ಸಂಧ್ಯಾಜಪಂ ಕರಿಷ್ಯೇ—ಇತ್ಯಾದಿ.</li>
		</ol>
		<p class="text-center">ಅಂತೂ ಆಚಾರಗಳನ್ನು ಯಥಾಶಕ್ತಿ ಪಾಲಿಸಲೇಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.09">
		<h1 class="level1-title" epub:type="title"><span class="date">ಜೂನ್ 9</span><br /><span class="num">161.</span> ಹತ್ತು ‘ಮ’ ಕಾರಗಳು ಚಂಚಲ</h1>
		<p class="shloka">ಮನೋ ಮಧುಕರೋ ಮೇಘಃ ಮಾನಿನೀ ಮದನೋ ಮರುತ್।<br />ಮಾ ಮದೋ ಮರ್ಕಟೋ ಮತ್ಸ್ಯಃ ಮಕಾರಾ ದಶ ಚಂಚಲಾಃ॥</p>
		<p class="shloka-meaning">ಮನಸ್ಸು, ಜೇನುಹುಳ, ಮೋಡ, ಹೆಂಗಸು, ಕಾಮ, ಗಾಳಿ, ಲಕ್ಷ್ಮಿ , ಮದ, ಕೋತಿ ಮತ್ತು ಮೀನು—ಈ ಹತ್ತು <strong>ಮ</strong>ಕಾರಗಳು ಚಂಚಲ.</p>
		<ol>
			<li><strong>ಮನಸ್ಸು</strong>—ಚಂಚಲರಾಜ. ಒಂದು ಕ್ಷಣವೂ ಶಾಂತವಾಗಿರುವುದಿಲ್ಲ. ಅಶಾಂತಿಗೆ ಕಾರಣವೇ ಚಂಚಲಮನಸ್ಸು. ಮನಸ್ಸು ಸದಾ ಚಂಚಲ.</li>
			<li><strong>ಮಧುಕರಃ</strong>—ಜೇನುನೊಣ. ಮರದಿಂದ ಮರಕ್ಕೆ ಸಂಚರಿಸುತ್ತಾ, ಒಂದು ನಿಮಿಷವೂ ಶಾಂತವಾಗಿ ನಿಲ್ಲದೆ ಚಂಚಲವಾಗಿರುವ ಕೀಟ.</li>
			<li><strong>ಮೇಘಃ</strong>—ಮೋಡ. ಕ್ಷಣಮಾತ್ರದಲ್ಲಿ ಮೋಡವು ಒಂದು ಕಡೆಯಿಂದ ಮತ್ತೊಂದು ಕಡೆಗೆ ಸಂಚರಿಸುತ್ತಾ ಚಂಚಲವಾಗಿರುತ್ತದೆ.</li>
			<li><strong>ಮಾನಿನೀ</strong>—ಹೆಂಗಸು. ಸ್ತ್ರೀಯರಿಗೆ ಚಾಂಚಲ್ಯವು ದೈವದತ್ತ ಸ್ವಭಾವ.</li>
			<li><strong>ಮದನಃ</strong>—ಕಾಮವು. ಕಾಮವು ಏಳುತ್ತಲೇ ಶಾಂತವಾಗುತ್ತದೆ. ಕಾಮಗಳು ಸರಮಾಲೆಗಳಂತೆ ಏಳುತ್ತಾ ಅಡುಗುತ್ತಾ ಇರುತ್ತವೆ.</li>
			<li><strong>ಮರುತ್</strong>—ಗಾಳಿ. ವಾಯು ವೇಗಗಾಮಿಯಾಗಿ ಸರ್ವದಾ ಚಂಚಲ. ಒಂದು ಕಡೆ ಎದ್ದಗಾಳಿ ಕ್ಷಣಮಾತ್ರದಲ್ಲಿ ಮುಂದಕ್ಕೆ ಹೋಗಿರುತ್ತದೆ.</li>
			<li><strong>ಮಾ</strong>—ಲಕ್ಷ್ಮಿ, ಹಣ. ಅಬ್ಬಾ, ಎಷ್ಟೊಂದು ಚಂಚಲ! ಹಣವು ಒಬ್ಬರಿಂದ ಮತ್ತೊಬ್ಬರಿಗೆ, ಅವರಿಂದ ಮಗದೊಬ್ಬರಿಗೆ ಹೋಗುತ್ತಿರುತ್ತದೆ.</li>
			<li><strong>ಮದ</strong>—ಅಹಂಕಾರ. ವಿದ್ಯಾ, ಧನ, ಯೌವನ, ಅಧಿಕಾರಾದಿಮದಗಳು ಕ್ಷಣಿಕವೆಂದು ಎಲ್ಲರಿಗೂ ಗೊತ್ತು. ಮದಗಳೆಲ್ಲವೂ ಕ್ಷಣಿಕವೇ.</li>
			<li><strong>ಮರ್ಕಟಃ</strong>—ಕೋತಿ, ಮಂಗ. ನಿಂತಲ್ಲಿ ನಿಲ್ಲದೆ, ಕೂತಲ್ಲಿ ಕೂರದೆ, ಮರದಿಂದ ಮರಕ್ಕೆ, ಮನೆಯಿಂದ ಮನೆಗೆ ಹಾರುತ್ತಿರುವ ಪ್ರಾಣಿ.</li>
			<li><strong>ಮತ್ಸ್ಯಃ</strong>—ಮೀನು. ನದಿ ಕೆರೆ ಬಾವಿ ಸಮುದ್ರಗಳಲ್ಲಿ ಮೀನುಗಳು ಒಂದೇ ಸಮನೆ ಓಡಾಡುತ್ತಿರುತ್ತವೆ. ಮೀನುಗಳು ಸರ್ವದಾ ಚಂಚಲಗಳೇ.</li>
		</ol>
		<p class="text-center">ವಿವೇಕಿಯಾದ ಮಾನವನು ಸ್ಥಿರಚಿತ್ತನಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.10">
		<h1 class="level1-title" epub:type="title"><span class="date">ಜೂನ್ 10</span><br /><span class="num">162.</span> ಹಾಲಿನಿಂದ ಆಯುರ್ವೃದ್ಧಿ</h1>
		<p class="shloka">ಘೃತೇನ ವರ್ಧತೇ ಬುದ್ಧಿಃ ಕ್ಷೀರೇಣಾಯುಷ್ಯವರ್ಧನಮ್।<br />ಶಾಕೇನ ವರ್ಧತೇ ಶಕ್ತಿಃ ಮಾಂಸಂ ಮಾಂಸೇನ ವರ್ಧತೇ॥</p>
		<p class="shloka-meaning">ತುಪ್ಪದಿಂದ ಬುದ್ಧಿಯು ಬೆಳೆಯುತ್ತದೆ, ಹಾಲಿನಿಂದ ಆಯುಷ್ಯವು ವರ್ಧಿಸುತ್ತದೆ, ತರಕಾರಿಯಿಂದ ಶಕ್ತಿಯು ವೃದ್ಧಿಯಾಗುತ್ತದೆ, ಮತ್ತು ಮಾಂಸದಿಂದ ಮಾಂಸವು ಬೆಳೆಯುತ್ತದೆ.</p>
		<p class="description">ಮಾನವರು ಪುಷ್ಟಿಕರವಾದ ಆಹಾರವನ್ನು ಸ್ವೀಕರಿಸುವುದರಿಂದ ಶಕ್ತಿವಂತರಾಗಿ ಬುದ್ಧಿವಂತರಾಗಿ ಆರೋಗ್ಯವಂತರಾಗಿ ಬಾಳುತ್ತಾರೆ.</p>
		<ol>
			<li><strong>ತುಪ್ಪದಿಂದ ಬುದ್ಧಿ</strong>—ತುಪ್ಪವು ಜಿಡ್ಡಿನ ಪದಾರ್ಥ. ತುಪ್ಪದಿಂದ ಮನುಷ್ಯನ ಬುದ್ಧಿಯು ಬೆಳೆಯುತ್ತದೆ. ಬುದ್ಧಿಯು ಚುರುಕಾಗಬೇಕಾದರೆ ಜಿಡ್ಡು ಶರೀರಕ್ಕೆ ಸೇರಬೇಕು. ದೇವತಾಹೋಮಗಳಲ್ಲಿಯೂ ವಿಶೇಷವಾಗಿ ತುಪ್ಪವನ್ನೇ ಬಳಸುತ್ತಾರಲ್ಲವೆ? ಅಭಿಘಾರಕ್ಕೂ ತುಪ್ಪವೇ ಬೇಕು.</li>
			<li><strong>ಹಾಲಿನಿಂದ ಆಯುರ್ವೃದ್ಧಿ</strong>—ಹಸುವಿನ ಹಾಲು ಅಮೃತ. ಚಿಕ್ಕಮಕ್ಕಳಿಗೂ ಹಾಲನ್ನು ಕುಡಿಸುತ್ತಾರೆ. ಹಾಲಿನಲ್ಲಿ ಅನೇಕ ಪೌಷ್ಟಿಕಾಂಶಗಳಿರುತ್ತವೆ. ಹಾಲನ್ನು ಕುಡಿಯುವುದರಿಂದ ಆಯುಷ್ಯವು ಹೆಚ್ಚಾಗುತ್ತದೆ. ರಾತ್ರಿಯಲ್ಲಿ ಹಾಲಿನ ಅನ್ನವನ್ನು ಊಟಮಾಡುವ ಸಂಪ್ರದಾಯವೂ ಇದೆ. ಹಸುವಿನ ಹಾಲು ಆರೋಗ್ಯಕಾರಿಯೂ ಹೌದು.</li>
			<li><strong>ಶಾಕೇನ ವರ್ಧತೇ ಶಕ್ತಿಃ</strong>—ತರಕಾರಿಯಿಂದ ಶಕ್ತಿಯು ಹೆಚ್ಚಾಗುತ್ತದೆ. ಯಾವುದೇ ಹಸೀ ತರಕಾರಿಯನ್ನು ತಿನ್ನುವುದರಿಂದ ಶಕ್ತಿಯು ವೃದ್ಧಿಯಾಗುತ್ತದೆ. ಸೊಪ್ಪು, ಸೌತೇಕಾಯಿ, ಬೆಂಡೆಕಾಯಿ, ಅವರೇಕಾಯಿಗಳನ್ನು ಬೇಯಿಸದೇ ಹಾಗೇ ತಿನ್ನುವುದು ತುಂಬಾ ಶಕ್ತಿವರ್ಧಕವು. ಕರೀಬೇವಿನ ಸೊಪ್ಪು, ಹಾಗಲಕಾಯಿಗಳಂಥ ಕಹಿಯ ತರಕಾರಿಗಳು ಸರ್ವ ರೋಗನಿವಾರಕಗಳು.</li>
			<li><strong>ಮಾಂಸಂ ಮಾಂಸೇನ ವರ್ಧತೇ</strong>—ಆಡು, ಕುರಿ, ಕೋಳಿ ಮುಂತಾದ ಪ್ರಾಣಿಗಳ ಮಾಂಸದಿಂದ ಮಾನವರ ಮಾಂಸವು ಬೆಳೆಯುತ್ತದೆ.</li>
		</ol>
		<p class="text-center">ಹಾಲು, ತುಪ್ಪ , ತರಕಾರಿ, ಹಣ್ಣುಗಳನ್ನು ತಿನ್ನುವುದರಿಂದ ಮಾನವರು ಶಕ್ತಿವಂತರಾಗಿ ಆಯುಷ್ಮಂತರಾಗಿ ಆರೋಗ್ಯವಂತರಾಗುತ್ತಾರೆ.</p>
	</section>
	<section class="level1 numbered" epub:type="chapter" role="doc-chapter" id="id-006.11">
		<h1 class="level1-title" epub:type="title"><span class="date">ಜೂನ್ 11</span><br /><span class="num">163.</span> ವಿಶ್ವ ಕುಟುಂಬಿಗಳಿವರು</h1>
		<p class="shloka">ಅಯಂ ನಿಜಃ ಪರೋ ವೇತಿ ಗಣನಾ ಲಘುಚೇತಸಾಮ್।<br />ಉದಾರಚರಿತಾನಾಂ ತು ವಸುಧೈವ ಕುಟುಂಬಕಮ್॥</p>
		<p class="shloka-meaning">ಒಬ್ಬ ಮನುಷ್ಯನನ್ನು ಕಂಡಾಗ ‘ಇವನು ನನ್ನವನೋ ಅಥವಾ ಬೇರೆಯವನೋ’ ಎಂಬ ಭಾವನೆಯು ಸಣ್ಣಬುದ್ಧಿಯುಳ್ಳವರಿಗೆ ಬರುತ್ತದೆ. ಆದರೆ ಉದಾರಸ್ವಭಾವದ ಮಹಾತ್ಮರಿಗಾದರೋ ‘ಭೂಮಂಡಲವೇ ತಮ್ಮ ಕುಟುಂಬವು’—ಎಂಬ ವಿಶಾಲಭಾವನೆಯು ಇರುತ್ತದೆ.</p>
		<p class="description">ಮಾನವರನ್ನು ಸಂಕುಚಿತಬುದ್ಧಿಯುಳ್ಳವರೆಂದೂ ವಿಶಾಲಬುದ್ಧಿಯುಳ್ಳವರೆಂದೂ ಎರಡಾಗಿ ವಿಂಗಡಿಸಬಹುದು. ಸಂಕುಚಿತಬುದ್ಧಿಯುಳ್ಳವರಾದರೆ ‘ನಾನು, ನನ್ನವನು’ ಇಷ್ಟೇ. ತನ್ನ ಕಡೆಯವನಾದರೆ ಅವನಿಗೆ ವಿಶೇಷ ಸತ್ಕಾರ, ಬೇರೆಯವನಾದರೆ ಅವನಿಗೆ ತಿರಸ್ಕಾರ. ತನ್ನವರು, ತನ್ನವರಲ್ಲದವರು ಎಂಬ ಸಣ್ಣಬುದ್ಧಿಯುಳ್ಳವರೇ ಸಂಕುಚಿತ ಭಾವನೆಯುಳ್ಳವರು. ತಮ್ಮನ್ನು ಹೊಗಳಿದವರು ತಮ್ಮವರು, ತಮ್ಮನ್ನು ಹೊಗಳದವರು ತಮ್ಮವರಲ್ಲ. ತಮ್ಮವರಾದರೆ ಅವರಲ್ಲಿ ರಾಗ, ಬೇರೆಯವರಾದರೆ ಅವರಲ್ಲಿ ದ್ವೇಷ. ಹೀಗೆ ರಾಗದ್ವೇಷಗಳಿಂದ ತುಂಬಿರುವವರು ಸಣ್ಣವರು. ಇವರು ಅಜ್ಞರು, ಇಂಥವರು ದುರಾತ್ಮರೂ ಹೌದು. ಇವರು ಮಹಾತ್ಮರೆನಿಸಲಾರರು.</p>
		<p class="description">ಆದರೆ ಉದಾರಸ್ವಭಾವದವರೇ ಮಹಾತ್ಮರು. ಇವರು ವಿಶಾಲ ಅಂತಃಕರಣರು, ಉದಾರಿಗಳು, ಸಮದೃಷ್ಟಿಯುಳ್ಳವರು. ಇವರಿಗೆ ನಮ್ಮವರಿವರು, ನಮ್ಮವರಲ್ಲದವರಿವರು—ಎಂಬ ಭೇದವೇ ಇರುವು ದಿಲ್ಲ. ಇವರ ದೃಷ್ಟಿಯಿಂದ ಎಲ್ಲರೂ ನಮ್ಮವರೇ. ಇಂಥ ಉದಾರಚರಿತರಿಗೆ ಒಳ್ಳೆಯವರು, ತುಂಬಾ ಒಳ್ಳೆಯವರು ಎಂದು ಎರಡೇ ವಿಧದ ಜನಗಳಿರುತ್ತಾರೆ. ಇವರಿಗೆ ಬೇಡವಾದವರೆಂಬುವರು ಯಾರೂ ಇಲ್ಲ. ಸೂರ್ಯನಿಗೆ ಬೇಡವಾದವರು ಯಾರೂ ಇಲ್ಲವಷ್ಟೆ? ಪರಮಾತ್ಮನ ದೃಷ್ಟಿಯಿಂದ ಬೇಡವಾದವರೆಂಬುವರು ಇಲ್ಲವೇ ಇಲ್ಲ. ಹೀಗೆ ತಿಳಿದವರೇ ಸಮದರ್ಶಿಗಳು. ಇವರಿಗೆ ಭೂಮಂಡಲವೇ ತಮ್ಮ ಕುಟುಂಬ. ವಿಶ್ವಕುಟುಂಬಿಗಳಿವರು.</p>
		<p class="text-center">ಮಾನವನು ವಿಶ್ವಕುಟುಂಬಿಯಾಗಿ ಬಾಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.12">
		<h1 class="level1-title" epub:type="title"><span class="date">ಜೂನ್ 12</span><br /><span class="num">164.</span> ಮುಕ್ತಿಯು ದುರ್ಲಭ</h1>
		<p class="shloka">ಭೋಜನಾಂತೇ ಚ ಕಿಂ ಪೇಯಂ? ಜಯಂತಃ ಕಸ್ಯ ವೈ ಸುತಃ?<br />ಕಥಂ ವಿಷ್ಣುಪದಂ ಪ್ರೋಕ್ತಂ? ತಕ್ರಂ ಶಕ್ರಸ್ಯ ದುರ್ಲಭಮ್॥</p>
		<p class="shloka-meaning">ಊಟದ ಕೊನೆಯಲ್ಲಿ ಏನನ್ನು ಕುಡಿಯಬೇಕು? ಮಜ್ಜಿಗೆಯನ್ನು. ಜಯಂತನು ಯಾರ ಮಗನು? ಶಕ್ರನ (ಇಂದ್ರನ) ಮಗ. ವಿಷ್ಣುವಿನ ಪರಮಪದವು ಹೇಗಿದೆ? ದುರ್ಲಭವಾಗಿದೆ. ಮಜ್ಜಿಗೆಯೆಂಬುದು ದೇವೇಂದ್ರನಿಗೂ ದುರ್ಲಭವಾದದ್ದು.</p>
		<p class="description">ಒಂದನೇ, ಎರಡನೇ, ಮೂರನೇ ಪಾದಗಳಲ್ಲಿ ಹಾಕಿರುವ ಮೂರು ಪ್ರಶ್ನೆಗಳಿಗೆ ಕ್ರಮವಾಗಿ ನಾಲ್ಕನೇ ಪಾದದಲ್ಲಿರುವ ಒಂದೊಂದು ಪದವೂ ಉತ್ತರವನ್ನು ಕೊಡುತ್ತದೆ. ಸಮಸ್ಯಾಪೂರಣವಾದ ಶ್ಲೋಕವಿದು.</p>
		<ol>
			<li><strong>ಭೋಜನಾಂತೇ ಚ ಕಿಂ ಪೇಯಮ್? ತಕ್ರಮ್</strong>—ಊಟದ ಕೊನೆಯಲ್ಲಿ ಏನನ್ನು ಕುಡಿಯಬೇಕು? ಮಜ್ಜಿಗೆಯನ್ನು. ಮದುವೆ, ಮುಂಜಿ, ಗೃಹಪ್ರವೇಶ, ಶ್ರಾದ್ಧ , ಸಮಾರಾಧನೆ—ಎಲ್ಲ ಕಡೆಗಳಲ್ಲಿಯೂ ಊಟವನ್ನು ಹಾಕುತ್ತಾರಲ್ಲವೆ? ಅದು ಪಂಚಭಕ್ಷ್ಯಪರಮಾನ್ನದ ಊಟವೇ ಆಗಿರಬಹುದು, ರಸದೌತಣವೇ ಆಗಿರಬಹುದು; ರಾಗಿಮುದ್ದೆ, ಭಕ್ರಿ, ಚಪಾತಿಯ ಊಟವೇ ಆಗಿರಬಹುದು. ಊಟದ ಕಡೆಯಲ್ಲಿ ಮಜ್ಜಿಗೆಯ ಅನ್ನ ಇದ್ದೇ ಇರುತ್ತದೆಯಲ್ಲವೆ? ಮಜ್ಜಿಗೆಯಿಲ್ಲದೇ ಊಟಕ್ಕೆ ಮಹತ್ತ್ವವೇ ಇಲ್ಲ. ಮಜ್ಜಿಗೆಯು ಜೀರ್ಣಕಾರಿ, ಅಜೀರ್ಣಹಾರೀ, ತೃಪ್ತಿಕಾರಿಯೂ ಹೌದು. ಊಟದ ಕೊನೆಯಲ್ಲಿ ಮಜ್ಜಿಗೆ ಬೇಕೇ ಬೇಕು.</li>
			<li><strong>ಜಯಂತಃ ಕಸ್ಯ ವೈ ಸುತಃ? ಶಕ್ರಸ್ಯ</strong>—ಜಯಂತನು ಯಾರ ಮಗನು? ಶಕ್ರನ ಮಗ. ದೇವೇಂದ್ರನ ಸುಪುತ್ರನೇ ಜಯಂತ.</li>
			<li><strong>ಕಥಂ ವಿಷ್ಣುಪದಂ ಪ್ರೋಕ್ತಮ್? ದುರ್ಲಭಮ್</strong>—ಮೋಕ್ಷವೆಂಬ ವೈಷ್ಣವ ಪದವು ಹೇಗಿದೆ? ದುರ್ಲಭವಾಗಿದೆ. ಸಾಮಾನ್ಯರಾದ ವಿಷಯಲಂಪಟರಾದ ಪ್ರಾಕೃತಜನಗಳಿಗೆ ಮೋಕ್ಷವು ದುರ್ಲಭವಾಗಿರುತ್ತದೆ. ಚಿತ್ತಶುದ್ಧಿಯಿಲ್ಲದ ಲೌಕಿಕ ಜನಗಳಿಗೆ ಆತ್ಮಜ್ಞಾನವಾಗಲೀ ಮುಕ್ತಿಯಾಗಲೀ ದುರ್ಲಭವೇ ಆಗಿರುತ್ತದೆ.</li>
		</ol>
		<p class="text-center">ಚಿತ್ತಶುದ್ಧಿಯಿಂದ ಮುಕ್ತಿಯನ್ನು ಹೊಂದಬಹುದು.</p>
	</section>
	<section class="level1 numbered" epub:type="chapter" role="doc-chapter" id="id-006.13">
		<h1 class="level1-title" epub:type="title"><span class="date">ಜೂನ್ 13</span><br /><span class="num">165.</span> ಬಡವರಾರೂ ಇಲ್ಲ</h1>
		<p class="shloka">ಅಧೋಽಧಃ ಪಶ್ಯತಃ ಕಸ್ಯ ಮಹಿಮಾ ನೋಪಚೀಯತೇ।<br />ಉಪರ್ಯುಪರಿ ಪಶ್ಯಂತಃ ಸರ್ವ ಏವ ದರಿದ್ರತಿ॥</p>
		<p class="shloka-meaning">ತನ್ನ ಐಶ್ವರ್ಯಕ್ಕಿಂತ ಇನ್ನೂ ಕೆಳಗಿರುವವರನ್ನೇ ನೋಡುತ್ತಿದ್ದರೆ ಯಾವನ ಮಹಿಮೆಯು ತಾನೆ ಹೆಚ್ಚಿನದಾಗದು? ಆದರೆ ತನಗಿಂತಲೂ ಇನ್ನೂ ಮೇಲೆ ಇರುವವರನ್ನೇ ನೋಡುತ್ತಿದ್ದರೆ ಪ್ರತಿಯೊಬ್ಬನೂ ದರಿದ್ರನೇ ಆಗಿಬಿಡುತ್ತಾನೆ.</p>
		<p class="description">ಸಂಪತ್ತು ಮತ್ತು ಬಡತನಗಳು ಸಾಪೇಕ್ಷಿಕ. ತಾನು ಎಷ್ಟೇ ಬಡವನಾಗಿದ್ದರೂ ಶ್ರೀಮಂತನೇ ಆಗಿರುತ್ತಾನೆ. ಇನ್ನು ತಾನು ಎಷ್ಟೇ ಶ್ರೀಮಂತನಾಗಿದ್ದರೂ ಬಡವನೇ ಆಗಿರುತ್ತಾನೆ. ಈ ಪ್ರಪಂಚದಲ್ಲಿ ಯಾವನೊಬ್ಬನೂ ಬಡವನೂ ಅಲ್ಲ, ಶ್ರೀಮಂತನೂ ಅಲ್ಲ. ಅದು ಹೇಗೆಂದರೆ:</p>
		<p class="description">ಒಬ್ಬ ದರಿದ್ರನು ಇದ್ದಾನೆ. ಅವನಿಗೆ ಸ್ವಂತಮನೆ ಇಲ್ಲ, ಹೊಟ್ಟೆತುಂಬ ಊಟವೂ ಇಲ್ಲ, ಹೆಚ್ಚು ಸಂಪಾದನೆಯೂ ಇಲ್ಲ. ಇವನು ನಿಜವಾಗಿಯೂ ದರಿದ್ರನೇ ಆಗಿದ್ದಾನೆ. ಆದರೆ ಇಂಥವನು ತನಗಿಂತಲೂ ಇನ್ನೂ ಬಡವನಾಗಿರುವವನನ್ನು ನೋಡುತ್ತಾ ಇದ್ದರೆ ‘ನಾನೇ ಇವನಿಗಿಂತ ಶ್ರೀಮಂತನು’ ಎಂಬ ಬುದ್ಧಿಯು ಖಂಡಿತವಾಗಿಯೂ ಬಂದುಬಿಡುತ್ತದೆಯಲ್ಲವೆ? ಆಗ ಇವನೇ ನಿಜವಾಗಿಯೂ ಶ್ರೀಮಂತನಾಗಿಬಿಡುತ್ತಾನೆ. ಇದರಿಂದ ಅವನ ಮನಸ್ಸಿಗೆ ನೆಮ್ಮದಿ ತೃಪ್ತಿಗಳು ದೊರಕುತ್ತವೆ.</p>
		<p class="description">ಮತ್ತೊಬ್ಬನು ಶ್ರೀಮಂತನೇ ಆಗಿದ್ದಾನೆ. ಮನೆ, ಕಾರು, ಚಿನ್ನ, ಹಣ ಸಂಪಾದನೆಗಳು ಚೆನ್ನಾಗಿಯೇ ಇವೆ. ಸಾಕಷ್ಟು ಸಂಪತ್ತುಗಳೂ ತುಂಬಿರುತ್ತವೆ. ಆದರೆ ಇವನು ತನಗಿಂತಲೂ ಇನ್ನೂ ಹೆಚ್ಚಿನ ಶ್ರೀಮಂತರನ್ನು ನೋಡುತ್ತಿದ್ದರೆ, ಆಗ ಇವನು ಅವರ ಮುಂದೆ ಬಡವನೇ ಆಗಿಬಿಡುತ್ತಾನಲ್ಲವೆ? ಅದರಿಂದ ಅವನಿಗೆ ಅತೃಪ್ತಿ, ಅಸಂತೋಷ, ದುಃಖಗಳೇ ಉಂಟಾಗುತ್ತವೆ. ತಾನು ಶ್ರೀಮಂತನಾಗಿದ್ದರೂ ತನ್ನ ದುರಾಶೆಯಿಂದ ಈಗ ಬಡವನಾಗಿಬಿಟ್ಟ. ಹೀಗೆ ಬಡತನ ಸಿರಿತನಗಳು ವಸ್ತುನಿಷ್ಠವಾದವುಗಳಲ್ಲ, ಮತ್ತೇನೆಂದರೆ ಅವರವರ ಭಾವನಾನಿಷ್ಠಗಳಾಗಿರುತ್ತವೆ.</p>
		<p class="text-center">ಸಂತೃಪ್ತಿಯೇ ಸಂಪತ್ತು, ದುರಾಶೆಯೇ ಬಡತನ.</p>
	</section>
	<section class="level1 numbered" epub:type="chapter" role="doc-chapter" id="id-006.14">
		<h1 class="level1-title" epub:type="title"><span class="date">ಜೂನ್ 14</span><br /><span class="num">166.</span> ಉಭಯವಿಧ ಗುರುಗಳು</h1>
		<p class="shloka">ಗುರವೋ ಬಹವಃ ಸಂತಿ ಶಿಷ್ಯವಿತ್ತಾಪಹಾರಕಾಃ।<br />ಗುರವೋ ವಿರಲಾಃ ಸಂತಿ ಶಿಷ್ಯಹೃತ್ ತಾಪಹಾರಕಾಃ॥</p>
		<p class="shloka-meaning">ಶಿಷ್ಯರ ಸಂಪತ್ತುಗಳನ್ನು ಅಪಹರಿಸುವಂಥ ಗುರುಗಳು ಅನೇಕರು ಇದ್ದಾರೆ. ಆದರೆ ಶಿಷ್ಯರ ಮನಸ್ಸಿನ ತಾಪಗಳನ್ನು ಪರಿಹರಿಸುವಂಥ ಸದ್ಗುರುಗಳು ಮಾತ್ರ ಅತ್ಯಂತ ವಿರಳ.</p>
		<p class="description">ಗುರು, ಆಚಾರ್ಯ, ದೇಶಿಕ, ಉಪಾಧ್ಯಾಯ, ಎಲ್ಲವೂ ಪರ್ಯಾಯ ಪದಗಳು. ಶಿಷ್ಯರಿಗೆ ಜ್ಞಾನೋಪದೇಶವನ್ನು ಮಾಡಿ ಅವರಲ್ಲಿ ಇರುವ ಅಜ್ಞಾನಾಂಧಕಾರವನ್ನು ದೂರಮಾಡುವ ಮಹಾತ್ಮನೇ ಗುರು. ಸದ್ಗುರುವಿನ ಅನುಗ್ರಹದಿಂದ ಶಿಷ್ಯನು ಈ ಸಂಸಾರಸಾಗರವನ್ನೇ ದಾಟಿಬಿಡಬಲ್ಲ! ಇಂಥ ಗುರುವನ್ನು ಭಗವಂತನೆಂದೇ ತಿಳಿದು ಶಿಷ್ಯರು ಸೇವೆ ಮಾಡಬೇಕು. ಗುರುವಿಗೆ ಸಂಪೂರ್ಣವಾಗಿ ಶರಣಾಗತರಾಗಬೇಕು.</p>
		<p class="description">ಆದರೆ ಆ ಗುರುವೂ ಅನ್ವರ್ಥಗುರುವಾಗಿರಬೇಕಲ್ಲವೆ? ಗುರುಗಳು ಶಿಷ್ಯವಿತ್ತಾಪಹಾರಕರೆಂದೂ ಶಿಷ್ಯಹೃತ್ತಾಪಹಾರಕರೆಂದೂ ಎರಡು ವಿಧವಾಗಿರುತ್ತಾರೆ. ಶಿಷ್ಯರ ವಿತ್ತವನ್ನು ಅಪಹರಿಸುತ್ತಾ ತಾವು ಶ್ರೀಮಂತರಾಗುವ ಗುರುಗಳೇ ಎಲ್ಲ ಕಡೆಗಳಲ್ಲೂ ಇರುತ್ತಾರೆ. ಶಿಷ್ಯರಿಂದ ವಸ್ತ್ರ , ಹಣ, ದಕ್ಷಿಣೆ, ಸಂಪತ್ತುಗಳನ್ನು ತೆಗೆದುಕೊಂಡು ತಾವು ಶ್ರೀಮಂತರಾದರೆ ಇಂಥ ಗುರುಗಳು ಶಿಷ್ಯರಿಗೆ ಏನು ಮಾಡಿದಂತಾಯಿತು? ಇಂಥ ಗುರುಗಳು ಶಿಷ್ಯವಿತ್ತಾಪಹಾರಕರೇ ಆಗಿರುತ್ತಾರೆ.</p>
		<p class="description">ಇನ್ನು ಕೆಲವು ಗುರುಗಳು ಶಿಷ್ಯರಿಗೆ ಜ್ಞಾನೋಪದೇಶವನ್ನು ಮಾಡುತ್ತಾ ಶಿಷ್ಯರ ಮನಸ್ತಾಪವನ್ನು ಕಳೆಯುತ್ತಾರೆ. ಅಜ್ಞಾನದಿಂದ ಉಂಟಾಗಿದ್ದ ದುಃಖವನ್ನು ಜ್ಞಾನದಿಂದಲೇ ಕಳೆದುಕೊಳ್ಳಬೇಕಲ್ಲವೆ? <strong>ಸಂಸಾರದೀರ್ಘರೋಗಸ್ಯ ವಿಚಾರಃ ಪರಮೌಷಧಮ್</strong>. ಆತ್ಮಜ್ಞಾನದ ರಾಜಮಾರ್ಗವನ್ನು ತೋರಿಸುವ ಮಹಾತ್ಮನೇ ಸದ್ಗುರು. ತಾನು ಸ್ವತಃ ವಿಷಯಭೋಗದಿಂದ ವಿರಕ್ತನಾಗಿದ್ದು, ಆತ್ಮನಿಷ್ಠನಾಗಿದ್ದು , ಜನಗಳಿಗೆ ಆತ್ಮತತ್ತ್ವವನ್ನು ಉಪದೇಶಿಸುವಂಥ ತಪಸ್ವಿಯೇ ನಿಜವಾದ ಸದ್ಗುರುವು.</p>
		<p class="text-center">ಶಿಷ್ಯರು ಸದ್ಗುರುಗಳನ್ನೇ ಆಶ್ರಯಿಸಿ ಉದ್ಧಾರವಾಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.15">
		<h1 class="level1-title" epub:type="title"><span class="date">ಜೂನ್ 15</span><br /><span class="num">167.</span> ಮಾತೇ ಮಾಣಿಕ್ಯ!</h1>
		<p class="shloka">ಲಕ್ಷ್ಮೀರ್ವಸತಿ ಜಿಹ್ವಾಗ್ರೇ ಜಿಹ್ವಾಗ್ರೇ ಮಿತ್ರಬಾಂಧವಾಃ।<br />ಜಿಹ್ವಾಗ್ರೇ ಬಂಧನಂ ಪ್ರಾಪ್ತಂ ಜಿಹ್ವಾಗ್ರೇ ಮರಣಂ ಧ್ರುವಮ್॥</p>
		<p class="shloka-meaning">ನಾಲಿಗೆಯ ತುದಿಯಲ್ಲಿ ಲಕ್ಷ್ಮಿಯು ವಾಸವಾಗಿದ್ದಾಳೆ, ನಾಲಿಗೆಯ ತುದಿಯಲ್ಲಿ ಸ್ನೇಹಿತರೂ ಬಂಧುಗಳೂ ಇದ್ದಾರೆ; ನಾಲಿಗೆಯ ತುದಿಯಲ್ಲಿ ಬಂಧನವೂ ಪ್ರಾಪ್ತವಾಗುತ್ತದೆ, ನಾಲಿಗೆಯ ತುದಿಯಲ್ಲಿಯೇ ನಿಶ್ಚಿತವಾಗಿ ಮರಣವೂ ಇರುತ್ತದೆ.</p>
		<p class="description">ನಾಲಿಗೆಯ ತುದಿಯಲ್ಲಿರುವುದು ಮಾತು. ಮಾತೇ ಮುತ್ತು, ಮಾತೇ ಮೃತ್ಯು! ಮಾತನಾಡುವಾಗ ಎಚ್ಚರಿಕೆಯಿರಬೇಕು. ಹಿಂದೂ ಮುಂದೂ ಆಲೋಚಿಸಿ ಮಾತನಾಡಬೇಕು. ಮಾತು ಮೃದುವಾಗಿರಬೇಕು ಹಾಗೂ ಮಧುರವೂ ಆಗಿರಬೇಕು. ಮಾತಿನಿಂದಲೇ ಸ್ವರ್ಗ, ಮಾತಿನಿಂದಲೇ ನರಕ; ಹೇಗೆಂದರೆ: </p>
		<ol>
			<li><strong>ಮಾತಿನಲ್ಲಿ ಲಕ್ಷ್ಮಿ</strong>—ಮೃದುಮಧುರವಾದ ಮಾತಿನಿಂದಲೇ ಸಂಪತ್ತುಗಳು ಲಭಿಸುತ್ತವೆ. ಪ್ರಿಯ ಸುಂದರ ಮಾತುಗಳಿಂದ ಹಣವು ಅವನ ಬಳಿಗೆ ತಾನೇ ತಾನಾಗಿ ಬಂದೂ ಬಂದೂ ಸುರಿಯುತ್ತದೆ.</li>
			<li><strong>ಮಾತಿನಲ್ಲಿ ಮಿತ್ರಬಾಂಧವರು</strong>—ಮೃದುಮಧುರ ಸಿಹಿಮಾತು ಗಳಿಂದ ಎಲ್ಲರೂ ಬಂಧುಗಳಾಗಿ ಬಿಡುತ್ತಾರಲ್ಲವೆ? ಪರದೇಶಗಳಿಗೆ ಹೋದಾಗ ಮಾತೇ ಮನುಷ್ಯರಿಗೆ ಸಂಪತ್ತು. ಪ್ರೀತಿಯ ಮಾತುಗಳಿಂದ ಎಲ್ಲರೂ ಮಿತ್ರರಾಗಿ ಬಾಂಧವರಾಗಿಬಿಡುತ್ತಾರೆ.</li>
			<li><strong>ಮಾತಿನಲ್ಲಿಯೇ ಬಂಧನ</strong>—ತಾನು ಅಪರಾಧಿಯೂ ಆಗಿದ್ದು ನ್ಯಾಯಾಲಯಗಳಲ್ಲಿ ಒರಟುಮಾತನ್ನೂ ಆಡಿದರೆ ಅವನಿಗೆ ಬಂಧನ ಖಂಡಿತ. ರಾಜ ಮಹಾರಾಜರನ್ನೂ ಸರ್ಕಾರದ ಹಿರಿಯ ಅಧಿಕಾರಿಗಳನ್ನೂ ನಿಂದಿಸಿ ಮಾತನಾಡಿದರೆ ಅವನಿಗೆ ಜೈಲುವಾಸ!</li>
			<li><strong>ಮಾತಿನಿಂದ ಮರಣ!</strong>—ಅಧಿಕಾರಿಗಳನ್ನು ಧಿಕ್ಕರಿಸಿ ಒರಟಾಗಿ ಮಾತಾಡಿದರೆ ನ್ಯಾಯಾಲಯವನ್ನೇ ನಿಂದಿಸಿದರೆ ಅಂಥವನಿಗೆ ಮರಣದಂಡನೆಯೂ ಆಗಬಹುದು.</li>
		</ol>
		<p class="text-center">ಮಾತು, ಮೃದುಮಧುರ ಹಿತಮಿತ ಪ್ರಿಯವಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.16">
		<h1 class="level1-title" epub:type="title"><span class="date">ಜೂನ್ 16</span><br /><span class="num">168.</span> ಇವೆರಡೂ ಶತ್ರುಗಳೇ</h1>
		<p class="shloka">ದುಃಖೇ ದುಃಖಾಧಿಕಾನ್ ಪಶ್ಯೇತ್ ಸುಖೇ ಪಶ್ಯೇತ್ ಸುಖಾಧಿಕಾನ್।<br />ಆತ್ಮಾನಂ ಸುಖದುಃಖಾಭ್ಯಾಂ ಶತ್ರುಭ್ಯಾಮಿವ ನಾರ್ಪಯೇತ್॥</p>
		<p class="shloka-meaning">ತನಗೆ ದುಃಖ ಬಂದಾಗ ತನಗಿಂತಲೂ ಹೆಚ್ಚಿನ ದುಃಖಿಗಳನ್ನು ನೋಡಬೇಕು. ತನಗೆ ಸುಖ ಬಂದಾಗ ತನಗಿಂತಲೂ ಹೆಚ್ಚಿನ ಸುಖಿಗಳನ್ನು ನೋಡಿಕೊಳ್ಳಬೇಕು. ತನಗೆ ಸುಖದುಃಖಗಳು ಬಂದಾಗ ಅವುಗಳಿಗೆ ಮಾತ್ರ ತಾನು ಸಿಕ್ಕಿಕೊಳ್ಳಬಾರದು. ಶತ್ರುಗಳಿಂದ ತನ್ನನ್ನು ಕಾಪಾಡಿಕೊಳ್ಳುವಂತೆ ತನ್ನನ್ನು ಸುಖದುಃಖಗಳಿಂದ ಬಿಡಿಸಿಕೊಳ್ಳಬೇಕು.</p>
		<p class="description">ಪ್ರತಿಯೊಬ್ಬ ಮಾನವನಿಗೂ ಈ ಸಂಸಾರಚಕ್ರದಲ್ಲಿ ಸುಖದುಃಖಗಳು ಬಂದೇ ಬರುತ್ತವೆ. ಬಂದೂ ಇದ್ದೂ ಹೋಗುತ್ತಲೇ ಇರುತ್ತದೆ. ಸುಖದುಃಖಗಳು ದ್ವಂದ್ವಾತ್ಮಕ. ಈ ಸಂಸಾರವೆಂಬುದು ದ್ವಂದ್ವಾತ್ಮಕ. ಸುಖ ಬಂದಾಗ ಹಿಗ್ಗುವುದೂ, ದುಃಖ ಬಂದಾಗ ಕುಗ್ಗುವುದೂ ಮನುಷ್ಯನ ಸ್ವಭಾವ. ಈ ಏರುಪೇರುಗಳಿಂದ ತನ್ನನ್ನು ತಾನು ಬಿಡಿಸಿಕೊಳ್ಳುವವನೇ ಬುದ್ಧಿವಂತ. ಅದಕ್ಕೇನು ಉಪಾಯ? ಎಂದರೆ,</p>
		<p class="description">ತನಗೆ ದುಃಖ ಬಂದಾಗ ತನಗಿಂತಲೂ ಹೆಚ್ಚಿನ ದುಃಖಿಗಳನ್ನು ನೋಡಿದಾಗ ತನ್ನ ದುಃಖವು ಸಣ್ಣದೆಂದು ತಿಳಿದಾಗ ತನ್ನ ಆ ದುಃಖವು ಅಲ್ಪವೆಂದು ತೋರಿ ಹಾರಿಹೋಗುತ್ತದೆ. ದುಃಖಾಧಿಕರನ್ನು ನೋಡಿದಾಗ ತನಗೆ ಒಂದು ಧೈರ್ಯವು ಬರುತ್ತದೆ. ಆಗ ತನ್ನ ದುಃಖವು ಮಾಯವಾಗಿಬಿಡುತ್ತದೆ. ಕೆರೆಯನ್ನು ನೋಡಿದಾಗ ಬಾವಿ ಸಣ್ಣದಾಗುತ್ತದೆ, ನದಿಯನ್ನು ನೋಡಿದಾಗ ಕೆರೆ ಸಣ್ಣದಾಗುತ್ತದೆ. ಸಮುದ್ರವನ್ನು ನೋಡಿದಾಗ ನದಿಯೂ ಸಣ್ಣದಾಗುತ್ತದೆಯಲ್ಲವೆ?</p>
		<p class="description">ತನಗೆ ಸುಖವು ಬಂದಾಗ ಹೌಹಾರಿ ಹಿಗ್ಗುವುದು ಸ್ವಭಾವ. ಹಾಗೆ ಹಿಗ್ಗುವುದು ಉಚಿತವಲ್ಲ. ಸುಖದಿಂದ ಉಬ್ಬಬಾರದು. ಇದಕ್ಕೆ ಏನು ಮಾಡಬೇಕು? ಎಂದರೆ ತನಗಿಂತಲೂ ಹೆಚ್ಚಿನ ಸುಖಿಗಳನ್ನು ನೋಡಬೇಕು. ಅವರ ಸುಖದ ಮುಂದೆ ತನ್ನ ಸುಖ ‘ಅಲ್ಪ’ ಎನ್ನುವ ಭಾವನೆಯು ಸಹಜವಾಗಿ ಬರುತ್ತದೆ. ಸುಖದುಃಖಗಳೆರಡೂ ಮಾನವರಿಗೆ ಶತ್ರುಗಳೇ.</p>
		<p class="text-center">ಸುಖದುಃಖಗಳಿಗೆ ಮನುಷ್ಯನು ವಶನಾಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-006.17">
		<h1 class="level1-title" epub:type="title"><span class="date">ಜೂನ್ 17</span><br /><span class="num">169.</span> ಸಾಲವೇ ಶೂಲ!</h1>
		<p class="shloka">ಕುತ್ರ ವಿಷಂ? ದುಷ್ಟಜನೇ<br /> ಕಿಮಿಹಾಶೌಚಂ ಭವೇದ್? ಋಣಂ ನೃಣಾಮ್<strong>।</strong><br />ಕಿಮಭಯಮಿಹ? ವೈರಾಗ್ಯಮ್,<br /> ಭಯಮಪಿ ಕಿಂ? ವಿತ್ತಮೇವ ಸರ್ವೇಷಾಮ್<strong>ಖ್</strong></p>
		<p class="shloka-meaning">ವಿಷವು ಎಲ್ಲಿದೆ? ದುಷ್ಟಜನರಲ್ಲಿ; ಮನುಷ್ಯರಿಗೆ ಈ ಸಂಸಾರದಲ್ಲಿ ಮೈಲಿಗೆ ಯಾವುದು? ಸಾಲ; ಈ ಸಂಸಾರದಲ್ಲಿ ಅಭಯವೆಂಬುದು ಯಾವುದು? ವೈರಾಗ್ಯವು; ಎಲ್ಲ ಮಾನವರಿಗೂ ಭಯವೆಂಬುದು ಯಾವುದು? ಹಣ. ಹಣವೇ ಎಲ್ಲರಿಗೂ ಭಯ.</p>
		<p class="description">ಪ್ರಶ್ನೋತ್ತರ ರೂಪದಿಂದ ಇಲ್ಲಿ ನಾಲ್ಕು ವಿಷಯಗಳನ್ನು ತಿಳಿಸಿದೆ.</p>
		<ol>
			<li><strong>ವಿಷವೆಂಬುದು ಎಲ್ಲಿರುತ್ತದೆ</strong>? ದುಷ್ಟಜನರಲ್ಲಿ.—ನಾಗರ ಹಾವಿನಲ್ಲಿರುವ ವಿಷವು ಅಪಾಯಕಾರಿಯಲ್ಲ. ಹಾವು ಮಾನವರನ್ನು ಕಚ್ಚಿದಾಗ ಮಾತ್ರ ವಿಷವು ಏರುತ್ತದೆ. ಆದರೆ ದುಷ್ಟರ ದರ್ಶನವೇ ವಿಷ. ಆದ್ದರಿಂದ ವಿವೇಕಿಯಾದ ಮನುಷ್ಯನು ಎಂದಿಗೂ ದುಷ್ಟರ ಸಹವಾಸವನ್ನು ಮಾಡಲೇ ಬಾರದು.</li>
			<li><strong>ಮೈಲಿಗೆ ಯಾವುದು</strong>? ಸಾಲ.—ಸಾಲವೆಂಬುದು ಶೂಲವೇ ಸರಿ. ಸಾಲವನ್ನು ತರುವಾಗ ಬ್ರಹ್ಮಾನಂದ, ಸಾಲ ತೀರಿಸದೇ ಹೋದರೆ ದುಃಖ. ಸಾಲಿಗನು ಬಂದು ತನ್ನ ಸಾಲವನ್ನು ತೀರಿಸುವಂತೆ ಒತ್ತಾಯಿ ಸಿದಾಗ ಆಗುವ ಮಾನಸಿಕ ವೇದನೆಯೇ ನಿಜವಾದ ಮೈಲಿಗೆ.</li>
			<li><strong>ಅಭಯವು ಯಾವುದು</strong>? ವೈರಾಗ್ಯ.—ವಿರಾಗತೆಯೇ ವೈರಾಗ್ಯ. ಪತ್ನಿ ಪುತ್ರ ಮಿತ್ರ ಗೃಹಾದಿಗಳಲ್ಲಿ ಇರುವ ರಾಗವೇ ದುಃಖ, ಹಾಗೂ ಭಯ. ವಿರಾಗವೇ ಆನಂದ ಹಾಗೂ ಅಭಯ. ಯಾವುದರಲ್ಲಿಯೂ ಅನುರಾಗವಿಲ್ಲದವನಿಗೆ ಭಯವೆಲ್ಲಿಂದ ಬರಬೇಕು?</li>
			<li><strong>ಭಯ ಯಾವುದು</strong>? ಹಣ.—ಹಣದಿಂದಲೇ ಭಯ. ಹಣದಿಂದಲೇ ದುಃಖ, ಹಣದಿಂದಲೇ ಮಾನಹಾನಿ, ಹಣದಿಂದಲೇ ದ್ವೇಷ. ಹಣದ ವ್ಯಾಮೋಹವನ್ನು ಬಿಟ್ಟವನೇ ನಿತ್ಯಾನಂದಿ ಹಾಗೂ ನಿತ್ಯಸುಖಿ!</li>
		</ol>
		<p class="text-center">ಹಣಕ್ಕೆ ಮಾನವನು ದಾಸನಾಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-006.18">
		<h1 class="level1-title" epub:type="title"><span class="date">ಜೂನ್ 18</span><br /><span class="num">170.</span> ‘ಗುರು’ ಶಬ್ದದ ಸ್ವಾರಸ್ಯ</h1>
		<p class="shloka">‘ಗು’ಕಾರಶ್ಚಾಂಧಕಾರಃ ಸ್ಯಾತ್ ‘ರು’ಕಾರಸ್ತನ್ನಿರೋಧಕಃ।<br />ಅಂಧಕಾರನಿರೋಧಿತ್ವಾತ್ ‘ಗುರು’ರಿತ್ಯಭಿಧೀಯತೇ॥</p>
		<p class="shloka-meaning"><strong>ಗುರು</strong> ಎಂಬ ಪದದಲ್ಲಿ <strong>ಗು</strong>ಕಾರವು ಅಂಧಕಾರವನ್ನು ಸೂಚಿಸುತ್ತದೆ. <strong>ರು</strong>ಕಾರವು ನಿರೋಧವನ್ನು ಸೂಚಿಸುತ್ತದೆ. ಹೀಗಾಗಿ <strong>ಗುರು</strong> ಶಬ್ದಕ್ಕೆ ಅಂಧಕಾರವನ್ನು ನಾಶಮಾಡುವವನು ಎಂದರ್ಥ.</p>
		<p class="description">ಲೌಕಿಕ ವಿದ್ಯೆಯಾಗಲಿ ಅಧ್ಯಾತ್ಮವಿದ್ಯೆಯಾಗಲಿ, ಅದನ್ನು ಕಲಿಸಲು ಒಬ್ಬ ಗುರುವು ಬೇಕೇ ಬೇಕು. ಗುರುವಿಲ್ಲದೆ ಗುರಿಯಿಲ್ಲ. ಗುರುವೇ ಬ್ರಹ್ಮಾ ವಿಷ್ಣು ಮಹೇಶ್ವರ. ಗುರುವೇ ಪರಬ್ರಹ್ಮಸ್ವರೂಪನೂ ಆಗಿರುತ್ತಾನೆ. ಶಿಷ್ಯನಿಗೆ ಗುರುವೇ ತಾಯಿ ತಂದೆ ಬಂಧು ಬಳಗ, ಗುರುವೇ ಸರ್ವಸ್ವ— ಎಂದೆಲ್ಲಾ ವೇದಶಾಸ್ತ್ರಗಳು ಸಾರುತ್ತಿವೆ. ಗುರುಗಳಿಗೆ ನಮಸ್ಕರಿಸಿದರೆ, ಗುರುಕೃಪೆಯಿಂದ ಮಾನವನು ಸಕಲ ಸಂಪತ್ತನ್ನೂ ಹೊಂದುತ್ತಾನೆಂದು ಪುರಾಣಗಳು ಉಪದೇಶಿಸುತ್ತಿವೆ. ಇದೆಲ್ಲವೂ ಸರಿ. ಆದರೆ ಗುರು ಎಂದರೆ ಯಾರು? ಗುರು ಶಬ್ದಕ್ಕೆ ಅರ್ಥವೇನು? ಎನ್ನುವ ಪ್ರಶ್ನೆಗಳಿಗೆ ಈ ಶ್ಲೋಕದಲ್ಲಿ ಉತ್ತರವಿದೆ.</p>
		<p class="description">‘<strong>ಗುರು</strong>’ ಎಂದರೆ ಅಜ್ಞಾನವನ್ನು ನಾಶಮಾಡುವವನು ಎಂದರ್ಥ. ‘<strong>ಗು</strong>’ ಎಂದರೆ ಅಜ್ಞಾನಾಂಧಕಾರ. ಕತ್ತಲೆಯಲ್ಲಿ ಹೋಗುತ್ತಿದ್ದರೆ ಗು, ಗೂ, ಗೂ ಎಂದು ಏನೋ ಕೇಳಿಸಿದಂತಾಗುತ್ತದೆಯಲ್ಲವೆ? ‘<strong>ಗು</strong>’ ಎಂಬುದೇ ಭಯ, ‘<strong>ಗು</strong>’ ಎಂದರೇ ಕತ್ತಲೆ, ‘<strong>ಗು</strong>’ ಎಂದರೇ ಅವಿದ್ಯಾ, ‘<strong>ಗು</strong>’ ಎಂದರೇ ಭ್ರಾಂತಿಜ್ಞಾನ. ಇದೇ ಭಯಕ್ಕೆ ಕಾರಣವಾದದ್ದು.</p>
		<p class="description">‘<strong>ರು</strong>’ ಎಂದರೆ, <strong>ರುಣದ್ಧಿ ಇತಿ ರುಃ</strong>; ನಾಶಮಾಡುವವನು. ರು, ರೂ, ರೂ, ರೂ ಎಂದರೆ ಧೈರ್ಯ, ಅಭಯ, ನಿರ್ಭಯಸ್ವರೂಪ. ಭಯಸ್ವರೂಪವಾದ ಅಜ್ಞಾನಾಂಧಕಾರವನ್ನು ಅಭಯಸ್ವರೂಪನಾಗಿ ನಾಶಮಾಡುವ ಧೀರನೇ <strong>ಗುರು</strong>. ತಾನು ಸ್ವತಃ ಜ್ಞಾನವಂತನಾಗಿ, ವಿದ್ಯಾವಂತ ನಾಗಿ ಶಿಷ್ಯರ ಭ್ರಾಂತಿಜ್ಞಾನವನ್ನು ಹಾಗೂ ದುಃಖಗಳನ್ನು ಆತ್ಮತತ್ತ್ವೋಪ ದೇಶದಿಂದ ನಾಶಮಾಡುವವನೇ ಗುರು.</p>
		<p class="text-center">ಗುರುಗಳು ಅಜ್ಞಾನವನ್ನು ದೂರಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.19">
		<h1 class="level1-title" epub:type="title"><span class="date">ಜೂನ್ 19</span><br /><span class="num">171.</span> ಈ ಆರೂ ಅನಿತ್ಯಗಳೇ</h1>
		<p class="shloka">ಅನಿತ್ಯಂ ಯೌವನಂ ರೂಪಂ ಜೀವಿತಂ ದ್ರವ್ಯಸಂಚಯಃ।<br />ಆರೋಗ್ಯಂ ಪ್ರಿಯಸಂವಾಸಃ ಗೃಧ್ಯೇದೇಷು ನ ಪಂಡಿತಃ॥</p>
		<p class="shloka-meaning">ಯೌವನ, ಸೌಂದರ್ಯ, ಜೀವಿತ, ಧನಸಂಪಾದನೆ, ಆರೋಗ್ಯ ಮತ್ತು ಪ್ರಿಯರೊಡನೆ ಸಂವಾಸ—ಈ ಆರೂ ಅನಿತ್ಯ. ಆದ್ದರಿಂದ ವಿವೇಕಿಯು ಇವುಗಳಿಗಾಗಿ ಹೆಚ್ಚು ಆಶೆಪಡಬಾರದು.</p>
		<p class="description">ಬುದ್ಧಿವಂತನು ಶಾಶ್ವತವಾದ, ನಿತ್ಯವಾದ ವಸ್ತುಗಳನ್ನೇ ಸಂಪಾದಿಸಬೇಕು. ಮತ್ತು ನಿತ್ಯಸಂಪತ್ತುಗಳಿಗಾಗಿ ಆಶೆ ಪಡಬೇಕು. ಅನಿತ್ಯವಸ್ತುಗಳಿಗಾಗಿ ಅತ್ಯಾಶೆ ಪಡಬಾರದು. ಸರಿ, ಆ ಅನಿತ್ಯಪದಾರ್ಥಗಳು ಯಾವುವು? ಎಂದರೆ, ಈ ಕೆಳಗಿನ ಆರು ಪದಾರ್ಥಗಳು:</p>
		<ol>
			<li><strong>ಯೌವನಂ</strong>—ತಾರುಣ್ಯ. ಇದು ಅನಿತ್ಯವಾದದ್ದು. ಯೌವನವು ನಮಗೇ ತಿಳಿಯದಂತೆ ಮುಪ್ಪಿಗೆ ಪದಾರ್ಪಣೆಮಾಡಿಬಿಡುತ್ತದೆ. ವಿಷಯಭೋಗಗಳಲ್ಲಿ ಮುಳುಗಿರುವವನಿಗೆ ತಿಳಿಯದಂತೆಯೇ ಮುದಿತನವು ಹೇಗೋ ಬಂದೇ ಬಿಡುತ್ತದೆ!</li>
			<li><strong>ರೂಪಂ</strong>—ಸೌಂದರ್ಯ. ಶರೀರದ ಸೌಂದರ್ಯವೂ ಬದಲಾವಣೆಯಾಗುತ್ತಾ ಇರುತ್ತದೆ. ಕಾಲ ಕಳೆದಂತೆ ಸೌಂದರ್ಯವು ಕ್ಷೀಣವಾಗುತ್ತದೆಯಲ್ಲವೆ? ಇಪ್ಪತ್ತೈದು ವರ್ಷದ ಯುವಕನಿಗೆ ಇದ್ದ ಸೌಂದರ್ಯವು ಎಪ್ಪತ್ತೈದನೆಯ ವಾರ್ಧಕ್ಯದಲ್ಲಿ ಮಾಯವಾಗಿಬಿಟ್ಟಿರುತ್ತದೆ.</li>
			<li><strong>ಜೀವಿತಂ</strong>—ಬದುಕು. ಯಾವಾಗ ಮರಣ ಬರುತ್ತದೆಯೋ ಗೊತ್ತಿಲ್ಲ. ಅಂತೂ ಪ್ರತಿಯೊಬ್ಬನಿಗೂ ಮರಣವು ಬಂದೇ ಬರುತ್ತದೆ.</li>
			<li><strong>ದ್ರವ್ಯಸಂಚಯಃ</strong>—ಧನಸಂಚಯ. ಹಣವೂ ಅನಿತ್ಯವಾದದ್ದೇ. ಇಂದು ದೊಡ್ಡ ಶ್ರೀಮಂತನಾಗಿದ್ದು, ನಾಳೆ ಭಿಕಾರಿಯಾಗಿಬಿಡಬಹುದು.</li>
			<li><strong>ಆರೋಗ್ಯಂ</strong>—ಆರೋಗ್ಯವೂ ಅಶಾಶ್ವತ. ಯಾವಾಗ ಬೇಕಾದರೂ ಯಾವ ರೋಗ ಬೇಕಾದರೂ ಯಾರಿಗಾದರೂ ಬರಬಹುದು.</li>
			<li><strong>ನೆಂಟರಿಷ್ಟರ ಸಂಬಂಧ</strong>—ನೆಂಟರಿಷ್ಟರ ಜೊತೆಯಲ್ಲಿ ವಾಸವೂ ಅನಿತ್ಯವೇ. ಬಂಧುಬಾಂಧವರೊಂದಿಗೆ ನಂಟೂ ಶಾಶ್ವತವೇನಲ್ಲ.</li>
		</ol>
		<p class="text-center">ಬುದ್ಧಿವಂತನು ಈ ಆರರಲ್ಲೇ ಮುಳುಗಿರಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-006.20">
		<h1 class="level1-title" epub:type="title"><span class="date">ಜೂನ್ 20</span><br /><span class="num">172.</span> ಪಂಚ ‘ಜ’ಕಾರಗಳು ದುರ್ಲಭ</h1>
		<p class="shloka">‘ಜ’ನನೀ ‘ಜ’ನ್ಮಭೂಮಿಶ್ಚ ‘ಜಾ’ಹ್ನವೀ ಚ ‘ಜ’ನಾರ್ದನಃ।<br />‘ಜ’ನಕಃ ಪಂಚಮಶ್ಚೈವ ‘ಜಕಾರಾಃ’ ಪಂಚ ದುರ್ಲಭಾಃ॥</p>
		<p class="shloka-meaning"><strong>ಜ</strong>ನನೀ (ತಾಯಿ), <strong>ಜ</strong>ನ್ಮಭೂಮಿ (ಹುಟ್ಟಿದ ಊರು), <strong>ಜಾ</strong>ಹ್ನವೀ (ಗಂಗಾನದಿ), <strong>ಜ</strong>ನಾರ್ದನ (ಮಹಾವಿಷ್ಣು ) ಮತ್ತು <strong>ಜ</strong>ನಕ (ತಂದೆ)—ಈ ಐದು <strong>ಜ</strong>ಕಾರದ ವಸ್ತುಗಳು ಅತ್ಯಂತ ದುರ್ಲಭ.</p>
		<ol>
			<li><strong>ಜನನೀ</strong>—ತಾಯಿ, ಅಮ್ಮ, ಅಂಬಾ, ಮಾತೃ—ಪರ್ಯಾಯ ಪದಗಳು. ತಾಯಿಯೇ ದೇವರು, ತಾಯಿಯೇ ಮಕ್ಕಳಿಗೆ ಸರ್ವಸ್ವ, ತಾಯಿಗಿಂತ ದೊಡ್ಡ ಸಂಪತ್ತು ಉಂಟೆ? <strong>ನ ಮಾತುಃ ಪರದೈವತಮ್</strong>. ಸಂನ್ಯಾಸಿಗಳೂ ಜನ್ಮಕೊಟ್ಟ ತಮ್ಮ ತಾಯಿಗೆ ನಮಸ್ಕರಿಸಬೇಕು ಎಂದು ಧರ್ಮಶಾಸ್ತ್ರಗಳು ಸಾರುತ್ತಿವೆ.</li>
			<li><strong>ಜನ್ಮಭೂಮಿ</strong>—ಹುಟ್ಟಿದ ಊರು. ಮನುಷ್ಯನು ಎಷ್ಟೇ ಬುದ್ಧಿವಂತನಾಗಿ ಎಲ್ಲೇ ಇದ್ದರೂ ಹುಟ್ಟೂರನ್ನು ಮರೆಯುವಂತೆಯೇ ಇಲ್ಲ. ತನಗೆ ಜನ್ಮವನ್ನು ಕೊಟ್ಟ ಊರು ಹಳ್ಳಿಯಾಗಿರಬಹುದು, ದಿಳ್ಳಿಯಾಗಿರಬಹುದು. ಆದರೆ ಹುಟ್ಟೂರು ಎಂಬುದೇ ವಿಶೇಷ.</li>
			<li><strong>ಜಾಹ್ನವೀ</strong>—ಗಂಗಾನದಿ. ಸ್ವರ್ಗಲೋಕದ ಪರಮಪವಿತ್ರ, ಪರಮಪಾವನ, ಪರಮಮಂಗಳೆಯಾದ ಗಂಗಾನದಿ ಭಗವಂತನ ವಿಭೂತಿ. ಹರಿಹರಬ್ರಹ್ಮರನ್ನೂ ಪವಿತ್ರಗೊಳಿಸಿದ ಪುಣ್ಯನದಿ ಗಂಗಾನದಿ.</li>
			<li><strong>ಜನಾರ್ದನಃ</strong>—ಮಹಾವಿಷ್ಣು. ತನ್ನ ಭಕ್ತರಿಗೆ ಬೇಡಿದ ವರಗಳನ್ನೆಲ್ಲ ಕೊಡುವ ದಯಾಸಾಗರ ಮಹಾವಿಷ್ಣು. ಮೋಕ್ಷವನ್ನೇ ಮುಮುಕ್ಷು ಭಕ್ತರುಗಳಿಗೆ ದಯಪಾಲಿಸುವ ಕರುಣಾಮೂರ್ತಿ ಜನಾರ್ದನ. ದಶಾವತಾರಗಳನ್ನೆತ್ತಿ ಲೋಕಕಂಟಕರಾದ ರಾಕ್ಷಸರನ್ನು ಸಂಹರಿಸಿ ಸತ್ಪುರುಷರನ್ನು ಉದ್ಧಾರಮಾಡಿದ ಧರ್ಮಸ್ವರೂಪಿ, ಮಹಾವಿಷ್ಣು.</li>
			<li><strong>ಜನಕಃ</strong>—ತಂದೆ. ತಂದೆಯ ಸಂಕಲ್ಪದಿಂದಲೇ ಪುತ್ರನ ಜನ್ಮ. ತಂದೆಯೇ ಮಕ್ಕಳಿಗೆ ಆದಿಗುರು. ತಂದೆಯಿಂದಲೇ ಮಕ್ಕಳಿಗೆ ಪ್ರಥಮ ಸಂಸ್ಕಾರ. ತಮ್ಮ ತಂದೆಯನ್ನು ಮಕ್ಕಳೆಲ್ಲರೂ ಗೌರವಿಸಬೇಕು.</li>
		</ol>
		<p class="text-center">ಈ ಐದೂ ‘ಜ’ ಕಾರಗಳನ್ನು ಎಲ್ಲರೂ ಪೂಜಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.21">
		<h1 class="level1-title" epub:type="title"><span class="date">ಜೂನ್ 21</span><br /><span class="num">173.</span> ಇಬ್ಬರಿಗೂ ಎಷ್ಟೊಂದು ಅಂತರಾ!</h1>
		<p class="shloka">ವಿದ್ಯಾ ವಿವಾದಾಯ ಧನಂ ಮದಾಯ<br /> ಶಕ್ತಿಃ ಪರೇಷಾಂ ಪರಿಪೀಡನಾಯ।<br />ಖಲಸ್ಯ, ಸಾಧೋಃ ವಿಪರೀತಮೇತತ್<br /> ಜ್ಞಾನಾಯ ದಾನಾಯ ಚ ರಕ್ಷಣಾಯ॥</p>
		<p class="shloka-meaning">ದುಷ್ಟಮನುಷ್ಯನಲ್ಲಿರುವ ವಿದ್ಯೆಯು ವಿವಾದಕ್ಕಾಗಿಯೂ, ಧನವು ಮದಕ್ಕಾಗಿಯೂ, ಶಕ್ತಿಯು ಇತರರನ್ನು ಪೀಡಿಸುವುದಕ್ಕಾಗಿಯೂ ದುರ್ವಿನಿಯೋಗವಾಗುತ್ತದೆ. ಆದರೆ ಸತ್ಪುರುಷರಲ್ಲಿರುವ ಅದೇ ವಿದ್ಯೆಯು ಜ್ಞಾನಕ್ಕಾಗಿಯೂ, ಧನವು ದಾನಕ್ಕಾಗಿಯೂ ಮತ್ತು ಶಕ್ತಿಯು ಪರರನ್ನು ಕಾಪಾಡುವುದಕ್ಕಾಗಿಯೂ ಸದ್ವಿನಿಯೋಗವಾಗುತ್ತದೆ.</p>
		<p class="description">ಭಗವಂತನು ಪ್ರತಿಯೊಬ್ಬ ಮಾನವನಿಗೂ ಕೆಲವು ವಿಶಿಷ್ಟ ಸಂಪತ್ತುಗಳನ್ನು ಕೊಟ್ಟಿರುತ್ತಾನೆ. ಆ ಸಂಪತ್ತುಗಳನ್ನೆಲ್ಲ ಎಲ್ಲ ಮಾನವರೂ ಒಂದೇ ರೀತಿಯಲ್ಲಿ ವಿನಿಯೋಗಮಾಡುತ್ತಾರೆ ಎನ್ನುವಂತಿಲ್ಲ. ತನ್ನಲ್ಲಿರುವ ಸಂಪತ್ತನ್ನು ಮೂರ್ಖನು ಬಳಸುವ ಕ್ರಮವೇ ಬೇರೆ, ಸಜ್ಜನನು ಉಪಯೋಗಿಸುವ ವೈಖರಿಯೇ ಬೇರೆ. ಇದೋ ಇಲ್ಲಿದೆ ಎರಡಕ್ಕೂ ಉದಾಹರಣೆ:</p>
		<p class="description">ಮೂರ್ಖನೆಂದರೆ ಅವಿವೇಕಿ; ಸಾತ್ತ್ವಿಕ ಸಂಸ್ಕಾರಗಳಿಲ್ಲದ, ಪರೋಪಕಾರಿಯಲ್ಲದ, ಸ್ವಾರ್ಥಿಯಾದ ದುಷ್ಟಮನುಷ್ಯ. ಇವನಲ್ಲಿರುವ ವಿದ್ಯೆಯಿಂದ ಈತನು ಯಾವಾಗಲೂ ಇತರರೊಂದಿಗೆ ವಾದವಿವಾದಗಳನ್ನೇ ಮಾಡುತ್ತಾನೆ. ತನ್ನಲ್ಲಿರುವ ಹಣದಿಂದ ಈತನು ಅಹಂಕಾರದಿಂದ ಮೆರೆಯುತ್ತಾನೆ. ತನ್ನ ಅಧಿಕಾರದ ಬಲದಿಂದ ಇತರರಿಗೆ ತೊಂದರೆಕೊಡುತ್ತಾನೆ. ಇಷ್ಟೇ ಪ್ರಯೋಜನ!</p>
		<p class="description">ಆದರೆ ಅದೇ ಸಂಪತ್ತಿನಿಂದ ಸಾಧುವಾದ ಮನುಷ್ಯನು ಪರೋಪಕಾರವನ್ನೇ ಮಾಡುತ್ತಾನೆ. ತನ್ನಲ್ಲಿರುವ ವಿದ್ಯೆಯಿಂದ ಜ್ಞಾನವನ್ನೂ, ಹಣದಿಂದ ದಾನವನ್ನೂ, ಅಧಿಕಾರದ ಬಲದಿಂದ ರಕ್ಷಣೆಯನ್ನೂ ಮಾಡುತ್ತಾನೆ. ಭಗವಂತನು ನಮಗೆ ಕೊಟ್ಟಿರುವ ವಿಶೇಷ ಸಂಪತ್ತಿನಿಂದ ನಾವುಗಳು ಕೈಲಾದಷ್ಟು ಪರೋಪಕಾರವನ್ನು ಮಾಡಬೇಕು.</p>
		<p class="text-center">ತಮ್ಮ ಸಂಪತ್ತನ್ನು ಸದ್ವಿನಿಯೋಗ ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.22">
		<h1 class="level1-title" epub:type="title"><span class="date">ಜೂನ್ 22</span><br /><span class="num">174.</span> ಒಬ್ಬನೇ ಸಾಕು</h1>
		<p class="shloka">ಏಕೋಽಪಿ ಗುಣವಾನ್ ಪುತ್ರಃ ನಿರ್ಗುಣೈಃ ಕಿಂ ಪ್ರಯೋಜನಮ್?<br />ಏಕಶ್ಚಂದ್ರಸ್ತಮೋ ಹಂತಿ ನಕ್ಷತ್ರೈಃ ಕಿಂ ಪ್ರಯೋಜನಮ್?</p>
		<p class="shloka-meaning">ಸದ್ಗುಣಸಂಪನ್ನನಾದ ಒಬ್ಬನೇ ಮಗನಿದ್ದರೂ ಸಾಕು. ಗುಣಗಳಿಲ್ಲದ ಅನೇಕ ಮಕ್ಕಳಿಂದ ಏನು ಪ್ರಯೋಜನ? ರಾತ್ರಿ ಸಮಯದಲ್ಲಿ ಒಬ್ಬನೇ ಚಂದ್ರನು ಕತ್ತಲೆಯನ್ನು ಕಳೆಯುತ್ತಾನೆಯೇ ಹೊರತು ನಕ್ಷತ್ರಗಳಲ್ಲ. ಸಹಸ್ರಾರು ನಕ್ಷತ್ರಗಳಿದ್ದರೂ ರಾತ್ರಿ ಸಮಯದಲ್ಲಿ ಏನು ಪ್ರಯೋಜನ?</p>
		<p class="description">ಮಕ್ಕಳು ಬೇಕು. ಅದರಲ್ಲೂ ಗಂಡುಮಕ್ಕಳು ಬೇಕೇ ಬೇಕು. ಎಷ್ಟು ಮಕ್ಕಳು ಬೇಕು? ಎನ್ನುವುದಕ್ಕಿಂತಲೂ ಎಂಥ ಮಕ್ಕಳು ಬೇಕು? ಎನ್ನುವುದೇ ಪ್ರಶ್ನೆ. ಪುತ್ರನೆಂದರೆ ಕುಲದೀಪಕನಾದ, ತಾಯಿ ತಂದೆಯರನ್ನು ಗೌರವಿಸುವ ಸತ್ ಪುತ್ರ. ನಯ, ವಿನಯ, ವಿದ್ಯಾ, ಯಶಸ್ಸುಗಳಿಂದ ಕೂಡಿದವನೇ ಸತ್ ಪುತ್ರ. ಹುಟ್ಟಿದ ವಂಶಕ್ಕೂ, ಹುಟ್ಟಿದ ಊರಿಗೂ, ಕೀರ್ತಿಯನ್ನು ತರುವವನೇ ಸತ್ಪುತ್ರ. ಇಂಥ ಒಬ್ಬನೇ ಮಗನಿದ್ದರೂ ಸಾಕು. ಸುಮ್ಮನೆ ನಾಲ್ಕಾರು, ಹತ್ತಾರು ಮಕ್ಕಳಿಂದ ಏನು ಪ್ರಯೋಜನ? ದಶರಥನಿಗೆ ಕೌಸಲ್ಯೆಯಲ್ಲಿ ಒಬ್ಬನೇ ಮಗ, ಶ್ರೀರಾಮಚಂದ್ರ, ಹುಟ್ಟಿದನು. ಅವನಿಂದ ಸೂರ್ಯವಂಶವೇ ಪವಿತ್ರವಾಯಿತಲ್ಲವೆ? ಧೃತರಾಷ್ಟ್ರನಿಗೆ ನೂರು ಮಕ್ಕಳು ಇದ್ದರು! ಏನು ಪ್ರಯೋಜನ? ಯೋಗ್ಯನಾದ ಸತ್ಪುತ್ರನಿಂದಲೇ ಆ ವಂಶಕ್ಕೆ ಕೀರ್ತಿಯು ಬರುತ್ತದೆ.</p>
		<p class="description">ಇದಕ್ಕೊಂದು ಸುಂದರ ದೃಷ್ಟಾಂತ. ರಾತ್ರಿ ಸಮಯದಲ್ಲಿ ಕತ್ತಲೆಯು ಆವರಿಸಿರುತ್ತದೆ. ಸೂರ್ಯನು ಮುಳುಗಿದಮೇಲೆ ಎಲ್ಲೆಲ್ಲೂ ಕತ್ತಲೆಯೇ. ಸೂರ್ಯನ ಕೆಲಸವನ್ನು ಚಂದ್ರನೊಬ್ಬನೇ ಯಥಾಶಕ್ತಿ ಮಾಡುತ್ತಾನಲ್ಲವೆ? ಒಬ್ಬನೇ ಚಂದ್ರನು ಕತ್ತಲೆಯನ್ನು ನಾಶಮಾಡುತ್ತಾನೆಯೇ ಹೊರತು ಸಹಸ್ರಾರು ನಕ್ಷತ್ರಗಳಲ್ಲ. ನಕ್ಷತ್ರಗಳು ಭೂಮಿಯಿಂದ ಅನಂತಾನಂತ ಕೋಟಿ ಮೈಲಿ ದೂರವಿರುವುದರಿಂದ ನಕ್ಷತ್ರಗಳ ಬೆಳಕು ಭೂಮಿಯ ಕತ್ತಲೆಯನ್ನು ಕಳೆಯಲಾರದು. ಭೂಮಿಯ ಕತ್ತಲೆಯನ್ನು ಕಳೆಯುವವನು ಚಂದ್ರನೊಬ್ಬನೇ. ಚಂದ್ರನಂತೆ ಕುಲದೀಪಕನಾದ ಸತ್ಪುತ್ರನೇ ಶ್ರೇಷ್ಠ!</p>
		<p class="text-center">ಮಕ್ಕಳು ಸತ್ಪುತ್ರರಾಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.23">
		<h1 class="level1-title" epub:type="title"><span class="date">ಜೂನ್ 23</span><br /><span class="num">175.</span> ಸತ್ಪುರುಷರಿವರು</h1>
		<p class="shloka">ಪಿಬಂತಿ ನದ್ಯಃ ಸ್ವಯಮೇವ ನಾಂಭಃ<br /> ಸ್ವಯಂ ನ ಖಾದಂತಿ ಫಲಾನಿ ವೃಕ್ಷಾಃ।<br />ಪಯೋಧರೋ ನ ಕ್ವಚಿದತ್ತಿ ಸಸ್ಯಂ<br /> ಪರೋಪಕಾರಾಯ ಸತಾಂ ವಿಭೂತಯಃ॥</p>
		<p class="shloka-meaning">ನದಿಗಳು ತಮ್ಮ ನೀರನ್ನು ತಾವೇ ಕುಡಿಯುವುದಿಲ್ಲ. ಹಣ್ಣಿನ ಮರಗಳು ತಮ್ಮ ಹಣ್ಣುಗಳನ್ನು ತಾವೇ ತಿನ್ನುವುದಿಲ್ಲ. ಮೋಡಗಳು ಗಿಡಮರಗಳನ್ನು ತಾವೇ ತಿನ್ನುವುದಿಲ್ಲ. ಮಹಾತ್ಮರಾದ ಸತ್ಪುರುಷರ ಸಂಪತ್ತುಗಳೆಲ್ಲವೂ ಮತ್ತೊಬ್ಬರಿಗಾಗಿಯೇ ಇರುತ್ತವೆ.</p>
		<p class="description">ಮಹಾತ್ಮರಿಗೂ ದುರಾತ್ಮರಿಗೂ ಭೇದವನ್ನು ಇಲ್ಲಿ ತಿಳಿಸಿದೆ. ಮಹಾತ್ಮರೆಂದರೆ ಮತ್ತೊಬ್ಬರಿಗಾಗಿಯೇ ಬದುಕಿರುವವರು. ದುರಾತ್ಮರೆಂದರೆ ಪರಮಸ್ವಾರ್ಥಿಗಳು. ಇತರರ ಸಂಪತ್ತನ್ನು ನುಂಗುವವರೇ ದುರಾ ತ್ಮರು. ತಮ್ಮ ಸಂಪತ್ತನ್ನೂ ಇತರರಿಗೆ ವಿನಿಯೋಗಮಾಡುವವರೇ ಮಹಾತ್ಮರು. ಇದಕ್ಕೆ ನದಿ, ಮರ, ಮೋಡಗಳ ದೃಷ್ಟಾಂತಗಳನ್ನು ಕೊಟ್ಟಿರುತ್ತದೆ.</p>
		<ol>
			<li><strong>ನದಿಗಳು</strong>—ನದಿಗಳು ಸಮುದ್ರವನ್ನು ಸೇರುವವರೆಗೂ ಒಂದೇ ಸಮನೆ ಬೇಜಾರಿಲ್ಲದೇ ಹರಿಯುತ್ತಲೇ ಇರುತ್ತವೆ. ಸಹಸ್ರಾರು ಮೈಲಿಗಳವರೆಗೂ ಹರಿಯುತ್ತಾ ಹರಿಯುತ್ತಾ ಲಕ್ಷಾಂತರ ಜನಗಳಿಗೆ ನೀರನ್ನು ದಾನಮಾಡುತ್ತಾ ಇರುತ್ತವೆ. ಆದರೆ ಯಾವ ನದಿಯೂ ತಾನು ಮಾತ್ರ ತನ್ನ ಆ ನೀರಿನ ಒಂದು ಹನಿಯನ್ನೂ ಸಹ ಕುಡಿಯುವುದಿಲ್ಲ. ಅಬ್ಬಾ! ಎಂಥ ತ್ಯಾಗವಿದು!</li>
			<li><strong>ವೃಕ್ಷಾಃ</strong>—ಮರಗಳು ಮಧುರವಾದ ಹಣ್ಣುಗಳನ್ನು ಮಾನವರಿಗೆ ಕೊಡುತ್ತವೆ. ಅವು ಮಾತ್ರ ಒಂದು ಹಣ್ಣನ್ನೂ ತಿನ್ನುವುದಿಲ್ಲ. ದಾರಿಹೋಕರು ಯಾರು ಬೇಕಾದರೂ ಆ ಮರಗಳ ಹಣ್ಣುಗಳನ್ನು ತಿನ್ನಬಹುದು. ಮರಗಳಿಗೆ ಯಾರಲ್ಲಿಯೂ ಪಕ್ಷಪಾತವಿರುವುದಿಲ್ಲ.</li>
			<li><strong>ಪಯೋಧರಃ—</strong>ಮೋಡಗಳು ಗಿಡಮರಗಳಿಗಾಗಿ ಸಮೃದ್ಧವಾಗಿ ನೀರನ್ನು ಕೊಡುತ್ತವೆ. ಅವು ಮಾತ್ರ ಯಾವ ಗಿಡವನ್ನೂ ತಿನ್ನುವುದಿಲ್ಲ.</li>
		</ol>
		<p class="text-center">ಮನುಷ್ಯನೂ ಪರೋಪಕಾರಿಯಾಗಿ ಬಾಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.24">
		<h1 class="level1-title" epub:type="title"><span class="date">ಜೂನ್ 24</span><br /><span class="num">176.</span> ಈ ಐದೂ, ‘ನಿಧಾನವಾಗಿ’</h1>
		<p class="shloka">ಶನೈಃ ಪಂಥಾಃ ಶನೈಃ ಕಂಥಾಃ ಶನೈಃ ಪರ್ವತಲಂಘನಮ್।<br />ಶನೈರ್ವಿದ್ಯಾ ಶನೈರ್ವಿತ್ತಂ ಪಂಚೈತಾನಿ ಶನೈಃ ಶನೈಃ॥</p>
		<p class="shloka-meaning">ನಿಧಾನವಾಗಿ ದಾರಿ ಸಾಗಬೇಕು, ನಿಧಾನವಾಗಿ ಭಾರವನ್ನು ಹೊರಬೇಕು, ನಿಧಾನವಾಗಿ ಪರ್ವತಗಳನ್ನು ಏರಬೇಕು. ನಿಧಾನವಾಗಿ ವಿದ್ಯೆಯನ್ನು ಕಲಿಯಬೇಕು, ನಿಧಾನವಾಗಿ ಹಣವನ್ನು ಸಂಪಾದಿಸಬೇಕು.</p>
		<p class="description">ಈ ಐದು ಕೆಲಸಗಳನ್ನು ಮಾನವನು ನಿಧಾನವಾಗಿ ಮಾಡಬೇಕು.</p>
		<ol>
			<li><strong>ಶನೈಃ ಪಂಥಾಃ</strong>—ಕಾಲ್ನಡಿಗೆಯಿಂದ ಒಂದು ಊರಿನಿಂದ ಮತ್ತೊಂದು ಊರಿಗೆ ಹೋಗುವಾಗ, ವೇಗವಾಗಿ ಓಡಿ ಹೋಗಬಾರದು. ನಿಧಾನವಾಗಿ ನಡೆಯಬೇಕು. ನಿಧಾನವಾಗಿ ನಡೆಯುವಾಗ ಆಯಾಸವಾಗುವುದಿಲ್ಲ, ಉತ್ಸಾಹವೂ ಕುಗ್ಗುವುದಿಲ್ಲ.</li>
			<li><strong>ಶನೈಃ ಕಂಥಾಃ</strong>—ಭಾರದ ವಸ್ತುಗಳನ್ನು ಸರ್ ಎಂದು ಎತ್ತಲೇಬಾರದು. ಅಕ್ಕಿಮೂಟೆ, ಸಿಮೆಂಟ್ ಮೂಟೆ, ಕಬ್ಬಿಣದ ವಸ್ತುಗಳು, ಕಲ್ಲುಚಪ್ಪಡಿಗಳನ್ನು ಸೂಕ್ಷ್ಮವಾಗಿ ನಿಧಾನವಾಗಿ ಎತ್ತಬೇಕು. ಗಾಬರಿಯಿಂದ ಎತ್ತುವಾಗ ಸೊಂಟಕ್ಕೆ ತೊಂದರೆಯಾಗಬಹುದು.</li>
			<li><strong>ಶನೈಃ ಪರ್ವತಲಂಘನಮ್</strong>—ಬೆಟ್ಟ ಗುಡ್ಡ ಪರ್ವತಗಳನ್ನಂತೂ ತುಂಬಾ ಜೋಪಾನವಾಗಿ ಹಾಗೂ ನಿಧಾನವಾಗಿ ಹತ್ತಬೇಕು.</li>
			<li><strong>ಶನೈರ್ವಿದ್ಯಾ</strong>—ವೇದ, ಸಂಸ್ಕೃತ, ಗಣಿತ, ಸಂಗೀತ, ವಿಜ್ಞಾನ, ವೈದ್ಯ—ಮುಂತಾದ ವಿದ್ಯೆಗಳನ್ನು ಸಾವಕಾಶವಾಗಿ ನಿಧಾನವಾಗಿಯೇ ಸಂಪಾದಿಸಬೇಕು. ಆತುರ ಆತುರಪಟ್ಟರೆ ಯಾವ ವಿದ್ಯೆಯೂ ಮಾನವನಿಗೆ ದಕ್ಕುವುದಿಲ್ಲ.</li>
			<li><strong>ಶನೈರ್ವಿತ್ತಮ್</strong>—ಹಣವನ್ನಂತೂ ಒಂದೇ ಏಟಿಗೆ ಸಂಪಾದನೆಮಾಡಲೇಬಾರದು. ಲಾಟರಿ ಹಣ ಒಳ್ಳೆಯದಲ್ಲ. ತನ್ನ ಸ್ವಪ್ರಯತ್ನದಿಂದ ತನ್ನ ಶ್ರಮದಿಂದಲೇ ಹಣವನ್ನು ವಿವೇಕಿಯು ನಿಧಾನವಾಗಿ ಸಂಪಾದಿಸಬೇಕು. ದಿಢೀರ್ ಶ್ರೀಮಂತನಾಗುವುದು ಅಪಾಯ!</li>
		</ol>
		<p class="text-center">ಈ ಐದನ್ನೂ ಮಾನವನು ನಿಧಾನವಾಗಿ ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.25">
		<h1 class="level1-title" epub:type="title"><span class="date">ಜೂನ್ 25</span><br /><span class="num">177.</span> ವಿದ್ಯಾಹೀನರು ಶೋಭಿಸುವುದಿಲ್ಲ</h1>
		<p class="shloka">ರೂಪಯೌವನಸಂಪನ್ನಾಃ ವಿಶಾಲಕುಲಸಂಭವಾಃ।<br />ವಿದ್ಯಾಹೀನಾ ನ ಶೋಭಂತೇ ನಿರ್ಗಂಧಾ ಕಿಂಶುಕಾ ಇವ॥</p>
		<p class="shloka-meaning">ರೂಪ ಯೌವನಗಳಿಂದ ಕೂಡಿಕೊಂಡಿದ್ದರೂ, ಶ್ರೇಷ್ಠಕುಲದಲ್ಲಿ ಹುಟ್ಟಿದವರಾಗಿದ್ದರೂ, ವಿದ್ಯಾರಹಿತರಾಗಿಬಿಟ್ಟರೆ ಅಂಥವರು ಸಮಾಜ ದಲ್ಲಿ ಶೋಭಿಸುವುದಿಲ್ಲ. ಗಂಧವಿಲ್ಲದ ಮುತ್ತುಗದ ಹೂವಿನಂತೆ ಅಂಥವರು ಸಮಾಜದಲ್ಲಿ ಶೋಭಿಸುವುದಿಲ್ಲ.</p>
		<p class="description">ಮನುಷ್ಯನಿಗೆ ರೂಪ, ಸೌಂದರ್ಯ, ಸದ್ವಂಶ, ಅಧಿಕಾರ, ವಿದ್ಯಾ —ಎಲ್ಲವೂ ಬೇಕು. ಪ್ರತಿಯೊಂದಕ್ಕೂ ತನ್ನ ತನ್ನ ಸ್ಥಾನಮಾನ, ಅರ್ಹತೆ, ಗೌರವಗಳು ಇದ್ದೇ ಇರುತ್ತವೆ. ಸಮಾಜದಲ್ಲಿ ಒಬ್ಬ ಮನುಷ್ಯನಿಗೆ ಇವೆಲ್ಲವೂ ಸೇರಿಕೊಂಡೇ ಒಂದು ಗೌರವಸ್ಥಾನವನ್ನು ತಂದುಕೊಡುತ್ತವೆ. ಯಾವುದೊಂದೂ ಕಳಪೆಯಲ್ಲ.</p>
		<p class="description">ಆದರೆ ಎಲ್ಲಕ್ಕಿಂತಲೂ ಮುಖ್ಯವಾದದ್ದು ವಿದ್ಯೆ. ಎಲ್ಲಾ ಇತರ ಸಂಪತ್ತುಗಳೂ ಇದ್ದು ವಿದ್ಯೆಯೊಂದಿಲ್ಲವಾದರೆ ಆ ಸಂಪತ್ತುಗಳಿಗೆ ಮೆರುಗು ಬರಲಾರದು. ಒಬ್ಬ ಹುಡುಗನು ರೂಪವಂತನಾಗಿ ಮನ್ಮಥನಂತೆ ಇರಬಹುದು, ಯೌವನದಿಂದ ತುಂಬಿರಲೂಬಹುದು. ಪ್ರಸಿದ್ಧವಾದ ಉತ್ತಮ ವಂಶದಲ್ಲಿ ಜನಿಸಿರಲೂ ಬಹುದು. ಸಾಕಷ್ಟು ಶ್ರೀಮಂತನೂ ಆಗಿರಬಹುದು. ಆದರೆ ಆ ಹುಡುಗನು ವಿದ್ಯಾವಂತನಲ್ಲ, ಅವನೊಬ್ಬ ಅವಿದ್ಯಾ ವಂತ, ದಡ್ಡ—ಎಂದಾಗಿಬಿಟ್ಟರೆ ಅವನಿಗೆ ಯೋಗ್ಯಳಾದ ಕನ್ಯೆಯೂ ಸಿಗುವುದಿಲ್ಲ. ಇನ್ನು ತುಂಬು ವಿದ್ಯಾವಂತನಾಗಿದ್ದರೆ, ಅವನಿಗೆ ವಿಶೇಷವಾದ ರೂಪಾದಿಗಳಿಲ್ಲದಿದ್ದರೂ ಅವನನ್ನು ಸಮಾಜವು ಗೌರವಿಸುತ್ತದೆ.</p>
		<p class="description">ಕಣ್ಣುಗಳಿಗೆ ಕಾಣುವ ಹೊರಗಿನ ರೂಪಸೌಂದರ್ಯಕ್ಕಿಂತಲೂ ಹೊರಗಣ್ಣಿಗೆ ಕಾಣದಂತೆ ಇರುವ ವಿದ್ಯಾ, ಬುದ್ಧಿ, ಮೇಧಾಸಾಮರ್ಥ್ಯಗಳೇ ಮುಖ್ಯ. ಮುತ್ತುಗ ಮರದ ಹೂಗಳು ನೋಡುವುದಕ್ಕೆ ಎಷ್ಟೊಂದು ಸುಂದರ! ರಮಣೀಯ! ಆದರೆ ವಾಸನೆಯೇ ಇಲ್ಲ. ಆದ್ದರಿಂದ ಅದನ್ನು ಯಾರೂ ಪೂಜೆಗಾಗಿ ಉಪಯೋಗಿಸುವುದಿಲ್ಲ.</p>
		<p class="text-center">ಮನುಷ್ಯನು ವಿದ್ಯಾವಂತನಾಗಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.26">
		<h1 class="level1-title" epub:type="title"><span class="date">ಜೂನ್ 26</span><br /><span class="num">178.</span> ಮೂರ್ಖನ ಐದು ಲಕ್ಷಣಗಳು</h1>
		<p class="shloka">ಮೂರ್ಖಸ್ಯ ಪಂಚ ಚಿಹ್ನಾನಿ ಗರ್ವೀ ದುರ್ವಚನೀ ತಥಾ।<br />ಹಠೀ ಚಾಪ್ರಿಯವಾದೀ ಚ ಪರೋಕ್ತಂ ನೈವ ಮನ್ಯತೇ॥</p>
		<p class="shloka-meaning">ಅಹಂಕಾರ, ಒರಟಾದ ಮಾತುಗಳು, ಹಠಮಾರಿ ಸ್ವಭಾವ, ಅಪ್ರಿಯವಾಗಿ ಮಾತನಾಡುವುದು ಮತ್ತು ಗುರುಹಿರಿಯರ ಮಾತನ್ನು ಗೌರವಿಸದಿರುವುದು—ಈ ಐದು, ಮೂರ್ಖನ ಲಕ್ಷಣಗಳು.</p>
		<p class="description">ಮೂರ್ಖ ಹಾಗೂ ಬುದ್ಧಿವಂತ—ಎಂದು ಜನಗಳಲ್ಲಿ ಎರಡೇ ಗುಂಪು. ಬುದ್ಧಿವಂತರು ಯಾರನ್ನೂ ದ್ವೇಷಿಸದೆ, ಎಲ್ಲರಿಗೂ ಸಂತೋಷವನ್ನುಂಟುಮಾಡುತ್ತಾ ತಾವೂ ಆನಂದವಾಗಿರುತ್ತಾರೆ. ಆದರೆ ಮೂರ್ಖರೋ? ತಾವೂ ಶಾಂತವಾಗಿರದೆ, ಇತರರಿಗೂ ಅಶಾಂತಿಯನ್ನು ಉಂಟುಮಾಡುತ್ತಾ ಜೀವಿಸುತ್ತಿರುತ್ತಾರೆ. ಮೂರ್ಖರೆಂದರೆ:</p>
		<ol>
			<li><strong>ಗರ್ವೀ</strong>—ಗರ್ವವುಳ್ಳವನು. ದುರಹಂಕಾರಿಯಾಗಿ ಮೆರೆಯುವವನೇ ಮೂರ್ಖ. ಗುರುಹಿರಿಯರಿಗೆ ಗೌರವವನ್ನಾಗಲೀ ಮಹತ್ತ್ವವನ್ನಾಗಲೀ ತೋರಿಸದೇ ತನ್ನ ಗರ್ವದಿಂದ ಸದಾ ಮೆರೆಯುತ್ತಿರುವವನು.</li>
			<li><strong>ದುರ್ವಚನೀ</strong>—ಕೆಟ್ಟ ಮಾತುಗಳನ್ನೇ ಆಡುವವನು. ಒರಟು ಮಾತನ್ನಾಡುವುದೆಂಬುದು ಮೂರ್ಖನಿಗೆ ಸಹಜ ಗುಣ.</li>
			<li><strong>ಹಠೀ</strong>—ಹಠದ ಸ್ವಭಾವದವನು. ತಾನು ಹೇಳಿದ್ದೇ ಸತ್ಯ, ತಾನು ಹೇಳಿದಂತೆಯೇ ನಡೆಯಬೇಕು—ಎನ್ನುವ ಸ್ವಭಾವದವನು. ಸರಿಯೋ, ತಪ್ಪೋ ವಿಚಾರವಿಲ್ಲದೆ ತನ್ನ ಇಷ್ಟದಂತೆಯೇ ಎಲ್ಲರೂ ನಡೆಯಬೇಕೆನ್ನುವ ಸ್ವಭಾವ.</li>
			<li><strong>ಅಪ್ರಿಯವಾದೀ</strong>—ಅಪ್ರಿಯವಾದ ಮಾತನ್ನೇ ಆಡುವವನು. ಮೂರ್ಖನ ಮಾತೆಂದರೆ ಯಾರಿಗೂ ಪ್ರಿಯವಾಗುವುದಿಲ್ಲ. ಮೃದುಮಧುರವಾದ ಸಂತೋಷದ ಪ್ರಿಯವಾದ ಮಾತುಗಳನ್ನು ಆಡದ ಸ್ವಭಾವದವನೇ ಮೂರ್ಖ.</li>
			<li><strong>ಪರೋಕ್ತಂ ನೈವ ಮನ್ಯತೇ</strong>—ಮತ್ತೊಬ್ಬರ ಎಂದರೆ ಗುರುಹಿರಿಯರ ಮಾತನ್ನು ಎಂದೆಂದೂ ಕೇಳದವನೇ ಮೂರ್ಖ.</li>
		</ol>
		<p class="text-center">ಮನುಷ್ಯನು ಈ ಐದೂ ದೋಷಗಳನ್ನು ಬಿಟ್ಟುಬಿಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.27">
		<h1 class="level1-title" epub:type="title"><span class="date">ಜೂನ್ 27</span><br /><span class="num">179.</span> ಪ್ರಾಜ್ಞನ ಲಕ್ಷಣ</h1>
		<p class="shloka"> ಅಜರಾಮರವತ್ ಪ್ರಾಜ್ಞಃ ವಿದ್ಯಾಮರ್ಥಂ ಚ ಸಾಧಯೇತ್।<br /> ಗೃಹೀತ ಇವ ಕೇಶೇಷು ಮೃತ್ಯುನಾ ಧರ್ಮಮಾಚರೇತ್॥</p>
		<p class="shloka-meaning">ತನಗೆ ಮುಪ್ಪಾಗಲೀ ಮರಣವಾಗಲೀ ಬರುವುದೇ ಇಲ್ಲ ಎಂದು ತಿಳಿದು ಬುದ್ಧಿವಂತನು ವಿದ್ಯೆಯನ್ನೂ ಹಣವನ್ನೂ ಗಳಿಸುತ್ತಿರಬೇಕು. ಆದರೆ ಮೃತ್ಯುವು ತನ್ನ ಹೆಗಲನ್ನೇರಿ ಕೂದಲುಗಳನ್ನು ಹಿಡಿದುಕೊಂಡು ಬಾ ಎಂದು ಜಗ್ಗುತ್ತಿದ್ದಾನೆಯೋ ಎಂದು ಭಾವಿಸಿ ಧರ್ಮಾಚರಣೆಯನ್ನು ಮಾಡಬೇಕು.</p>
		<p class="description">ಮನುಷ್ಯನಿಗೆ ವಿದ್ಯೆಯೂ ಬೇಕು, ಹಣವೂ ಬೇಕೇಬೇಕು. ಸರಿ, ಎಷ್ಟು ವಯಸ್ಸಿನ ವರೆಗೆ ಮನುಷ್ಯನು ವಿದ್ಯೆಯನ್ನೂ ಹಣವನ್ನೂ ಸಂಪಾದನೆ ಮಾಡುತ್ತಾ ಇರಬೇಕು? ಎಂದರೆ ಎಷ್ಟು ಮುದುಕನಾಗಿದ್ದರೂ ಸಂಪಾದನೆ ಮಾಡುತ್ತಲೇ ಇರಬೇಕು. ನನಗೆ ಮುಪ್ಪಾಗಲೀ ಮರಣವಾಗಲೀ ಎಂದೆಂದಿಗೂ ಬರುವುದೇ ಇಲ್ಲ ಎಂದು ಭಾವಿಸುತ್ತಾ ಹಣ ವಿದ್ಯೆಗಳೆರಡನ್ನೂ ಗಳಿಸುತ್ತಿರಬೇಕು. ವಯೋವೃದ್ಧನಾಗಿದ್ದರೂ ನನಗೇನು ಮಹಾ ವಯಸ್ಸಾಗಿದೆ? ಇನ್ನೂ ನನಗೆ ತೊಂಬತ್ತು ವರ್ಷಗಳು ತಾನೆ? ಅಷ್ಟೇ ತಾನೆ?—ಎಂದು ತಿಳಿದು ಸಂಪಾದಿಸುತ್ತಿರಬೇಕು. ವಿದ್ಯಾರ್ಜನೆಗೂ ಧನಾರ್ಜನೆಗೂ ಕೊನೆಯೆಂಬುದೇ ಇರಬಾರದು. ಇದು ಪ್ರಾಜ್ಞನ ಲಕ್ಷಣ. ನಾನು ವೃದ್ಧನಾಗಿಬಿಟ್ಟೆ, ನಾನು ಇನ್ನೇನು ಸಾಯುತ್ತೇನೆ—ಎಂಬ ಭಾವನೆ ಬಂದಿತೆಂದರೆ ಅವನಿಗೆ ವಿದ್ಯೆಯಾಗಲಿ ಧನವಾಗಲಿ ದಕ್ಕುವುದಿಲ್ಲ.</p>
		<p class="description">ಇನ್ನು ಧರ್ಮವನ್ನು ಮಾಡುವಾಗ ಮಾತ್ರ ನನಗೆ ಇನ್ನೇನು ಮರಣವು ಬಂದೇ ಬಿಡುತ್ತದೆ! ಎಂದು ತಿಳಿದು ಇಂದೇ ಧರ್ಮವನ್ನು ಮಾಡಬೇಕು. ದಾನಮಾಡುವುದನ್ನು ನಾಳೆ, ನಾಡಿದ್ದು—ಎಂದು ಮುಂದೂಡಬಾರದು. ಇಂದೇ ದಾನಧರ್ಮಗಳನ್ನು ಸಂತೋಷದಿಂದ ಮಾಡಿಬಿಡಬೇಕು. ಏಕೆಂದರೆ ಯಾವಾಗ? ಎಲ್ಲಿ? ಹೇಗೆ ಮರಣವು ಬರುತ್ತದೆ? ಎಂಬುದನ್ನು ಯಾರೂ ಅರಿಯರು. ನನ್ನ ಜುಟ್ಟನ್ನು ಹಿಡಿದು ಈಗಾಗಲೇ ಮೃತ್ಯುವು ನನ್ನನ್ನು ಎಳೆಯುತ್ತಿದ್ದಾನೆ ಎಂದು ತಿಳಿದು ಇಂದಿನಿಂದಲೇ ಧರ್ಮವನ್ನು ಮಾಡಬೇಕು.</p>
		<p class="text-center">ಧರ್ಮವನ್ನು ಈಗಲೇ ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.28">
		<h1 class="level1-title" epub:type="title"><span class="date">ಜೂನ್ 28</span><br /><span class="num">180.</span> ಕರದರ್ಶನದ ಮಹಿಮೆ</h1>
		<p class="shloka">ಕರಾಗ್ರೇ ವಸತೇ ಲಕ್ಷ್ಮೀಃ ಕರಮಧ್ಯೇ ಸರಸ್ವತೀ।<br />ಕರಮೂಲೇ ಸ್ಥಿತಾ ಗೌರೀ ಪ್ರಭಾತೇ ಕರದರ್ಶನಮ್॥</p>
		<p class="shloka-meaning">ಕರಗಳ ತುದಿಯಲ್ಲಿ ಲಕ್ಷ್ಮಿಯೂ, ಕರಗಳ ಮಧ್ಯದಲ್ಲಿ ಸರಸ್ವತಿಯೂ ಮತ್ತು ಕರಗಳ ಮೂಲದಲ್ಲಿ ಗೌರಿಯೂ ವಾಸಮಾಡುತ್ತಾರೆ. ಆದ್ದರಿಂದ ಬೆಳಗ್ಗೆ ಎದ್ದಕೂಡಲೇ ತನ್ನ ಕರಗಳನ್ನು ನೋಡಬೇಕು.</p>
		<p class="description">ಕರಗಳೆಂದರೆ ಕೈಗಳು. ಬೆಳಗ್ಗೆ ಎದ್ದಕೂಡಲೇ ತನ್ನ ಇಷ್ಟದೇವತೆಯನ್ನೂ ಕುಲದೇವತೆಯನ್ನೂ ಹಾಗೂ ಸದ್ಗುರುಗಳನ್ನೂ ಸ್ಮರಣೆಮಾಡಬೇಕು. ಅನಂತರ ತನ್ನ ಎರಡೂ ಕೈಗಳನ್ನು ತಾನು ನೋಡಬೇಕು. ಏಕೆಂದರೆ ಈ ಕೈಗಳಲ್ಲಿ ಬ್ರಹ್ಮವಿಷ್ಣುಮಹೇಶ್ವರರುಗಳು ತಮ್ಮ ತಮ್ಮ ಪತಿವ್ರತಾಪತ್ನಿಯರೊಂದಿಗೆ ಸದಾ ವಾಸವಾಗಿರುತ್ತಾರೆ ಎಂಬುದು ನಮ್ಮ ಭಾರತೀಯರ ನಂಬಿಕೆ. ಅದು ಹೇಗೆಂದರೆ:</p>
		<ol>
			<li><strong>ಕರಾಗ್ರೇ ವಸತೇ ಲಕ್ಷ್ಮೀಃ</strong>—ಕರಗಳ ಅಗ್ರಭಾಗದಲ್ಲಿ ಲಕ್ಷ್ಮಿಯು ಮಹಾವಿಷ್ಣು ಸಮೇತಳಾಗಿ ವಾಸವಾಗಿರುತ್ತಾಳೆ. ಕರಗಳ ಅಗ್ರ, ತುದಿ ಎಂದರೆ ಬೆಟ್ಟುಗಳು. ನಾವು ಹಣವನ್ನು ಕೊಡುವುದೂ ತೆಗೆದುಕೊಳ್ಳುವುದೂ ಬೆಟ್ಟುಗಳಿಂದಲೇ ಅಲ್ಲವೆ? ನಾಣ್ಯಗಳನ್ನಾಗಲೀ ನಗದು ಕ್ಯಾಷ್ ಹಣವನ್ನಾಗಲೀ ನಾವು ಮುಟ್ಟುವುದು ಕರಗಳ ತುದಿಯಿಂದಲೇ. ಆದ್ದರಿಂದ ಕರಾಗ್ರದಲ್ಲಿ ಲಕ್ಷ್ಮಿಯು ವಾಸಿಸುತ್ತಾಳೆ ಎಂದರ್ಥ.</li>
			<li><strong>ಕರಮಧ್ಯೇ ಸರಸ್ವತೀ</strong>—ಬ್ರಹ್ಮದೇವನ ಸಮೇತಳಾಗಿ ಸರಸ್ವತೀದೇವಿಯು ಕರಗಳ ಮಧ್ಯದಲ್ಲಿ ವಾಸಿಸುತ್ತಾಳೆ. ಕರಮಧ್ಯವೆಂದರೆ ಅಂಗೈನಲ್ಲಿ ; ನಾವು ಪುಸ್ತಕವನ್ನು ಅಂಗೈನಲ್ಲಿ ಇಟ್ಟುಕೊಂಡೇ ಓದುತ್ತೇವಲ್ಲವೆ? ಕರಗಳ ಮಧ್ಯದಲ್ಲಿಯೇ ಸರಸ್ವತಿಯನ್ನು ಭಾವಿಸಬೇಕು.</li>
			<li><strong>ಕರಮೂಲೇ ಸ್ಥಿತಾ ಗೌರೀ</strong>—ಕರಗಳ ಮೂಲದಲ್ಲಿ ಗೌರಿಯು ಪರಮೇಶ್ವರನ ಸಮೇತವಾಗಿ ವಾಸಮಾಡುತ್ತಾಳೆ. ಅಂಗೈನ ಕೆಳಭಾಗವೇ ಕರಮೂಲ. ಇಲ್ಲಿ ಪಾರ್ವತಿಯು ವಾಸಮಾಡುತ್ತಾಳೆ. ಹೀಗೆ ತನ್ನ ಕೈಗಳಲ್ಲಿಯೇ ಲಕ್ಷ್ಮೀ ಸರಸ್ವತೀ ಗೌರಿಯರು ವಾಸಮಾಡುತ್ತಾರೆ.</li>
		</ol>
		<p class="text-center">ಪ್ರಾತಃಕಾಲದಲ್ಲಿ ತನ್ನ ಹಸ್ತಗಳನ್ನು ನೋಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.29">
		<h1 class="level1-title" epub:type="title"><span class="date">ಜೂನ್ 29</span><br /><span class="num">181.</span> ಭಾಗ್ಯಕ್ಕೆ ತಕ್ಕಷ್ಟೇ ಫಲ</h1>
		<p class="shloka"> ನೀಲಕಂಠಂ ಸಮಾಸಾದ್ಯ ವಾಸುಕಿರ್ವಾಯುಭಕ್ಷಣಃ।<br /> ಪ್ರಾಪ್ಯಾಪಿ ಮಹತಾಂ ಸ್ಥಾನಂ ಫಲಂ ಭಾಗ್ಯಾನುಸಾರಿ ತತ್॥</p>
		<p class="shloka-meaning">ನೀಲಕಂಠನನ್ನೇ ಆಶ್ರಯಿಸಿದರೂ ವಾಸುಕಿ ಎಂಬ ನಾಗರಾಜನು ಗಾಳಿಯನ್ನೇ ಆಹಾರವನ್ನಾಗಿ ಸೇವಿಸುತ್ತಾನೆ. ಮಹಾತ್ಮರ ಸಹವಾಸವನ್ನೇ ಪಡೆದರೂ ಅವನಿಗೆ ತನ್ನ ಭಾಗ್ಯಕ್ಕೆ ತಕ್ಕಷ್ಟೇ ಫಲವು ದೊರಕುತ್ತದೆ.</p>
		<p class="description">ಪ್ರತಿಯೊಬ್ಬ ಮನುಷ್ಯನೂ ಶ್ರೀಮಂತನಾಗಬೇಕೆಂದೂ, ವಿದ್ಯಾವಂತನಾಗಬೇಕೆಂದೂ, ಯಶೋವಂತನಾಗಬೇಕೆಂದೂ ಬಯಸುತ್ತಾನೆ. ಆದರೆ ಅವನು ಬಯಸಿದ ಮಾತ್ರಕ್ಕೆ ಅದು ಅವನಿಗೆ ಕೈಗೂಡುವುದಿಲ್ಲ. ಶ್ರೀಮಂತರ ಮನೆಯಲ್ಲಿ ಅಡಿಗೆಭಟ್ಟನಾಗಿದ್ದರೂ ಅವನು ಭಿಕ್ಷಾನ್ನದಿಂದಲೇ ಜೀವಿಸುತ್ತಿರಬಹುದು. ಮಹಾರಾಜರ ಅರಮನೆಯಲ್ಲಿ ಮಹಾರಾಜರಿಗೆ ಅತ್ಯಂತ ಪ್ರಿಯನಾಗಿ ಆಪ್ತನಾಗಿದ್ದರೂ ಅವನು ಮಾತ್ರಾ ದರಿದ್ರನಾಗಿಯೇ ಇರಬಹುದು. ಇದಕ್ಕೆ ವಾಸುಕಿಯ ಉದಾಹರಣೆ:</p>
		<p class="description">ವಾಸುಕಿಯೆಂದರೆ ಸರ್ಪರಾಜ, ನಾಗರಹಾವು. ನೀಲಕಂಠನೆಂದರೆ ಪರಮೇಶ್ವರ, ಸರ್ವಸಂಪತ್ತುಗಳಿಗೂ ಒಡೆಯ. ಪರಮೇಶ್ವರನು ತನ್ನ ಭಕ್ತರಿಗೆ ಧನ, ಕನಕ, ಆರೋಗ್ಯ, ವಾಹನಾದಿ ಸಕಲ ಸಂಪತ್ತನ್ನೂ ಕೊಡುತ್ತಾನೆ. ಸಂಪತ್ತುಗಳಿಗೆಲ್ಲ ಒಡೆಯ ಹಾಗೂ ಪರಮೋದಾರಿ ಶಿವ. ಆದರೆ ವಾಸುಕಿಯು ಪರಮೇಶ್ವರನ ಜೊತೆಯಲ್ಲಿಯೇ ಇದ್ದರೂ ಅವನು ಮಾತ್ರ ವಾಯುಭಕ್ಷಕನು. ಪರಮೇಶ್ವರನನ್ನು ಅಂಟುಕೊಂಡೇ ಆರಾಧನೆ ಮಾಡುತ್ತಿದ್ದರೂ ಸರ್ಪಕ್ಕೆ ಮಾತ್ರ ಯಾವ ವಿಶೇಷವಾದ ಆಹಾರದ ಭಾಗ್ಯವೂ ಇಲ್ಲ. ನಿಜವಾಗಿ ನೋಡಿದರೆ ವಾಸುಕಿಗೆ ಪಂಚಭಕ್ಷ್ಯ ಪರಮಾನ್ನದ ಭೋಜನವೇ ಸಿಗಬೇಕಾಗಿತ್ತು. ಏಕೆಂದರೆ ಇವನು ಪರಮೇಶ್ವರನ ಭಕ್ತನಲ್ಲವೆ? ಆದರೆ ವಾಸುಕಿಗೂ ಅಂಥ ಭಾಗ್ಯವು ಹಾಗೂ ಅದೃಷ್ಟವು ಇರಬೇಕಲ್ಲವೆ? ಮಹಾತ್ಮರ ಸಹವಾಸವನ್ನೇ ಮಾಡಿದರೂ ಅವರಿಂದ ಪೂರ್ಣಾನುಗ್ರಹವನ್ನು ಪಡೆಯುವುದಕ್ಕೂ ಆ ಶಿಷ್ಯನಿಗೂ ಪೂರ್ವಜನ್ಮ ಸುಕೃತವಿರಬೇಕಲ್ಲವೆ? ಭಾಗ್ಯಕ್ಕೆ ತಕ್ಕಷ್ಟೇ ಫಲ!</p>
		<p class="text-center">ತನ್ನ ಯೋಗ್ಯತೆಗನುಗುಣವಾಗಿ ಸಂತೃಪ್ತನಾಗಿರಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-006.30">
		<h1 class="level1-title" epub:type="title"><span class="date">ಜೂನ್ 30</span><br /><span class="num">182.</span> ಶೀಲವೇ ಅಲಂಕಾರ</h1>
		<p class="shloka">ದಾನೇನ ತುಲ್ಯೋ ನಿಧಿರಸ್ತಿ ನಾನ್ಯಃ<br /> ಲೋಭಾಚ್ಚ ನಾನ್ಯೋಽಸ್ತಿ ರಿಪುಃ ಪೃಥಿವ್ಯಾಮ್।<br />ವಿಭೂಷಣಂ ಶೀಲಸಮಂ ನ ಚಾನ್ಯತ್<br /> ಸಂತೋಷತುಲ್ಯಂ ಧನಮಸ್ತಿ ನಾನ್ಯತ್॥</p>
		<p class="shloka-meaning">ಈ ಲೋಕದಲ್ಲಿ ದಾನಕ್ಕೆ ಸಮಾನವಾದ ಬೇರೊಂದು ಸಂಪತ್ತಿಲ್ಲ , ಲೋಭಕ್ಕಿಂತ ಬೇರೆ ಶತ್ರುವೇ ಇಲ್ಲ, ಶೀಲಕ್ಕೆ ಸಮನಾದ ಅಲಂಕಾರವು ಬೇರೊಂದಿಲ್ಲ , ಸಂತೋಷಕ್ಕೆ ಸಮನಾದ ಧನವು ಬೇರೊಂದಿಲ್ಲ.</p>
		<p class="description">ಮನುಷ್ಯನಿಗೆ ಧನ, ಬಂಗಾರ, ನಿವೇಶನ, ಮನೆಗಳು—ಮುಂತಾಗಿ ಅನೇಕ ಸಂಪತ್ತುಗಳು ಇರುತ್ತವೆ. ಈ ನಿಧಿಗಳು ಯಾವುದೂ ಶಾಶ್ವತವಲ್ಲ. ಎಲ್ಲವೂ ಕಾಲಕಳೆದಂತೆ ನಾಶವಾಗುತ್ತಲೇ ಹೋಗುತ್ತವೆ. ಆದ್ದರಿಂದ:</p>
		<ol>
			<li><strong>ದಾನವೇ ನಿಜವಾದ ನಿಧಿ</strong>—ನಿಧಿ ಎಂದರೆ ಡಿಪಾಜಿಟ್. ದಾನವೊಂದೇ ನಿಜವಾದ ನಿಧಿ. ಇದು ಗುಪ್ತವಾದ ನಿಧಿ, ಶ್ರೇಷ್ಠವಾದ ನಿಧಿ. ದಾನವು ದಾತೃವನ್ನು ಸದಾ ಕಾಪಾಡುವ ಅಕ್ಷಯನಿಧಿ.</li>
			<li><strong>ಲೋಭವೇ ಮಹಾಶತ್ರು</strong>—ಲೋಭಿತನಕ್ಕಿಂತ ಬೇರೆ ಶತ್ರುವಿಲ್ಲ. ತನ್ನ ಹಣವನ್ನು ಇತರರಿಗೆ ಕೊಡದಿರುವ ಜಿಪುಣತನವೇ ಲೋಭ. ತಾನೂ ತಿನ್ನದೇ ಇತರರಿಗೂ ಕೊಡದೇ ಹೋದರೆ ಆ ಹಣವು ತಾನಾಗಿಯೇ ನಾಶವಾಗಿ ಬಿಡುತ್ತದೆ.</li>
			<li><strong>ಶೀಲವೇ ಅಲಂಕಾರ</strong>—ಮನುಷ್ಯ ಬಡವನಾಗಿರಬಹುದು, ಶುದ್ಧವಾದ ಶೀಲವುಳ್ಳವನಾಗಿದ್ದರೆ ಅವನಿಗೆ ಬೇರೆ ಅಲಂಕಾರಗಳೇ ಬೇಕಾಗಿಲ್ಲ. ಶೀಲವಿಲ್ಲದ ಮನುಷ್ಯನು ಪಶುಪಕ್ಷಿಗಳಿಗಿಂತಲೂ ಕೀಳು. ಆದ್ದರಿಂದ ಶೀಲವೇ ನಿಜವಾದ ಅಲಂಕಾರವು.</li>
			<li><strong>ಸಂತೋಷವೇ ಸಂಪತ್ತು</strong>—ಸಂತೋಷಕ್ಕಾಗಿ ಹಣ, ವಿದ್ಯಾ, ವಾಹನ, ಬಂಗ್ಲೆ—ಇತ್ಯಾದಿಗಳು. ಸಂತೋಷವಾಗದಿದ್ದರೆ ಅವುಗಳಿಂದೇನು ಪ್ರಯೋಜನ? ಆದ್ದರಿಂದ ಸಂತೋಷವೇ ಸಂಪತ್ತು.</li>
		</ol>
		<p class="text-center">ಯಾವಾಗಲೂ ಸಂತೋಷವಾಗಿರುವುದನ್ನು ಮನುಷ್ಯನು ಅಭ್ಯಾಸಮಾಡಬೇಕು.</p>
	</section>
</body>
</html>
