<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸುಭಾಷಿತ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-007.01">
		<h1 class="level1-title" epub:type="title"><span class="date">ಜುಲೈ 1</span><br /><span class="num">183.</span> ದಂಡಂ ದಶಗುಣಂ ಭವೇತ್</h1>
		<p class="shloka">ವಿಶ್ವಾಮಿತ್ರಾಹಿಪಶುಷು ಕರ್ದಮೇಷು ಜಲೇಷು ಚ।<br/>ಅಂಧೇ ತಮಸಿ ವಾರ್ಧಕ್ಯೇ ದಂಡಂ ದಶಗುಣಂ ಭವೇತ್॥</p>
		<p class="shloka-meaning"><strong>ದಂಡಂ ದಶಗುಣಂ ಭವೇತ್</strong>—ಎಂಬೀ ವಾಕ್ಯವು ಪ್ರಸಿದ್ಧವಾಗಿದೆ; ಆದರೆ ಅನೇಕರಿಗೆ ಇದರ ಪೂರ್ಣಶ್ಲೋಕವಾಗಲೀ, ಸರಿಯಾದ ಅರ್ಥವಾಗಲೀ ತಿಳಿದಿಲ್ಲ. ಇದೋ ಇಲ್ಲಿದೆ, ಅದರ ಪೂರ್ಣ ಅರ್ಥ:</p>
		<p class="description">ವಿ ಶ್ವಾ ಅಮಿತ್ರ ಅಹಿ ಪಶುಷು—ಎಂದು ಶಬ್ದಗಳನ್ನು ಬಿಡಿಸಿಕೊಳ್ಳಬೇಕು. ದಂಡದಿಂದ ಅಂದರೆ ಕೈಯಲ್ಲಿ ಒಂದು ಕೋಲನ್ನು ಹಿಡಿದುಕೊಂಡಿದ್ದರೆ ಅದರಿಂದ ಹತ್ತು ವಿಧವಾದ ಪ್ರಯೋಜನಗಳು ಆಗುತ್ತವೆ:</p>
		<ol>
			<li><strong>ವಿ</strong> ಅಂದರೆ ಪಕ್ಷಿಗಳು. ಹಕ್ಕಿಗಳನ್ನು ಓಡಿಸಲು ಸಹಾಯಕವಾಗುತ್ತದೆ.</li>
			<li><strong>ಶ್ವಾ</strong> ಎಂದರೆ ನಾಯಿ, ಬೆಕ್ಕು, ಕೋತಿ ಮುಂತಾದ ಪ್ರಾಣಿಗಳು. ಇವುಗಳು ಮೈಮೇಲೆ ಎರಗಿ ಬಂದಾಗ ಅವುಗಳನ್ನು ಓಡಿಸಲು ದಂಡದಿಂದ ಸಹಾಯವಾಗುತ್ತದೆ.</li>
			<li><strong>ಅಮಿತ್ರ</strong> ಎಂದರೆ ಕಳ್ಳಕಾಕರನ್ನೂ ರೌಡಿಗಳನ್ನೂ ಶತ್ರುಗಳನ್ನೂ ಕೋಲಿನಿಂದ ಹೊಡೆದೋಡಿಸಬಹುದು.</li>
			<li><strong>ಅಹಿ</strong> ಎಂದರೆ ಹಾವು ಚೇಳು ಮುಂತಾದವುಗಳನ್ನೂ ಓಡಿಸಬಹುದು.</li>
			<li><strong>ಪಶು</strong> ಎಂದರೆ ಹಸು, ಎಮ್ಮೆ, ಆಡು, ಕುರಿ, ಕತ್ತೆ, ಕುದುರೆಗಳನ್ನೂ ದಂಡದಿಂದ ಹೊಡೆದು ಓಡಿಸಬಹುದು.</li>
			<li><strong>ಕರ್ದಮೇಷು</strong> ಎಂದರೆ ಕೆಸರಿನ ಗುಂಡಿ. ಕೋಲಿನ ಸಹಾಯದಿಂದ ಕೆಸರಿನ ಗುಂಡಿಯನ್ನೂ ಸುಲಭವಾಗಿ ದಾಟಬಹುದು.</li>
			<li><strong>ಜಲೇಷು</strong> ಎಂದರೆ ನೀರಿರುವ ರಸ್ತೆಗಳನ್ನೂ ನೀರಿನಿಂದ ತುಂಬಿರುವ ಗುಂಡಿಗಳನ್ನೂ ಸಲೀಸಾಗಿ ದಾಟಬಹುದು.</li>
			<li><strong>ಅಂಧೇ</strong> ಎಂದರೆ ಕುರುಡರಿಗೆ ಎಡವಿಬೀಳದಂತೆ ಸಂಚರಿಸುವುದಕ್ಕೂ ದಂಡವು ಊರುಗೋಲಾಗಿ ಸಹಾಯಕವಾಗುತ್ತದೆ.</li>
			<li><strong>ತಮಸಿ</strong>, ಕತ್ತಲೆಯಲ್ಲಿ ಸಂಚರಿಸಲೂ ಕೋಲು ಸಹಾಯಕವಾಗುತ್ತದೆ.</li>
			<li><strong>ವಾರ್ಧಕ್ಯೇ</strong> ಎಂದರೆ ಮುಪ್ಪಿನಲ್ಲಿ ಕೋಲು ಬೇಕೇಬೇಕಾಗುತ್ತದೆ. ಹೀಗೆ ಒಂದು ದಂಡದಿಂದ ಹತ್ತು ಪ್ರಯೋಜನಗಳಾಗುತ್ತವೆ.</li>
		</ol>
		<p class="text-center">ಮನುಷ್ಯನ ಕೈಯಲ್ಲಿ ಒಂದು ಕೋಲಿದ್ದರೆ ಒಳ್ಳೆಯದು.</p>
	</section>
	<section class="level1 numbered" epub:type="chapter" role="doc-chapter" id="id-007.02">
		<h1 class="level1-title" epub:type="title"><span class="date">ಜುಲೈ 2</span><br /><span class="num">184.</span> ಯೌವನವು ಅಪಾಯ</h1>
		<p class="shloka">ಮರ್ಕಟಸ್ಯ ಸುರಾಪಾನಂ ತಸ್ಯ ವೃಶ್ಚಿಕದಂಶನಮ್।<br/>ತನ್ಮಧ್ಯೇ ಭೂತಸಂಚಾರಃ ಯದ್ವಾ ತದ್ವಾ ಭವಿಷ್ಯತಿ॥</p>
		<p class="shloka-meaning">ಮೊದಲೇ ಅದು ಕೋತಿ, ಅದಕ್ಕೆ ಹೆಂಡ ಬೇರೆ ಕುಡಿಸಿದೆ, ಅದಕ್ಕೆ ಚೇಳು ಬೇರೆ ಕುಟುಕಿದೆ, ಇದರ ಮಧ್ಯೇ ಭೂತಪ್ರೇತ ಪಿಶಾಚಗಳ ಸಂಚಾರವೂ ಆಗುತ್ತಿದೆ. ಹೀಗಿರುವಾಗ ಯದ್ವಾ ತದ್ವಾ ಆಗುತ್ತದೆಯಲ್ಲವೆ?</p>
		<p class="description">ಮನುಷ್ಯನಿಗೆ ಯೌವನ, ಧನ, ಸೌಂದರ್ಯ, ಅಧಿಕಾರ, ಮೂರ್ಖತನ, ಅಹಂಕಾರ—ಇವುಗಳಲ್ಲಿ ಒಂದೊಂದೇ ಇದ್ದರೂ ಆ ಮದದಿಂದ ಅಂಥವನು ಹಾಳಾಗಿ ಹೋಗಿಬಿಡುತ್ತಾನೆ. ಇನ್ನು ಎರಡೂ ಮೂರೂ ನಾಲ್ಕೂ ಒಟ್ಟಿಗೇ ಸೇರಿಕೊಂಡು ಬಿಟ್ಟಿದ್ದರಂತೂ ಅವನ ಜೀವನ ಅಧೋಗತಿ! ಇದಕ್ಕೆ ಇಲ್ಲಿ ಒಂದು ಸುಂದರ ದೃಷ್ಟಾಂತವನ್ನು ಕೊಟ್ಟಿರುತ್ತದೆ.</p>
		<p class="description">ನದಿಯೊಂದನ್ನು ದೋಣಿಯಿಂದ ದಾಟಬೇಕಾಗಿದೆ. ಆ ನದಿಯು ನೀರಿನಿಂದ ತುಂಬೀ ತುಂಬೀ ಜೋರಾಗಿ ಹರಿಯುತ್ತಿದೆ. ಅಲ್ಲೊಂದು ಹಳೇ ದೋಣಿ ಇದೆ. ಅದರಲ್ಲಿ ಹತ್ತು ಹದಿನೈದು ಜನಮಾತ್ರ ಕುಳಿತುಕೊಂಡು ನದಿಯನ್ನು ದಾಟಿ ಹೋಗಬಹುದು. ಆದರೆ ನಲವತ್ತು ಜನಗಳು ತರಾತುರಿಯಿಂದ ದೋಣಿಯಲ್ಲಿ ಕುಳಿತುಕೊಂಡುಬಿಟ್ಟಿರುತ್ತಾರೆ. ಎಲ್ಲರಿಗೂ ಆಚೆ ದಡಕ್ಕೆ ಹೋಗಬೇಕೆಂಬ ಕಾತುರತೆಯಿದೆ. ದೋಣಿಯನ್ನು ಅಂಬಿಗನು ಕಷ್ಟದಿಂದ ನಡೆಸುತ್ತಿದ್ದಾನೆ.</p>
		<p class="description">ಈ ಮಧ್ಯೆ ಒಬ್ಬನು ಒಂದು ಕೋತಿಯನ್ನು ಜೊತೆಯಲ್ಲಿ ತಂದುಬಿಟ್ಟಿದ್ದಾನೆ. ಮೊದಲೇ ಅದು ಕೋತಿ, ಸುಮ್ಮನೆ ಕುಣಿಯುತ್ತದೆ. ಅದಕ್ಕೆ ಹೆಂಡವನ್ನೂ ಕುಡಿಸಿಬಿಟ್ಟಿದ್ದಾನೆ, ಅದಕ್ಕೆ ಒಂದು ಚೇಳೂ ಕುಟುಕಿಬಿಟ್ಟಿದೆ. ಈ ಮಧ್ಯೆ ಭೂತಗಳೂ ಆ ದೋಣಿಯಲ್ಲಿ ಸೇರಿಕೊಂಡಿವೆ. ಇಂಥ ಪರಿಸ್ಥಿತಿಯಲ್ಲಿ ಆ ದೋಣಿಯ ಗತಿ ಏನಾಗುತ್ತದೆ? ಆಗ ಅಂಬಿಗನ ಹಿಡಿತವೂ ತಪ್ಪಿ ಹೋಗುತ್ತದೆಯಲ್ಲವೆ? ಅಂಥ ದೋಣಿಯು ಹಿಗ್ಗಾಮುಗ್ಗಾ ಅಲ್ಲಾಡುತ್ತಾ ಕೊನೆಗೆ ನದಿಯಲ್ಲಿಯೇ ಮುಳುಗಿ ಹೋಗುತ್ತದೆಯಲ್ಲವೆ? ಅವಿವೇಕಿಗಳಾದ ಯುವಕರ ಜೀವನವೂ ಹೀಗಾಗಬಹುದು. ಎಚ್ಚರಿಕೆ!</p>
		<p class="text-center">ಯುವಕರು ವಿವೇಕದಿಂದ ಜೀವನವನ್ನು ನಡೆಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.03">
		<h1 class="level1-title" epub:type="title"><span class="date">ಜುಲೈ 3</span><br /><span class="num">185.</span> ಗುರುನಿಂದಾಶ್ರವಣವು ಪಾಪ</h1>
		<p class="shloka">ಗುರೌ ಯತ್ರ ಪರೀವಾದೋ ನಿಂದಾ ಚಾಪಿ ಪ್ರವರ್ತತೇ।<br/>ಕರ್ಣೌ ತತ್ರ ಪಿಧಾತವ್ಯೌ ಗಂತವ್ಯಂ ವಾ ತತೋಽನ್ಯತಃ॥</p>
		<p class="shloka-meaning">ಯಾವ ಜಾಗದಲ್ಲಿ ಗುರುವಿಗೆ ತಿರಸ್ಕಾರವಾಗಲೀ ಅಪವಾದವಾಗಲೀ ನಿಂದೆಯಾಗಲೀ ನಡೆಯುತ್ತದೆಯೋ ಆ ಜಾಗದಲ್ಲಿ ಶಿಷ್ಯರಾದವರು ಇರಲೇಬಾರದು. ಆ ಜಾಗವನ್ನು ಬಿಟ್ಟು ಬೇರೆ ಕಡೆಗೆ ಹೊರಟುಬಿಡಬೇಕು. ಅಕಸ್ಮಾತ್ ಆ ಜಾಗದಲ್ಲಿಯೇ ಕೂತಿರಬೇಕಾಗಿ ಬಂದರೆ ತಮ್ಮ ಎರಡೂ ಕಿವಿಗಳನ್ನು ಭದ್ರವಾಗಿ ಮುಚ್ಚಿಕೊಂಡಿರಬೇಕು.</p>
		<p class="description">ಈ ಪ್ರಪಂಚದಲ್ಲಿ ಎಲ್ಲರಿಗೂ ನಿಂದಾ, ತಿರಸ್ಕಾರಗಳು ಬಂದೇ ಬರುತ್ತವೆ. ದುಷ್ಟರಿಂದ ನಿಂದಿಸಲ್ಪಡದಿರುವವರೇ ಇಲ್ಲ ಎನ್ನಬಹುದು. ಬರೀ ದೋಷಗಳನ್ನೇ ನೋಡುವುದಕ್ಕೆ ಹೋದರೆ ಸೂರ್ಯ ಚಂದ್ರರಲ್ಲೂ ದೋಷಗಳು ಸಿಗುತ್ತವೆಯಲ್ಲವೆ? ದುಷ್ಟರ ದೃಷ್ಟಿಯೇ ದೋಷದೃಷ್ಟಿ. ಶ್ರೀರಾಮಚಂದ್ರ, ಶ್ರೀಕೃಷ್ಣ ಮುಂತಾದ ಅವತಾರಪುರುಷರೂ ದುಷ್ಟಜನಗಳ ನಿಂದಾ ಅಪವಾದಗಳಿಗೆ ಗುರಿಯಾಗಿದ್ದರಲ್ಲವೆ? ಇನ್ನು ಸಾಮಾನ್ಯ ಮಾನವರ ಪಾಡೇನಾಗಬೇಕು?</p>
		<p class="description">ತಮ್ಮ ಗುರುಗಳೆಂದರೆ ತಮಗೆ ಸರ್ವಸ್ವ. ಗುರುವೇ ಪರಮಾತ್ಮನೆಂಬ ಭಾವನೆಯು ಶಿಷ್ಯರಿಗೆ ಇರಬೇಕಷ್ಟೆ? ಅದರಲ್ಲೂ ತಮಗೆ ಅಧ್ಯಾತ್ಮವಿದ್ಯೆಯನ್ನು ಉಪದೇಶಿಸಿರುವ ಗುರುವೆಂದರೆ ಆತನು ಸದ್ಗುರು. ಅಂಥ ಸದ್ಗುರುಗಳ ಬಗ್ಗೆ ಯಾರಾದರೂ ಅವಿವೇಕಿಗಳು ಏನಾದರೂ ನಿಂದಾತ್ಮಕವಾದ ದೋಷಯುಕ್ತವಾದ ಮಾತುಗಳನ್ನಾಡುತ್ತಿದ್ದರೆ ಆ ಶಿಷ್ಯನು ಅಲ್ಲಿಂದ ಕೂಡಲೇ ಹೊರಟುಬಿಡಬೇಕು. ಗುರುನಿಂದೆಯ ಅಂಥ ಸ್ಥಳದಲ್ಲಿ ಶಿಷ್ಯರು ಒಂದು ಕ್ಷಣವೂ ಕುಳಿತಿರಬಾರದು. ಏಕೆಂದರೆ ಗುರುನಿಂದೆಯನ್ನು ಕೇಳುವುದು ಮಹಾಪಾಪವು. ಒಂದು ವೇಳೆ ಸಭಾಗೌರವಕ್ಕಾಗಿ ಅಥವಾ ಸ್ಥಾನ ಮರ್ಯಾದೆಗಾಗಿ ಅಲ್ಲಿಯೇ ಕುಳಿತಿರಲೇ ಬೇಕಾದರೆ ಎರಡೂ ಕಿವಿಗಳನ್ನು ಮುಚ್ಚಿಕೊಂಡಿರಬೇಕು. ಗುರುನಿಂದೆಯ ಆ ಮಾತುಗಳು ತನ್ನ ಕಿವಿಗಳಿಗೆ ಕೇಳಿಸದಂತೆ ತನ್ನ ಕಿವಿಗಳನ್ನು ಭದ್ರವಾಗಿ ಮುಚ್ಚಿಕೊಳ್ಳಬೇಕು. ಗುರುನಿಂದೆಯ ಶಬ್ದಗಳನ್ನು ಕೇಳುವುದೆಂಬುದು ಅತ್ಯಂತ ಪಾಪವು.</p>
		<p class="text-center">ಗುರುನಿಂದೆಯನ್ನು ಖಂಡಿತವಾಗಿಯೂ ಕೇಳಲೇಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-007.04">
		<h1 class="level1-title" epub:type="title"><span class="date">ಜುಲೈ 4</span><br /><span class="num">186.</span> ಆಶೆಯು ಬ್ರಹ್ಮಕ್ಕಿಂತಲೂ ಬೃಹತ್</h1>
		<p class="shloka">ಗಿರಿರ್ಮಹಾನ್ ಗಿರೇರಬ್ಧಿಃ ಮಹಾನಬ್ಧೇರ್ನಭೋ ಮಹತ್।<br/>ನಭಸೋಽಪಿ ಮಹದ್ ಬ್ರಹ್ಮ ತತೋಽಪ್ಯಾಶಾ ಗರೀಯಸೀ॥</p>
		<p class="shloka-meaning">ಬೆಟ್ಟವು ದೊಡ್ಡದು, ಬೆಟ್ಟಕ್ಕಿಂತ ಸಮುದ್ರವು ದೊಡ್ಡದು, ಸಮುದ್ರಕ್ಕಿಂತಲೂ ಆಕಾಶವು ದೊಡ್ಡದು, ಆಕಾಶಕ್ಕಿಂತಲೂ ಬ್ರಹ್ಮವು ದೊಡ್ಡದು. ಆದರೆ ಬ್ರಹ್ಮಕ್ಕಿಂತಲೂ ಆಶೆಯು ಇನ್ನೂ ದೊಡ್ಡದು.</p>
		<p class="description">ಈ ಪ್ರಪಂಚದಲ್ಲಿ ಪ್ರತಿಯೊಂದಕ್ಕೂ ಇತಿಮಿತಿಗಳು ಇವೆ. ಆದರೆ ಆಶೆಗೆ ಮಾತ್ರ ಪರಿಮಾಣವೇ ಇಲ್ಲ, ಅಳತೆಯೇ ಇಲ್ಲ. ಅದು ಹೇಗೆಂದರೆ:</p>
		<ol>
			<li><strong>ಬೆಟ್ಟ</strong>ವು ತುಂಬಾ ದೊಡ್ಡದು. ಹಿಮಾಲಯ ವಿಂಧ್ಯಪರ್ವತಗಳು ಸಾವಿರಾರು ಮೈಲಿ ಅಗಲವಾಗಿರುವುದರಿಂದ ತುಂಬಾ ದೊಡ್ಡದಾಗಿವೆ.</li>
			<li><strong>ಸಾಗರ</strong>ವು ಪರ್ವತಗಳಿಗಿಂತಲೂ ದೊಡ್ಡದಾಗಿರುತ್ತದೆ. ಭೂಮಿಯಲ್ಲಿ ಸಾಗರದ ಭಾಗವೇ ಜಾಸ್ತಿಯಾಗಿರುತ್ತದೆಯಲ್ಲವೆ? ನೂರಾರು ಪರ್ವತಗಳನ್ನು ಸಾಗರದಲ್ಲಿ ಮುಳುಗಿಸಿದರೂ ಇನ್ನೂ ಸಾಗರದಲ್ಲಿ ಬೇಕಾದಷ್ಟು ಸ್ಥಳವಿರುತ್ತದೆ. ಸಾಗರವು ಅತ್ಯಂತ ದೊಡ್ಡದು.</li>
			<li><strong>ಆಕಾಶ</strong>ವು ಸಾಗರಕ್ಕಿಂತಲೂ ದೊಡ್ಡದು. ಸಾಗರಸಮೇತವಾದ ಭೂಮಿಯು ಭೂಲೋಕಮಾತ್ರ. ಹದಿನಾಲ್ಕು ಲೋಕಗಳೂ ಆಕಾಶದಲ್ಲಿ ತೇಲಾಡುತ್ತಿವೆ. ಸೂರ್ಯ ಚಂದ್ರಾದಿ ಗ್ರಹಗಳೂ, ನಕ್ಷತ್ರಮಂಡಲಗಳೂ ಆಕಾಶದಲ್ಲಿಯೇ ತೇಲಾಡುತ್ತಿವೆಯಲ್ಲವೆ?</li>
			<li><strong>ಪರಬ್ರಹ್ಮ</strong>ವು ಆಕಾಶಕ್ಕಿಂತಲೂ ಮಿಗಿಲಾದದ್ದು. ಆಕಾಶವು ಬ್ರಹ್ಮದ ಕಾರ್ಯ. ಬ್ರಹ್ಮವು ಆಕಾಶಕ್ಕೂ ಕಾರಣವಾಗಿರುತ್ತದೆ. ಆಕಾಶಾದಿ ಸಮಸ್ತ ಪ್ರಪಂಚಕ್ಕೂ ಕಾರಣವಾಗಿರುವ ಬ್ರಹ್ಮವು ಆಕಾಶಕ್ಕಿಂತಲೂ ದೊಡ್ಡದು.</li>
			<li><strong>ಆಶಾ</strong>—ಆಶೆಯು ಪರಬ್ರಹ್ಮಕ್ಕಿಂತಲೂ ದೊಡ್ಡದಾಗಿರುತ್ತದೆ. ಏಕೆಂದರೆ ಬ್ರಹ್ಮಕ್ಕಾದರೂ ಲಕ್ಷಣಗಳನ್ನು ಹೇಳಬಹುದು. ಆದರೆ, ಅಬ್ಬಾ! ಈ ಆಶೆಗೆ ಯಾವ ಲಕ್ಷಣಗಳೂ ಇಲ್ಲ. ಬೇಕು, ಇನ್ನೂ ಬೇಕು, ಅದೂ ಬೇಕು, ಇದೂ ಬೇಕು, ಎಲ್ಲಾ ಬೇಕು, ಇನ್ನೂ ಬೇಕು. ಸಾಕೆಂಬುದೇ ಇಲ್ಲ.</li>
		</ol>
		<p class="text-center">ಆಶೆಯು ಸರ್ವಭಕ್ಷಕ, ಸರ್ವನಾಶಕ, ಸರ್ವಧ್ವಂಸಕ.</p>
	</section>
	<section class="level1 numbered" epub:type="chapter" role="doc-chapter" id="id-007.05">
		<h1 class="level1-title" epub:type="title"><span class="date">ಜುಲೈ 5</span><br /><span class="num">187.</span> ಇವನೇ ನಿಜವಾಗಿ ಹುಟ್ಟಿದವನು</h1>
		<p class="shloka">ಪರಿವರ್ತಿನಿ ಸಂಸಾರೇ ಮೃತಃ ಕೋ ವಾ ನ ಜಾಯತೇ।<br/>ಸ ಜಾತೋ ಯೇನ ಜಾತೇನ ಯಾತಿ ವಂಶಃ ಸಮುನ್ನತಿಮ್॥</p>
		<p class="shloka-meaning">ಚಕ್ರದಂತೆ ಸುತ್ತುತ್ತಿರುವ ಈ ಸಂಸಾರಚಕ್ರದಲ್ಲಿ ಸತ್ತವನು ಯಾವನು ತಾನೆ ಹುಟ್ಟುವುದಿಲ್ಲ? ಸತ್ತವರೆಲ್ಲರೂ ಹುಟ್ಟಿಯೇ ಹುಟ್ಟುತ್ತಾರೆ. ಆದರೆ ಯಾವನು ಹುಟ್ಟುವುದರಿಂದ ವಂಶಕ್ಕೆ ಶೋಭೆಯು ಉಂಟಾಗುತ್ತದೆಯೋ ಅವನೊಬ್ಬನೇ ನಿಜವಾಗಿ ಹುಟ್ಟಿದವನು.</p>
		<p class="description">ಈ ಸಂಸಾರವು ಒಂದು ಚಕ್ರವಿದ್ದಂತೆ. ಹುಟ್ಟುವುದು ಸಾಯುವುದು, ಸಾಯುವುದು ಹುಟ್ಟುವುದು, ಇಷ್ಟೇ ಸಂಸಾರ. ಸುತ್ತುತ್ತಿರುವುದೇ ಚಕ್ರದ ಸ್ವಭಾವ. ಚಕ್ರವೆಂದರೆ ಸುತ್ತುತ್ತಿರುವುದು ಎಂದೇ ಅರ್ಥ. ಇದರಲ್ಲಿ ಆಶ್ಚರ್ಯವೆಂಬುದೇನೂ ಇಲ್ಲ. ಒಂದು ಮಗು ಹುಟ್ಟಿತು ಎಂದರೆ ಹಿಂದೆ ಸತ್ತಿತ್ತು, ಈಗ ಹುಟ್ಟಿದೆ ಎಂದರ್ಥ. ಈಗ ಹುಟ್ಟಿದೆ ಎಂದರೆ ಒಂದು ದಿನ ಸಾಯುತ್ತದೆ ಎಂದರ್ಥ. ಆದ್ದರಿಂದ ಮನುಷ್ಯನಾಗಿ ಗಂಡಾಗಿ ಅಥವಾ ಹೆಣ್ಣಾಗಿ ಹುಟ್ಟಿದ ಮಾತ್ರದಿಂದ ಏನೇನೂ ಆಶ್ಚರ್ಯವಿಲ್ಲ.</p>
		<p class="description">ಆದರೆ ಹುಟ್ಟಿದ ಆ ಮನುಷ್ಯನು ಕುಲದೀಪಕನಾದರೆ ಮಾತ್ರ ಅವನು ನಿಜವಾಗಿ ಹುಟ್ಟಿದಂತೆ, ಹುಟ್ಟಿದ್ದಕ್ಕೆ ಪ್ರಯೋಜನವಾದಂತೆ. ತಾನು ಹುಟ್ಟಿದ ವಂಶಕ್ಕೆ ಆ ಪುತ್ರನು ಶೋಭೆಯನ್ನು ತರಬೇಕು. ‘ಇಂಥವನ ಪವಿತ್ರವಂಶ’ ಎಂದು ಎಲ್ಲರೂ ಅವನ ವಂಶವನ್ನು ಹೆಮ್ಮೆಯಿಂದ ಸ್ತುತಿಸು ವಂತಾಗಬೇಕು. ಶ್ರೀರಾಮಚಂದ್ರನೂ ಹುಟ್ಟಿದ, ರಾವಣಾಸುರನೂ ಹುಟ್ಟಿದ. ಆದರೆ ಎಷ್ಟು ವ್ಯತ್ಯಾಸ! ಶ್ರೀರಾಮಚಂದ್ರನು ಸತ್ಯಧರ್ಮಗಳ ಮೂರ್ತಿಯಾಗಿ ಪಿತೃವಾಕ್ಯಪರಿಪಾಲಕನಾಗಿ ತನ್ನ ವಂಶಕ್ಕೆ ಶೋಭೆಯನ್ನು ತಂದುಕೊಟ್ಟನು; ಆದರೆ ರಾವಣನು ಸೀತೆಯನ್ನು ಅಪಹರಿಸಿ, ಪಾಪಾತ್ಮನಾಗಿ ಕಳಂಕಿತನಾಗಿಬಿಟ್ಟನಲ್ಲವೆ? ಶ್ರೀರಾಮಚಂದ್ರನು ಹುಟ್ಟಿದ್ದರಿಂದ ಸೂರ್ಯವಂಶವೇ ಪವಿತ್ರವಾಗಿಹೋಯಿತು, ರಾವಣೇಶ್ವರನು ಹುಟ್ಟಿದ್ದರಿಂದ ಅವನ ವಂಶವೇ ಸುಟ್ಟು ಬೂದಿಯಾಗಿಹೋಯಿತು! ಹುಟ್ಟುವುದು ಕರ್ಮಾಧೀನ; ಸಚ್ಚಾರಿತ್ರ್ಯಗಳನ್ನು ಸಂಪಾದಿಸಿಕೊಳ್ಳುವುದು ತನ್ನ ಅಧೀನ.</p>
		<p class="text-center">ಮನುಷ್ಯನು ನೀತಿವಂತನಾಗಿ ಶೀಲವಂತನಾಗಿ ಬಾಳಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.06">
		<h1 class="level1-title" epub:type="title"><span class="date">ಜುಲೈ 6</span><br /><span class="num">188.</span> ನಿದ್ರೆಗೆ ಗುಳಿಗೆಗಳಿವು</h1>
		<p class="shloka">ನಿದ್ರಾಸ್ಥಾನಾನಿ ತು ತ್ರೀಣಿ ಪುರಾಣಂ ಪುಸ್ತಕಂ ಜಪಃ।<br/>ಅನಿದ್ರಾಯಾಃ ಪದಂ ತ್ರೀಣಿ ದ್ಯೂತಂ ಮದ್ಯಂ ಸ್ತ್ರಿಯಸ್ತಥಾ॥</p>
		<p class="shloka-meaning">ಪುರಾಣ, ಪುಸ್ತಕ, ಜಪ—ಈ ಮೂರು ವಸ್ತುಗಳು ನಿದ್ರೆ ಬರುವುದಕ್ಕೆ ಕಾರಣಗಳು. ಇನ್ನು ಜೂಜು, ಹೆಂಡ ಮತ್ತು ಹೆಂಗಸು—ಈ ಮೂರು ನಿದ್ರೆಯು ಬಾರದಿರುವುದಕ್ಕೆ ಕಾರಣಗಳು.</p>
		<p class="description">ನಿದ್ರೆಯೆಂಬುದು ಆರೋಗ್ಯಕ್ಕೆ, ಶರೀರದ ಶಕ್ತಿವರ್ಧನೆಗೆ ದೈವದತ್ತವಾದ ವರ. ಸಹಜವಾಗಿ ಚೆನ್ನಾಗಿ ನಿದ್ರೆಯು ಬಂದರೆ ಅವನು ಆರೋಗ್ಯವಂತ ಹಾಗೂ ಅದೃಷ್ಟವಂತ. ಆದರೆ ಅನೇಕರಿಗೆ ಸರಿಯಾಗಿ ನಿದ್ರೆಯೇ ಬರುವುದಿಲ್ಲ. ಅಂಥವರಿಗೂ ಚೆನ್ನಾಗಿ ನಿದ್ರೆ ಬರಬೇಕಾದರೆ ಈ ಮೂರು ಸಹಾಯಕಗಳು. ಈ ಮೂರರಿಂದ ಎಂಥವರಿಗೂ ನಿದ್ರೆಯು ಬರುತ್ತದೆ.</p>
		<ol>
			<li><strong>ಪುರಾಣ</strong>ಗಳನ್ನು ಶ್ರವಣಮಾಡುತ್ತಾ ಇದ್ದರೆ ನಿದ್ರೆ ಗ್ಯಾರಂಟಿ. ಅರ್ಥವಾಗದಿರುವಾಗ ಅದ್ವೈತವೇದಾಂತದ ಶ್ರವಣದಿಂದ ನಿದ್ರಾನುಗ್ರಹ.</li>
			<li><strong>ಪುಸ್ತಕ</strong>—ಪುಸ್ತಕಗಳನ್ನು ಓದುತ್ತಿದ್ದರೆ ನಿದ್ರೆಯು ಬಂದುಬಿಡುತ್ತದೆ. ಇಂದಿನ ವಿದ್ಯಾರ್ಥಿಗಳಿಗಂತೂ ಇದು ಚೆನ್ನಾಗಿ ಅನುಭವದಲ್ಲಿರುತ್ತದೆ.</li>
			<li><strong>ಜಪಾನುಷ್ಠಾನ</strong>—ಬೆಳಗ್ಗೆ ನಾಲ್ಕು ಗಂಟೆಗೆ ಎದ್ದು ಗಾಯತ್ರೀ ಮಂತ್ರದ ಜಪಾನುಷ್ಠಾನಕ್ಕೆ ಅಥವಾ ಬೇರೆ ಮಂತ್ರಗಳ ಜಪಾನುಷ್ಠಾನಕ್ಕೆ ಕೂತರೆ ಅಂಥವರಿಗೆ ನಿದ್ರಾದೇವಿಯು ಬೇಗನೆ ಒಲಿದುಬಿಡುತ್ತಾಳೆ.</li>
		</ol>
		<p class="description">ಇನ್ನು ನಿದ್ರೆ ಬರುತ್ತಿದ್ದರೂ ಅಂಥ ನಿದ್ರೆಯನ್ನು ಈ ಕೆಳಗಿನ ಮೂರು ವಸ್ತುಗಳು ದೂರಮಾಡುತ್ತವೆ:</p>
		<ol>
			<li><strong>ಜೂಜು</strong>—ಜೂಜಿಗೆ ಕೂತುಬಿಟ್ಟರೆ ನಿದ್ರೆಯು ಹಾರಿಹೋಗಿಬಿಡುತ್ತದಂತೆ. ಜೂಜುಗಾರರಿಗೆ ರಾತ್ರಿ ಕಳೆದದ್ದೇ ಗೊತ್ತಾಗುವುದಿಲ್ಲವಂತೆ.</li>
			<li><strong>ಮದ್ಯ</strong>—ಮದ್ಯಪಾನ ಮಾಡುತ್ತಿದ್ದರೆ ಅವರಿಗೆ ನಿದ್ರೆಯು ಬರುವುದಿಲ್ಲ. ವಾಹನ ಚಾಲಕರು ಹೆಂಡ ಕುಡಿದು ರಾತ್ರಿ ಎಚ್ಚರವಾಗಿರುತ್ತಾರೆ.</li>
			<li><strong>ಸ್ತ್ರೀಯರು</strong>—ಸ್ತ್ರೀಸಂಗಮಾಡುವವರಿಗೂ ನಿದ್ರೆಯು ಬರುವುದಿಲ್ಲ.</li>
		</ol>
		<p class="text-center">ವಿವೇಕಿಯು ಯುಕ್ತವಾಗಿ ನಿದ್ರೆಯನ್ನು ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.07">
		<h1 class="level1-title" epub:type="title"><span class="date">ಜುಲೈ 7</span><br /><span class="num">189.</span> ಅಲ್ಪವಾದರೂ ಹೆಚ್ಚಿನದೇ</h1>
		<p class="shloka">ಅಕೃತ್ವಾ ಪರಸಂತಾಪಮ್ ಅಗತ್ವಾ ಖಲನಮ್ರತಾಮ್।<br/>ಅನುಸೃತ್ಯ ಸತಾಂ ಮಾರ್ಗಂ ಯತ್ ಸ್ವಲ್ಪಮಪಿ ತದ್ ಬಹು॥</p>
		<p class="shloka-meaning">ಬೇರೆಯವರಿಗೆ ತೊಂದರೆಯನ್ನು ಕೊಡದೇ, ದುಷ್ಟಜನರಿಗೆ ನಮಸ್ಕಾರವನ್ನು ಹಾಕದೇ, ಸತ್ಪುರುಷರ ಮಾರ್ಗವನ್ನೇ ಅನುಸರಿಸುತ್ತಾ ಮನುಷ್ಯನು ಎಷ್ಟೇ ಹಣವನ್ನು ಸಂಪಾದಿಸಿದರೂ—ಅದು ತುಂಬಾ ಕಡಿಮೆಯೇ ಆಗಿದ್ದರೂ—ಆ ಹಣವೇ ಅಕ್ಷಯವಾದದ್ದು!</p>
		<p class="description">ಮನುಷ್ಯನಿಗೆ ಹಣ ಬೇಕು. ಪ್ರತಿಯೊಬ್ಬನಿಗೂ ತುಂಬಾ ಹಣವೇ ಬೇಕು. ಯಾರಿಗೆ ತಾನೆ ಹಣ ಬೇಡ? ಆದರೆ ಆ ‘ತುಂಬಾ’ ಎಂದರೆ ಅಂಥ ಹಣವು ಹೇಗಿರಬೇಕು? ಹೇಗೆ ಸಂಪಾದಿಸಿ ಬಂದರೆ ಅದು ನಿಜಕ್ಕೂ ‘ತುಂಬಾ’ ಅನಿಸುತ್ತದೆ? ಎಂಬುದನ್ನು ಇಲ್ಲಿ ಮೂರು ವಿಧದಿಂದ ತಿಳಿಸಿರುತ್ತದೆ. ಅದು ಹೇಗೆಂದರೆ:</p>
		<ol>
			<li><strong>ಪರಸಂತಾಪಮ್ ಅಕೃತ್ವಾ</strong>—ಇತರರಿಗೆ ತೊಂದರೆಯನ್ನು ಕೊಡದೇ ಸಂಪಾದನೆ ಮಾಡಬೇಕು. ತನ್ನ ಸಂಪಾದನೆಯಿಂದ ಬೇರೆಯವರಿಗೆ ಹಿಂಸೆಯಾಗಬಾರದು. ಇತರರನ್ನು ಪೀಡಿಸಿ, ಹಿಂಸಿಸಿ, ತಾನು ಸಂಪಾದನೆಮಾಡಿದರೆ ಆ ಹಣವು ಅವನಿಗೆ ವಿಷವಾದೀತು!</li>
			<li><strong>ಖಲನಮ್ರತಾಮ್ ಅಗತ್ವಾ</strong>—ನೀಚರಿಗೆ ನಮಸ್ಕಾರಮಾಡಿ, ದುಷ್ಟ ರನ್ನು ಹೊಗಳಿ, ಅವರನ್ನು ಸಂತೋಷಗೊಳಿಸಿ ಹಣವನ್ನು ಸಂಪಾದಿಸಬಾರದು. ಶ್ರೀಮಂತರಾಗಿದ್ದರೂ ನೀಚರಾಗಿದ್ದರೆ ಅಂಥವರ ಹತ್ತಿರಕ್ಕೆ ಹೋಗಬಾರದು. ರಾಜಕೀಯ ಧುರೀಣರಿಗೆ ಅಡಿಯಾಳಾಗಿ, ಅವರನ್ನು ಕಾಡಿ, ಬೇಡಿ, ಅಂಥವರಿಂದ ಒಂದು ಬಿಡಿಕಾಸನ್ನೂ ತೆಗೆದುಕೊಳ್ಳಲೇಬಾರದು. ಏಕೆಂದರೆ ಆ ಹಣವು ಅನ್ಯಾಯದ ಹಣ!</li>
			<li><strong>ಸತಾಂ ಮಾರ್ಗಮ್ ಅನುಸೃತ್ಯ</strong>—ಸತ್ ಪುರುಷರ ಸನ್ಮಾರ್ಗದಲ್ಲಿ ನಡೆಯುತ್ತಾ , ಸತ್ಯ ನ್ಯಾಯಧರ್ಮಗಳಿಂದಲೇ ಧನವನ್ನು ಸಂಪಾದಿಸಬೇಕು. ಹೀಗೆ ಸಂಪಾದಿಸಿದ ಹಣವು ಕೋಟಿಗಟ್ಟಲೆ ಆಗುವುದೇ ಇಲ್ಲ. ಆದರೂ ಪರವಾಗಿಲ್ಲ; ಅಲ್ಪವಾದರೂ ಇದು ಮಹತ್ತಾದ ಹಣ.</li>
		</ol>
		<p class="text-center">ನ್ಯಾಯಮಾರ್ಗದಿಂದಲೇ ಹಣವನ್ನು ಸಂಪಾದಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.08">
		<h1 class="level1-title" epub:type="title"><span class="date">ಜುಲೈ 8</span><br /><span class="num">190.</span> ಮನಸ್ಸಿಟ್ಟೇ ಮಾಡಬೇಕು</h1>
		<p class="shloka">ದೃಷ್ಟಿಪೂತಂ ನ್ಯಸೇತ್ ಪಾದಂ ವಸ್ತ್ರಪೂತಂ ಜಲಂ ಪಿಬೇತ್।<br/>ಸತ್ಯಪೂತಾಂ ವದೇದ್ವಾಣೀಂ ಮನಃಪೂತಂ ಸಮಾಚರೇತ್॥</p>
		<p class="shloka-meaning">ಕಣ್ಣುಬಿಟ್ಟು ನೋಡಿಕೊಂಡೇ ಮುಂದಕ್ಕೆ ಹೆಜ್ಜೆಯನ್ನು ಇಡಬೇಕು, ಬಟ್ಟೆಯಿಂದ ಸೋಸಿಯೇ ನೀರನ್ನು ಕುಡಿಯಬೇಕು, ಸತ್ಯವೆಂದು ತಿಳಿದಮೇಲೆಯೇ ಮಾತನ್ನು ಆಡಬೇಕು, ಮನಸ್ಸಿಗೆ ಸರಿ ಎಂದು ತೋರಿದಮೇಲೆಯೇ ಮನಃಪೂರ್ವಕವಾಗಿ ಕೆಲಸ ಮಾಡಬೇಕು.</p>
		<p class="description">ದಿನನಿತ್ಯದ ಕೆಲಸ ಕಾರ್ಯಗಳನ್ನು ಮಾಡುವ ಸರಿಯಾದ ಕ್ರಮವನ್ನೂ ಕಲೆಯನ್ನೂ ಇಲ್ಲಿ ತಿಳಿಸಿದೆ. ಅವು ನಾಲ್ಕು:</p>
		<ol>
			<li><strong>ನಡಿಗೆ</strong>—ಮನುಷ್ಯನು ಸಹಜವಾಗಿ ಓಡಾಡುತ್ತಾನಲ್ಲವೆ? ಇವನಿಗೆ ಓಡಾಡುವುದನ್ನೇನೂ ಯಾರೂ ಕಲಿಸಬೇಕಾಗಿಲ್ಲ ಹಾಗೂ ಹೇಳಬೇಕಾಗಿಲ್ಲ. ಆದರೆ ಹೇಗೆ ಓಡಾಡಬೇಕು? ಎನ್ನುವುದನ್ನು ಇಲ್ಲಿ ತಿಳಿಸಿದೆ. ಕಣ್ಣುಬಿಟ್ಟು ರಸ್ತೆಗಳನ್ನು ನೋಡಿಕೊಂಡೇ ಓಡಾಡಬೇಕು. ರಸ್ತೆಗಳಲ್ಲಿ ಕ್ರಿಮಿಕೀಟಾದಿಗಳಿರಬಹುದು, ಕಲ್ಲು ಮುಳ್ಳುಗಳಿರಬಹುದು, ಹಳ್ಳಕೊಳ್ಳಗಳೂ ಇರಬಹುದು, ಎಣ್ಣೆನೀರೂ ಬಿದ್ದಿರಬಹುದು. ಆದ್ದರಿಂದ ಅಪಾಯವಾಗದಂತೆ ಕಣ್ಣುಗಳನ್ನು ಅರಳಿಸಿ ಸರಿಯಾಗಿ ನೋಡಿಕೊಂಡೇ ಕಾಲುಗಳನ್ನು ಇಡಬೇಕು.</li>
			<li><strong>ನೀರು</strong>—ಶೋಧಿಸಿಯೇ ನೀರನ್ನು ಕುಡಿಯಬೇಕು. ಬಟ್ಟೆಯಿಂದ ಸೋಸಿದ ನಂತರವೇ ಜಲಪಾನವನ್ನು ಮಾಡುವುದು ಆರೋಗ್ಯಕರ. ಬಟ್ಟೆಯಿಂದ ನೀರನ್ನು ಸೋಸಿದಾಗ ಕ್ರಿಮಿ, ಕೊಳೆಗಳೆಲ್ಲ ದೂರವಾಗಿ ನೀರು ಶುದ್ಧವಾಗುತ್ತದೆ.</li>
			<li><strong>ಮಾತು</strong>—ಸತ್ಯವಾದ ಮಾತನ್ನೇ ಆಡಬೇಕು. ಮಾತನಾಡುವುದಕ್ಕಿಂತ ಮುಂಚೆ ‘ನನ್ನ ಈ ಮಾತು ಸತ್ಯವೇ?’ ಎಂದು ವಿಚಾರಮಾಡಿ ಅನಂತರ ಮಾತನಾಡಬೇಕು.</li>
			<li><strong>ಕ್ರಿಯೆ</strong>—ಮನಃಪೂರ್ವಕವಾಗಿಯೇ ಕರ್ಮಗಳನ್ನು ಮಾಡಬೇಕು. ಮನಸ್ಸಿಗೆ ಸರಿಯಲ್ಲ ಎಂದು ತೋರಿದ್ದನ್ನು ಮಾಡಲೇಬಾರದು.</li>
		</ol>
		<p class="text-center">ಮಾನವನು ನ್ಯಾಯವಾದದ್ದನ್ನೇ ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.09">
		<h1 class="level1-title" epub:type="title"><span class="date">ಜುಲೈ 9</span><br /><span class="num">191.</span> ದಾನಿಯು ದುರ್ಲಭ</h1>
		<p class="shloka">ಶತೇಷು ಜಾಯತೇ ಶೂರಃ ಸಹಸ್ರೇಷು ಚ ಪಂಡಿತಃ।<br/>ವಕ್ತಾ ದಶಸಹಸ್ರೇಷು ದಾತಾ ಭವತಿ ವಾ ನ ವಾ॥</p>
		<p class="shloka-meaning">ನೂರು ಜನಗಳಲ್ಲಿ ಒಬ್ಬನು ಶೂರನು ಸಿಕ್ಕಬಹುದು, ಸಹಸ್ರ ಜನರಲ್ಲಿ ಒಬ್ಬನು ಪಂಡಿತನಾಗಿರಬಹುದು, ಹತ್ತುಸಹಸ್ರ ಮಾನವರಲ್ಲಿ ಒಬ್ಬನು ಉಪನ್ಯಾಸ ಪಟುವಾಗಿರಬಹುದು. ಆದರೆ ಹತ್ತು ಸಹಸ್ರಜನಗಳಲ್ಲೂ ದಾನಿಯು ಮಾತ್ರ ಒಬ್ಬನಾದರೂ ಇರುತ್ತಾನೆಯೋ ಇರುವುದಿಲ್ಲವೋ!</p>
		<p class="description">ದಾನವೆಂಬುದು ತುಂಬಾ ಕಷ್ಟವಾದ ತಪಸ್ಸು. ತಾನು ರಕ್ತಸುರಿಸಿ, ಬೆವರು ಹರಿಸಿ, ಕಷ್ಟಪಟ್ಟು ನ್ಯಾಯದಿಂದ ಸಂಪಾದಿಸಿದ ಹಣವನ್ನು ಪ್ರೀತಿಯಿಂದ, ಸಂತೋಷದಿಂದ, ಪ್ರತ್ಯುಪಕಾರದ ಪ್ರತೀಕ್ಷೆಯಿಲ್ಲದೆ ಯೋಗ್ಯರಿಗೆ ಕೊಡುವುದೇ ದಾನ. ಇದನ್ನು ವ್ರತದಂತೆ ಸಂತೋಷದಿಂದ ಮಾಡುವ ಧರ್ಮಾತ್ಮನೇ ‘ದಾತಾ’ ಎನಿಸಿಕೊಳ್ಳುತ್ತಾನೆ. ಇಂಥ ದಾತೃವು ಈ ಲೋಕದಲ್ಲಿ ದೊರಕುವುದು ಅತಿ ವಿರಳ. ಏಕೆಂದರೆ:</p>
		<ol>
			<li><strong>ಶತೇಷು ಶೂರಃ</strong>—ನೂರರಲ್ಲಿ ಒಬ್ಬ ಶೂರನು ಇರಬಹುದು. ರಾಷ್ಟ್ರವನ್ನು ಕಾಪಾಡುವ, ದೇಶಕ್ಕಾಗಿ ಪ್ರಾಣಾರ್ಪಣೆಯನ್ನಾದರೂ ಮಾಡುವ ಶೂರನೂ ದುರ್ಲಭವೇ. ಆದರೂ ಹುಡುಕಿದರೆ ನೂರಕ್ಕೆ ಒಬ್ಬನಾದರೂ ಸಿಗುತ್ತಾನೆ.</li>
			<li><strong>ಸಹಸ್ರೇಷು ಪಂಡಿತಃ</strong>—ಸಾವಿರ ಮಂದಿಗಳಲ್ಲಿ ಒಬ್ಬ ಪಂಡಿತನು ಇರಬಹುದು. ಪಂಡಿತನೆಂದರೆ ವಿಷಯಗಳನ್ನೆಲ್ಲ ಚೆನ್ನಾಗಿ ಅರಿತ ವಿದ್ವಾಂಸ. ಸಹಸ್ರಾರು ಜನಗಳ ಪೈಕಿ ಒಬ್ಬನೇ ಪಂಡಿತನಾಗಬಲ್ಲನು.</li>
			<li><strong>ದಶಸಹಸ್ರೇಷು ವಕ್ತಾ</strong>—ಹತ್ತು ಸಹಸ್ರ ಜನಗಳಲ್ಲಿ ಒಬ್ಬನು ಮಾತ್ರವೇ ‘ವಕ್ತೃ’ ಆಗಬಲ್ಲನು. ‘ವಕ್ತಾ’ ಎಂದರೆ ಪ್ರವಚನಪಟು. ಇದೇನು ಸುಲಭವಾದ ಕಲೆಯಲ್ಲ, ಈಶ್ವರಾನುಗ್ರಹದ ಫಲವಿದು.</li>
			<li><strong>ದಾತಾ ಭವತಿ ವಾ ನ ವಾ</strong>—ಆದರೆ ದಾನಿಯು ಇರುತ್ತಾನೆಯೋ ಇಲ್ಲವೋ ತಿಳಿಯದು. ದೇಶಕ್ಕಾಗಿ ಪ್ರಾಣಾರ್ಪಣೆ ಮಾಡಬಹುದು, ಆದರೆ ದಾನಮಾಡುವುದು ಮಾತ್ರ ತುಂಬಾ ಕಷ್ಟ!</li>
		</ol>
		<p class="text-center">‘ದಾತೃ’ವೇ ನಿಜವಾದ ಮಾನವನು.</p>
	</section>
	<section class="level1 numbered" epub:type="chapter" role="doc-chapter" id="id-007.10">
		<h1 class="level1-title" epub:type="title"><span class="date">ಜುಲೈ 10</span><br /><span class="num">192.</span> ಪಂಚ ‘ವ’ಕಾರಗಳ ಮಹಿಮೆ</h1>
		<p class="shloka">ವಸ್ತ್ರೇಣ ವಪುಷಾ ವಾಚಾ ವಿದ್ಯಯಾ ವಿನಯೇನ ಚ।<br/>‘ವ’ಕಾರಪಂಚಭಿರ್ಹೀನೋ ನರೋ ನಾಪ್ನೋತಿ ಗೌರವಮ್॥</p>
		<p class="shloka-meaning">ವಸ್ತ್ರ , ವಪುಷ್, ವಾಕ್, ವಿದ್ಯಾ ಮತ್ತು ವಿನಯ—ಈ ಐದೂ ಮನುಷ್ಯನಿಗೆ ಅತ್ಯಂತ ಮುಖ್ಯವಾದವುಗಳು. ಈ ಐದೂ <strong>ವ</strong>ಕಾರಗಳು ಇಲ್ಲವಾದರೆ ಅಂಥ ಮನುಷ್ಯನಿಗೆ ಸಮಾಜದಲ್ಲಿ ಗೌರವವು ದೊರಕುವುದಿಲ್ಲ.</p>
		<p class="description">ಸಮಾಜದಲ್ಲಿ ಮನುಷ್ಯನು ಗೌರವದಿಂದ ಬಾಳಬೇಕೇ ಹೊರತು ಸುಮ್ಮನೆ ಪಶುಪಕ್ಷಿಗಳಂತೆ ಬದುಕಿದ್ದರೆ ಏನು ಪ್ರಯೋಜನ? ಗೌರವದಿಂದ ಬಾಳಬೇಕಾದರೆ ಮಾನವನಿಗೆ ಈ ಐದು <strong>ವ</strong>ಕಾರಗಳು ಬೇಕೇ ಬೇಕು.</p>
		<ol>
			<li><strong>ವಸ್ತ್ರ</strong>—ಬಟ್ಟೆ. ಮನುಷ್ಯನಿಗೆ ಬಟ್ಟೆಯು ಬಹಳ ಪ್ರಧಾನವಾದದ್ದು. ಮನುಷ್ಯನು ಬಡವನಾಗಿರಲಿ ಶ್ರೀಮಂತನಾಗಿರಲಿ, ವಿದ್ಯಾವಂತನಾಗಿರಲಿ ಅವಿದ್ಯಾವಂತನಾಗಿರಲಿ, ಸುರೂಪಿಯಾಗಿರಲಿ ಕುರೂಪಿಯಾಗಿರಲಿ—ಅವನಿಗೆ ಮಾನಮುಚ್ಚುವುದಕ್ಕೆ ಬಟ್ಟೆಯು ಇರಲೇ ಬೇಕು. ಬಟ್ಟೆಯನ್ನು ಧರಿಸದೆ ಬೆತ್ತಲೆಯಾಗಿ ಓಡಾಡುತ್ತಾ ಮಾನವನು ಸಮಾಜದಲ್ಲಿ ಗೌರವದಿಂದ ಬಾಳುವುದು ಕಷ್ಟವಾಗುತ್ತದೆ.</li>
			<li><strong>ವಪು</strong>—ಶರೀರ. ಆರೋಗ್ಯಯುಕ್ತವಾದ ಶರೀರವೂ ಬೇಕು.</li>
			<li><strong>ವಾಕ್</strong>—ಇದಂತೂ ಸಮಾಜದಲ್ಲಿ ಬಾಳಬೇಕಾದರೆ ಅತಿ ಮುಖ್ಯ. ಮಾತಿನ ಮೋಡಿಯಿಂದ ಮನುಷ್ಯನು ಸ್ವರ್ಗವನ್ನೇ ನಿರ್ಮಾಣಮಾಡಬಲ್ಲ! ಮಾತು ಮುತ್ತಿನಂತಿರಬೇಕು, ಮಾಣಿಕ್ಯದಂತಿರಬೇಕು. ವಾಕ್ಚಾತುರ್ಯದಿಂದಲೇ ಮಾನವನಿಗೆ ಸಮಾಜದಲ್ಲಿ ಗೌರವ.</li>
			<li><strong>ವಿದ್ಯಾ</strong>—ವಿದ್ಯಾವಂತನಾಗದೇ ಬರೀ ಶ್ರೀಮಂತನಾಗಿದ್ದರೆ ಅಂಥವನಿಗೆ ಹೆಚ್ಚಿನ ಗೌರವಸ್ಥಾನವು ದೊರಕದು. ಲೌಕಿಕ, ವೈದಿಕ, ಶಾಸ್ತ್ರೀಯ ಜ್ಞಾನದಿಂದ ಮನುಷ್ಯನ ಯೋಗ್ಯತೆಯು ಹೆಚ್ಚುತ್ತದೆ.</li>
			<li><strong>ವಿನಯ</strong>—ವಿನಯಶೀಲನಾಗಿರುವುದು ಗೌರವಕ್ಕೆ ಕಾರಣವಾಗುತ್ತದೆ. ವಾಕ್ಚಾತುರ್ಯ ಹಾಗೂ ವಿದ್ಯೆಯ ಜೊತೆಗೆ ವಿನಯವೂ ಸೇರಿಬಿಟ್ಟರೆ ಅಂಥವನನ್ನು ಲೋಕವು ಹೆಚ್ಚಾಗಿ ಗೌರವಿಸುತ್ತದೆ.</li>
		</ol>
		<p class="text-center">ಮಾನವನು ಈ ಐದರಿಂದ ಗೌರವಿಸಲ್ಪಡುತ್ತಾನೆ.</p>
	</section>
	<section class="level1 numbered" epub:type="chapter" role="doc-chapter" id="id-007.11">
		<h1 class="level1-title" epub:type="title"><span class="date">ಜುಲೈ 11</span><br /><span class="num">193.</span> ಸತ್ತ್ವಪರೀಕ್ಷೆ</h1>
		<p class="shloka">ಧನಂಜಯೇ ಹಾಟಕಸಂಪರೀಕ್ಷಾ<br/> ವಿಪತ್ತಿಕಾಲೇ ಗೃಹಿಣೀಪರೀಕ್ಷಾ।<br/>ರಣಾಂಗಣೇ ಶಸ್ತ್ರಭೃತಾಂ ಪರೀಕ್ಷಾ<br/> ವಿದ್ಯಾವತಾಂ ಭಾಗವತೇ ಪರೀಕ್ಷಾ॥</p>
		<p class="shloka-meaning">ಬೆಂಕಿಯಲ್ಲಿ ಬಂಗಾರದ ಸತ್ತ್ವಪರೀಕ್ಷೆ, ಕಷ್ಟಕಾಲದಲ್ಲಿ ಗೃಹಿಣಿಯ ಸತ್ತ್ವಪರೀಕ್ಷೆ, ರಣರಂಗದಲ್ಲಿ ಶಸ್ತ್ರಧಾರಿಗಳ ಸತ್ತ್ವಪರೀಕ್ಷೆ, ಹಾಗೂ ಶ್ರೀಮದ್ಭಾಗವತದಲ್ಲಿ ಪ್ರಚಂಡವಿದ್ಯಾವಂತರಿಗೆ ಸತ್ತ್ವಪರೀಕ್ಷೆ.</p>
		<ol>
			<li><strong>ಬೆಂಕಿಯಲ್ಲಿ ಚಿನ್ನದ ಗುಣದ ಪರೀಕ್ಷೆ</strong>—ಹೊರಗಡೆ ನೋಡುವುದಕ್ಕೆ ಚಿನ್ನದಂತೆಯೇ ತೋರಬಹುದು. ಆದರೆ ಅದರ ಯೋಗ್ಯತೆ ತಿಳಿಯುವುದು ಬೆಂಕಿಯಲ್ಲಿ ಹಾಕಿ ಕರಗಿಸಿದಾಗ ಮಾತ್ರವೇ.</li>
			<li><strong>ವಿಪತ್ ಕಾಲದಲ್ಲಿ ಗೃಹಿಣಿಯ ಸತ್ತ್ವಪರೀಕ್ಷೆ</strong>—ಮನೆಯ ಮಾನಮರ್ಯಾದೆ ಉಳಿದಿರುವುದು ಗೃಹಿಣಿಯಿಂದಲೇ. ವಿಪತ್ ಕಾಲದಲ್ಲಿ, ಕಷ್ಟಕಾಲದಲ್ಲಿ, ಬಡತನ, ರೋಗ, ಅಪಮಾನಾದಿ ವಿಪತ್ತುಗಳು ಬಂದೊದಗಿದಾಗ ಗೃಹಿಣಿಯಾದವಳು ತಾಳ್ಮೆಯಿಂದ ಸಂಸಾರವನ್ನು ನಡೆಸುತ್ತಿದ್ದರೆ ಅವಳೇ ಸದ್ ಗೃಹಿಣಿಯೆನಿಸುತ್ತಾಳೆ.</li>
			<li><strong>ರಣರಂಗದಲ್ಲಿ ಶಸ್ತ್ರಧಾರಿಗಳ ಸತ್ತ್ವಪರೀಕ್ಷೆ</strong>—ಯುದ್ಧದಲ್ಲಿ ಶೂರರ ಬಂಡವಾಳ ಗೊತ್ತಾಗುತ್ತದೆ. ಸುಮ್ಮನೆ ಶಾಲಾಕಾಲೇಜುಗಳಲ್ಲಿ ಸ್ವಾತಂತ್ರ್ಯದಿನಾಚರಣೆಯ ಸಂದರ್ಭದಲ್ಲಿ ಎಡಕ್ಕೆ, ಬಲಕ್ಕೆ ತಿರುಗುತ್ತಿದ್ದ ಮಾತ್ರಕ್ಕೆ ಅದು ಶೌರ್ಯದ ಸಂಕೇತವಲ್ಲ. ಯುದ್ಧಮಾಡಿದಾಗ ಮಾತ್ರವೇ ಶೂರರ ಸತ್ತ್ವವು ತಿಳಿಯುತ್ತದೆ.</li>
			<li><strong>ವಿದ್ಯಾವಂತರಿಗೆ ಭಾಗವತದಲ್ಲಿ ಸತ್ತ್ವಪರೀಕ್ಷೆ</strong>—ಶ್ರೀಮದ್ಭಾಗವತ ಪುರಾಣವು ಕಥಾದೃಷ್ಟಿಯಿಂದ ಅತ್ಯಂತ ಸುಂದರ. ಆದರೆ ಸಾಹಿತ್ಯ, ಭಾಷಾದೃಷ್ಟಿಯಿಂದ ಅತ್ಯಂತ ಕಠಿನವಾಗಿದೆ. ವಿದ್ಯಾವಂತರಾದರೂ ಭಾಗವತವನ್ನು ಸರಿಯಾಗಿ ಅರ್ಥೈಸುವುದು ಸುಲಭವಲ್ಲ.</li>
		</ol>
		<p class="text-center">ಸತ್ತ್ವವುಳ್ಳ ಮನುಷ್ಯನಿಗೆ ಸಮಾಜದಲ್ಲಿ ಬೆಲೆ!</p>
	</section>
	<section class="level1 numbered" epub:type="chapter" role="doc-chapter" id="id-007.12">
		<h1 class="level1-title" epub:type="title"><span class="date">ಜುಲೈ 12</span><br /><span class="num">194.</span> ಪಂಚರತ್ನಗಳಿವು</h1>
		<p class="shloka">ಗೀತಾ ಸಹಸ್ರನಾಮೈವ ಸ್ತವರಾಜೋ ಹ್ಯನುಸ್ಮೃತಿಃ।<br/>ಗಜೇಂದ್ರಮೋಕ್ಷಣಂ ಚೈವ ‘ಪಂಚ ರತ್ನಾನಿ’ ಭಾರತೇ॥</p>
		<p class="shloka-meaning">ಭಗವದ್ಗೀತಾ, ಶ್ರೀವಿಷ್ಣುಸಹಸ್ರನಾಮಸ್ತೋತ್ರ, ಭೀಷ್ಮಸ್ತವರಾಜ, ಅನುಸ್ಮೃತಿ ಮತ್ತು ಗಜೇಂದ್ರಮೋಕ್ಷ—ಈ ಐದೂ ಶ್ರೀಮನ್ಮಹಾಭಾರತದಲ್ಲಿನ <strong>ಪಂಚರತ್ನ</strong>ಗಳು.</p>
		<p class="description">ಮಹಾಭಾರತವು <strong>ಪಂಚಮವೇದ</strong>ವೆಂದೇ ಪ್ರಸಿದ್ಧವಾಗಿರುತ್ತದೆ. ವೇದಶಾಸ್ತ್ರಗಳ ಸಾರವೇ ಶ್ರೀಮನ್ಮಹಾಭಾರತ. ಇದರಲ್ಲಿ ಐದು ರತ್ನಗಳಿವೆ.</p>
		<ol>
			<li><strong>ಶ್ರೀಮದ್ಭಗವದ್ಗೀತಾ</strong>—ರಣರಂಗದಲ್ಲಿ ದಿಙ್ಮೂಢನಾದ ಅರ್ಜುನನಿಗೆ ಶ್ರೀಕೃಷ್ಣಪರಮಾತ್ಮನು ಉಪದೇಶಿಸಿದ, ಆತ್ಮಜ್ಞಾನದ ನವನೀತ. ಗೀತೆಯು ಸಕಲ ಉಪನಿಷತ್ತುಗಳ ಸಾರಸಂಗ್ರಹವಾದ ಮೋಕ್ಷಶಾಸ್ತ್ರ.</li>
			<li><strong>ಶ್ರೀವಿಷ್ಣುಸಹಸ್ರನಾಮಸ್ತೋತ್ರ</strong>–ಬ್ರಹ್ಮನಿಷ್ಠರಾದ ಭೀಷ್ಮಪಿತಾಮಹರು ಧರ್ಮರಾಜನಿಗೆ ಉಪದೇಶಿಸಿರುವ ಪರಮಮಂಗಳಕರವಾದ ಮಹಾವಿಷ್ಣುವಿನ ಒಂದು ಸಾವಿರ ನಾಮಗಳ ಸ್ತೋತ್ರವಿದು. ಇಂದಿನ ಯುಗದ ಸರ್ವ ಆಪತ್ತುಗಳಿಗೂ ಸರ್ವ ವಿಪತ್ತುಗಳಿಗೂ ರಾಮಬಾಣದಂತಿದೆ ಈ ಸ್ತೋತ್ರ.</li>
			<li><strong>ಭೀಷ್ಮಸ್ತವರಾಜ</strong>—ಬಾಣದ ಹಾಸಿಗೆಯ ಮೇಲೆ ಮಲಗಿದ್ದ ಭಾಗವತೋತ್ತಮರಾದ ಭೀಷ್ಮಾಚಾರ್ಯರು ಶ್ರೀಕೃಷ್ಣನನ್ನು ಒಂದುನೂರು ಶ್ಲೋಕಗಳಿಂದ ಹೊಗಳಿ, ಪೂಜಿಸಿ, ನಮಿಸಿ, ಆರಾಧಿಸಿ ಆನಂದಪಟ್ಟಿರುವ, <strong>ಸ್ತೋತ್ರರಾಜ</strong>ವಿದು.</li>
			<li><strong>ಅನುಸ್ಮೃತಿ</strong>—ಶ್ರೀಕೃಷ್ಣಪರಮಾತ್ಮನು ಅರ್ಜುನನ ಪ್ರಾರ್ಥನೆಯಂತೆ ಅವನಿಗೆ ಮತ್ತೊಮ್ಮೆ ಉಪದೇಶಿಸಿದ ಗೀತಾಸಾರೋಪದೇಶವಿದು. ಶ್ರೀಕೃಷ್ಣಬೋಧಾಮೃತವಿದು.</li>
			<li><strong>ಗಜೇಂದ್ರಮೋಕ್ಷ</strong>—ಶಾಪಗ್ರಸ್ತನಾದ ಇಂದ್ರದ್ಯುಮ್ನನು ಗಜೇಂದ್ರನಾಗಿ ಹುಟ್ಟಿ, ಸಂಕಷ್ಟದಲ್ಲಿ ಸಿಕ್ಕಿಕೊಂಡಿದ್ದಾಗ ಭಕ್ತಿಯಿಂದ ಭಗವಂತನನ್ನು ಆರಾಧಿಸಿ ಭವಬಂಧನದಿಂದ ಮುಕ್ತನಾದ ಕಥೆ.</li>
		</ol>
		<p class="text-center">ಈ ಪಂಚರತ್ನಗಳನ್ನು ಪಠಿಸಿದರೆ ಕೃತಾರ್ಥರಾಗಿಬಿಡುತ್ತಾರೆ.</p>
	</section>
	<section class="level1 numbered" epub:type="chapter" role="doc-chapter" id="id-007.13">
		<h1 class="level1-title" epub:type="title"><span class="date">ಜುಲೈ 13</span><br /><span class="num">195.</span> ಪಂಚ ಪತಿವ್ರತಾಸ್ತ್ರೀರತ್ನರು</h1>
		<p class="shloka">ಅಹಲ್ಯಾ ದ್ರೌಪದೀ ಸೀತಾ ತಾರಾ ಮಂಡೋದರೀ ತಥಾ।<br/>ಪಂಚಕಂ ನಾ ಸ್ಮರೇನ್ನಿತ್ಯಂ ಮಹಾಪಾತಕನಾಶನಮ್॥</p>
		<p class="shloka-meaning">ಅಹಲ್ಯಾ, ದ್ರೌಪದೀ, ಸೀತಾ, ತಾರಾ ಮತ್ತು ಮಂಡೋದರೀ—ಈ ಐವರೂ <strong>ಪತಿವ್ರತಾಶಿರೋಮಣಿ</strong>ಗಳು. ಈ ಐವರನ್ನೂ ಪ್ರತಿದಿನವೂ ಮನುಷ್ಯನು ಸ್ಮರಿಸುತ್ತಿದ್ದರೆ ಮಹಾಪಾಪಗಳೂ ನಾಶವಾಗಿಬಿಡುತ್ತವೆ.</p>
		<p class="description">ಪತಿವ್ರತೆಯರ ಸ್ಮರಣೆಯೇ ಸೌಭಾಗ್ಯ. ಪಾತಿವ್ರತ್ಯದಿಂದ ಸಕಲಸಿದ್ಧಿಗಳನ್ನೂ ಸ್ತ್ರೀಯರು ಹೊಂದಬಹುದು. ಈ ಕೆಳಗಿನ ಐವರೂ ಪತಿವ್ರತಾರತ್ನರು!!</p>
		<ol>
			<li><strong>ಅಹಲ್ಯಾದೇವೀ</strong>—ಮಹಾತಪಸ್ವಿಗಳಾದ ಗೌತಮರ ಧರ್ಮಪತ್ನಿ. ಪತಿಯ ಶಾಪದಿಂದ ಕಲ್ಲುಬಂಡೆಯಾಗಿ ಶ್ರೀರಾಮನ ಪಾದಸ್ಪರ್ಶದಿಂದ ಪವಿತ್ರಳಾದ ಮಹಾತಾಯಿ. ಶ್ರೀರಾಮನಾಮದ ಮಹತ್ತ್ವ ವನ್ನು ಲೋಕಕ್ಕೆ ಸಾರಿದ ಭಕ್ತಾಗ್ರಣಿ, ಪತಿವ್ರತಾರತ್ನ.</li>
			<li><strong>ದ್ರೌಪದೀ</strong>—ಯಜ್ಞೇಶ್ವರನ ಅನುಗ್ರಹದಿಂದ ಹುಟ್ಟಿದ, ದ್ರುಪದರಾಜನ ಪುತ್ರಿಯಾದ ದ್ರೌಪದಿಯು ಪಂಚಪಾಂಡವರ ಧರ್ಮಪತ್ನೀ. ಶ್ರೀಕೃಷ್ಣನ ಪರಮಭಕ್ತೆ. ಅರಣ್ಯವಾಸದಲ್ಲಿದ್ದಾಗ ಸೂರ್ಯನ ಕೃಪೆಯಿಂದ ಅಕ್ಷಯಪಾತ್ರೆಯನ್ನು ಸಂಪಾದಿಸಿಕೊಂಡ ಪತಿವ್ರತೆ.</li>
			<li><strong>ಸೀತಾ</strong>—ಜನಕರಾಜನ ಪುತ್ರಿಯಾಗಿ, ದಶರಥ ಮಹಾರಾಜನ ಹಿರಿಯ ಸೊಸೆಯಾಗಿ, ಶ್ರೀರಾಮಚಂದ್ರನ ಧರ್ಮಪತ್ನಿಯಾದ ಪತಿವ್ರತಾಪುಂಗವಳಿವಳು. ರಾವಣನ ನಗರಿಯಲ್ಲಿದ್ದರೂ ಶ್ರೀರಾಮಚಿಂತನತತ್ಪರಳಾಗಿದ್ದ ವೀರಧೀರಶೂರಳಾದ ಪತಿವ್ರತಾರತ್ನಳಿವಳು.</li>
			<li><strong>ತಾರಾ</strong>—ಪರಾಕ್ರಮಿಯಾದ ಕಪಿರಾಜನಾದ ವಾಲಿಯ ಪತ್ನಿ. ಶ್ರೀರಾಮನಲ್ಲಿ ಅಚಲವಾದ ಭಕ್ತಿಯಿಂದ ಜನ್ಮಸಾರ್ಥಕ್ಯವನ್ನು ಮಾಡಿಕೊಂಡ ಪತಿವ್ರತೆಯಿವಳು.</li>
			<li><strong>ಮಂಡೋದರೀ</strong>—ಬ್ರಾಹ್ಮಣೋತ್ತಮನಾದ ಈಶ್ವರಭಕ್ತನೂ ತಪ ಸ್ವಿಯೂ ಆದ ರಾಕ್ಷಸರಾಜ ರಾವಣೇಶ್ವರನ ಧರ್ಮಪತ್ನೀ. ಮಹಾತಪಸ್ವಿನೀ ಹಾಗೂ ಶ್ರೀರಾಮನ ಪರಮಭಕ್ತೆ.</li>
		</ol>
		<p class="text-center">ಈ ಪತಿವ್ರತೆಯರನ್ನು ಪ್ರತಿದಿನವೂ ಸ್ಮರಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.14">
		<h1 class="level1-title" epub:type="title"><span class="date">ಜುಲೈ 14</span><br /><span class="num">196.</span> ನಾಲ್ಕು ಆತುರರ ಲಕ್ಷಣಗಳು</h1>
		<p class="shloka">ವಿದ್ಯಾತುರಾಣಾಂ ನ ಸುಖಂ ನ ನಿದ್ರಾ<br/> ಕ್ಷುಧಾತುರಾಣಾಂ ನ ರುಚಿರ್ನ ಪಕ್ವಮ್।<br/>ಕಾಮಾತುರಾಣಾಂ ನ ಭಯಂ ನ ಲಜ್ಜಾ<br/> ಧನಾತುರಾಣಾಂ ನ ಗುರುರ್ನ ಬಂಧುಃ॥</p>
		<p class="shloka-meaning">ವಿದ್ಯಾತುರರಿಗೆ ಸುಖವಾಗಲೀ ನಿದ್ರೆಯಾಗಲೀ ಇರುವುದಿಲ್ಲ, ಕ್ಷುಧಾತುರರಿಗೆ ರುಚಿಯಾಗಲೀ ಪಕ್ವವಾಗಲೀ ಇರುವುದಿಲ್ಲ, ಕಾಮಾತುರರಿಗೆ ಭಯವಾಗಲೀ ನಾಚಿಕೆಯಾಗಲೀ ಇರುವುದಿಲ್ಲ, ಧನಾತುರರಿಗೆ ಗುರುವಾಗಲೀ ಬಂಧುವಾಗಲೀ ಇರುವುದಿಲ್ಲ.</p>
		<p class="description">ಪ್ರತಿಯೊಬ್ಬನಿಗೂ ಒಂದೊಂದರಲ್ಲಿ ಆಸಕ್ತಿಯು ಇರುತ್ತದೆ. ಅದರಲ್ಲಿಯೇ ಅವನಿಗೆ ತತ್ಪರತೆಯು ಉಂಟಾಗಿಬಿಡುತ್ತದೆ. ಹೇಗೆಂದರೆ:</p>
		<ol>
			<li><strong>ವಿದ್ಯಾತುರರಿಗೆ ಸುಖವೂ ಬೇಕಿಲ್ಲ ನಿದ್ರೆಯೂ ಬೇಕಿಲ್ಲ</strong>— ವಿದ್ಯೆಯೇ ಬೇಕೆನ್ನುವವರಿಗೆ ವಿದ್ಯೆಯಲ್ಲಿಯೇ ಆಸಕ್ತಿ. ಇವರಿಗೆ ಯಾವ ಇತರ ಸುಖಗಳೂ ಬೇಕಾಗಿಲ್ಲ. ನಿದ್ರೆಯೂ ಹೆಚ್ಚು ರುಚಿಸುವುದಿಲ್ಲ.</li>
			<li><strong>ಕ್ಷುಧಾತುರರಿಗೆ ರುಚಿಯೂ ಬೇಡ, ಪಕ್ವವೂ ಬೇಡ</strong>—ತುಂಬಾ ಹೊಟ್ಟೆಯು ಹಸಿಯುತ್ತಿರುವಾಗ ಅಡುಗೆ ಹೇಗಿದ್ದರೂ ಸರಿ, ಊಟ ಮಾಡಿಬಿಡುತ್ತಾರೆ. ಇಂಥವರಿಗೆ ಹುಳಿ, ಉಪ್ಪು, ಖಾರ, ಹೇಗಿದ್ದರೂ ಯೋಚನೆಯಿಲ್ಲ, ಹೊಟ್ಟೆ ತುಂಬಿದರೆ ಸಾಕು.</li>
			<li><strong>ಕಾಮಾತುರರಿಗೆ ಭಯವೂ ಇಲ್ಲ, ನಾಚಿಕೆಯೂ ಇಲ್ಲ</strong>—ಕಾಮಿಗಳಿಗೆ ಬೇಕಾದದ್ದು ಕಾಮದ ತೃಪ್ತಿ. ಕಾಮಿಗಳಿಗೆ ಲೋಕಾಪವಾದದ ಅಥವಾ ಸರ್ಕಾರದ ಭಯವಾಗಲಿ, ಮಾನಮರ್ಯಾದೆಯಾಗಲಿ, ನಾಚಿಕೆಯಾಗಲಿ ಇರುವುದಿಲ್ಲ.</li>
			<li><strong>ಧನಾತುರರಿಗೆ ಗುರುವೂ ಇಲ್ಲ, ಬಂಧುಗಳೂ ಇಲ್ಲ</strong>—ಹಣ, ಹಣ ಎಂದು ಸದಾ ಬಾಯಿ ಬಿಡುತ್ತಾ ಬಡ್ಡಿವ್ಯವಹಾರ ಮಾಡುವವರಿಗೆ ಗುರುವಾದರೂ ಆಗಿರಲಿ, ತಾಯಿತಂದೆಯರೇ ಆಗಿರಲಿ, ದೇವರೇ ಆಗಿರಲಿ; ಅದು ಮುಖ್ಯವಲ್ಲ, ಹಣವೇ ಮುಖ್ಯ.</li>
		</ol>
		<p class="text-center">ವಿದ್ಯಾರ್ಥಿಗಳು ಶ್ರದ್ಧೆಯಿಂದ ವಿದ್ಯಾಭ್ಯಾಸವನ್ನು ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.15">
		<h1 class="level1-title" epub:type="title"><span class="date">ಜುಲೈ 15</span><br /><span class="num">197.</span> ಸನಾತನಧರ್ಮವಿದು</h1>
		<p class="shloka">ನ ಹಿ ವೈರೇಣ ವೈರಾಣಿ ಶಾಮ್ಯಂತೀಹ ಕದಾಚನ।<br/>ಅವೈರೇಣ ಹಿ ಶಾಮ್ಯಂತಿ ಏಷ ಧರ್ಮಃ ಸನಾತನಃ॥</p>
		<p class="shloka-meaning">ವೈರದಿಂದ ವೈರಗಳು ಎಂದೆಂದಿಗೂ ಶಮನವಾಗಲಾರವು. ಅವೈರದಿಂದಲೇ ವೈರವು ಶಮನವಾಗುತ್ತದೆ. ಇದೇ ಸನಾತನಧರ್ಮವು.</p>
		<p class="description">ಈ ದ್ವಂದ್ವಾತ್ಮಕ ಪ್ರಪಂಚದಲ್ಲಿ ಮನುಷ್ಯರಲ್ಲಿ ಪರಸ್ಪರ ಭಿನ್ನಾಭಿಪ್ರಾಯಗಳು, ವಿರೋಧಗಳು ಬಂದೇ ಬರುತ್ತವೆ. ತಂದೆ ಮಕ್ಕಳಿಗೂ, ಗುರು ಶಿಷ್ಯರಿಗೂ, ಗಂಡ ಹೆಂಡತಿಯರಿಗೂ, ರಾಜಾ ಪ್ರಜೆಗಳಿಗೂ, ಅಣ್ಣ ತಮ್ಮಂದಿರಿಗೂ ಶತ್ರುಭಾವನೆಯು ಬರುವುದು ಸಹಜ. ಆದರೆ ಇದು ಸರ್ವಥಾ ಅಪರಿಹಾರ್ಯವೇನಲ್ಲ, ಪರಿಹಾರವು ಇದ್ದೇ ಇರುತ್ತದೆ.</p>
		<p class="description">ವೈರಗಳಿಗೆ ಅನೇಕ ಕಾರಣಗಳಿರುತ್ತವೆ. ಆದರೆ ವೈರಗಳನ್ನು ವೈರಗಳಿಂದಲೇ ಪರಿಹರಿಸಿಕೊಳ್ಳುವುದು ಸಾಧ್ಯವಿಲ್ಲ. ಅದೇ ದ್ವೇಷಭಾವನೆಗಳನ್ನು ಹಾಗೆಯೇ ಮುಂದುವರೆಸುತ್ತಾ ಹೋದರೆ ಅವುಗಳಿಗೆ ಕೊನೆ ಯೆಂಬುದೇ ಇರದೇ ಆ ದ್ವೇಷಗಳು ಎಂದೆಂದಿಗೂ ಉಪಶಮನವಾಗುವುದಿಲ್ಲ. ಸುಮ್ಮನೆ ಕೋರ್ಟು ಕಛೇರಿಗಳಿಗೆ ಹೋಗಿ ಅಲ್ಲಿ ಹಣವನ್ನೂ ವ್ಯರ್ಥಮಾಡಿಕೊಂಡು ಮಾನಮರ್ಯಾದೆಗಳನ್ನೂ ಹರಾಜುಹಾಕುವುದು ಸರಿಯಲ್ಲ. ಹಾಗಾದರೆ ಈ ದ್ವೇಷಕ್ಕೆ ಉಪಶಮನದ ಉಪಾಯಗಳೇನು? ಎಂದರೆ:</p>
		<p class="description">ಅವೈರವೇ ಉಪಾಯ. ಅವೈರವೆಂದರೆ ಪ್ರೀತಿ, ವಿಶ್ವಾಸಗಳು. ಆ ದ್ವೇಷಕ್ಕೆ ಪ್ರೀತಿಯೇ ಮದ್ದು. ನಮ್ಮನ್ನು ದ್ವೇಷಿಸುವವರನ್ನು ನಾವು ಪ್ರೀತಿಸುವ ಅಭ್ಯಾಸವನ್ನು ಮಾಡಿಕೊಂಡಾಗ ಆ ದ್ವೇಷವು ತಾನೇ ತಾನಾಗಿ ದೂರವಾಗಿಬಿಡುತ್ತದೆ. ಮನುಷ್ಯ ಎಂದಮೇಲೆ ಅವನಲ್ಲಿ ಏನಾದರೂ ದೌರ್ಬಲ್ಯಗಳು, ದೋಷಗಳು ಇದ್ದೇ ಇರುತ್ತವೆ ಎಂದು ಅರಿತು ಆ ದೋಷಗಳನ್ನು ಮರೆಯಬೇಕು. ಆ ಮನುಷ್ಯನಲ್ಲಿರುವ ಸದ್ಗುಣಗಳನ್ನೇ ನೋಡಬೇಕು. ದ್ವೇಷವನ್ನು ಬಿಟ್ಟು ಎಲ್ಲರಲ್ಲಿಯೂ ಪ್ರೀತಿಯನ್ನೇ ಕಾಣಬೇಕು. ಹೀಗೆ ಎಲ್ಲರನ್ನೂ ತನ್ನಂತೆ ಪ್ರೀತಿಸುವ ಮಹಾತ್ಮನಿಗೆ ಶತ್ರುಗಳಾಗಲೀ ದುಷ್ಟರಾಗಲೀ ಇರುವುದೇ ಇಲ್ಲ.</p>
		<p class="text-center">ಪ್ರೀತಿಯಿಂದಲೇ ಜಗತ್ತನ್ನು ಗೆಲ್ಲಬಹುದು.</p>
	</section>
	<section class="level1 numbered" epub:type="chapter" role="doc-chapter" id="id-007.16">
		<h1 class="level1-title" epub:type="title"><span class="date">ಜುಲೈ 16</span><br /><span class="num">198.</span> ಗೌರವಸ್ಥಾನಗಳಿವು</h1>
		<p class="shloka">ವಿತ್ತಂ ಬಂಧುಃ ವಯಃ ಕರ್ಮ ವಿದ್ಯಾ ಭವತಿ ಪಂಚಮೀ।<br/>ಏತಾನಿ ಮಾನ್ಯಸ್ಥಾನಾನಿ ಗರೀಯೋ ಯದ್ಯದುತ್ತರಮ್॥</p>
		<p class="shloka-meaning">ಹಣ, ಬಂಧು, ವಯಸ್ಸು, ಕರ್ಮ ಮತ್ತು ವಿದ್ಯಾ—ಈ ಐದೂ ಮನುಷ್ಯನಿಗೆ ಗೌರವವನ್ನು ಉಂಟುಮಾಡುವ ವಸ್ತುಗಳು. ಹಿಂದುಹಿಂದಿನದಕ್ಕಿಂತ ಮುಂದುಮುಂದಿನದು ಹೆಚ್ಚು ಶ್ರೇಷ್ಠವಾದದ್ದು.</p>
		<p class="description">ಮನುಷ್ಯನೆಂದರೆ ಬುದ್ಧಿವಂತನಾದ ವಿವೇಕಿಯಾದ ಪ್ರಾಣಿ. ಇವನಿಗೆ ಪಶುಪಕ್ಷಿಗಳಂತೆ ಖಾನಾ ಪೀನಾ ಸೋನಾಗಳೇ ಮುಖ್ಯವಲ್ಲ. ಇವನು ಸಮಾಜದಲ್ಲಿ ಗೌರವದಿಂದ, ಯಶೋವಂತನಾಗಿ ಬಾಳಬೇಕಲ್ಲವೆ? ಹೀಗೆ ಗೌರವಾನ್ವಿತನಾಗಿ ಬಾಳಬೇಕಾದರೆ ಈ ಕೆಳಗಿನ ಐದು ಸಂಪತ್ತುಗಳು ಇವನಿಗೆ ಇರಲೇ ಬೇಕು. ಅವುಗಳು ಯಾವುವೆಂದರೆ:</p>
		<ol>
			<li><strong>ವಿತ್ತಮ್</strong>—ಗೌರವಕ್ಕೆ ಹಣವು ಮುಖ್ಯವಾದದ್ದು. ಹಣವಂತನನ್ನು ಸಮಾಜವು ತುಂಬಾ ಗೌರವಿಸುತ್ತದೆ. ಆದ್ದರಿಂದ ತುಂಬಾ ಹಣವನ್ನು ನ್ಯಾಯದಿಂದ, ಧರ್ಮದಿಂದ ಮಾನವನು ಸಂಪಾದಿಸಬೇಕು.</li>
			<li><strong>ಬಂಧುಃ</strong>—ಒಳ್ಳೆಯ ನೆಂಟರಿಷ್ಟರಿರಬೇಕು, ಉತ್ತಮ ಸ್ನೇಹಿತರೂ ಇರಬೇಕು. ಇಂಥವರ ಮಗ, ಇಂಥವರ ಅಳಿಯ, ಇಂಥವರ ತಂದೆ, ಇಂಥವರ ನೆಂಟ—ಎಂದಾಗ ಸಮಾಜದಲ್ಲಿ ಅವನ ಗೌರವವು ಹೆಚ್ಚಾಗುತ್ತದೆ.</li>
			<li><strong>ವಯಃ</strong>—ವಯಸ್ಸೂ ಸಮಾಜದಲ್ಲಿ ಗೌರವವನ್ನು ತಂದುಕೊಡುತ್ತದೆ. ವಯೋವೃದ್ಧರಿಗೆ ಎಲ್ಲೆಡೆಗಳಲ್ಲೂ ಸ್ಥಾನಮಾನಗಳು ಲಭಿಸುತ್ತವೆ.</li>
			<li><strong>ಕರ್ಮ</strong>—ಸದಾಚಾರಸಂಪನ್ನನಾಗಿ ವೇದವೇದಾಂತಪರಾಯಣನಾಗಿ ಸತ್ಕರ್ಮನಿಷ್ಠನಾಗಿದ್ದರೆ ಅವನಿಗೂ ಗೌರವವು ಉಂಟಾಗುತ್ತದೆ.</li>
			<li><strong>ವಿದ್ಯಾ</strong>—ಇನ್ನು ವಿದ್ಯಾವಂತನಾಗಿ ತಪಸ್ವಿಯಾಗಿದ್ದರಂತೂ ಅವನಿಗೆ ಎಲ್ಲಿಲ್ಲದ ಗೌರವಗಳು ದೊರಕುತ್ತವೆ. ಅದರಲ್ಲೂ ಬ್ರಹ್ಮವಿದ್ಯಾವಂತನಾಗಿ ಬ್ರಹ್ಮನಿಷ್ಠನಾಗಿಬಿಟ್ಟರಂತೂ ಅವನನ್ನು ದೇವರೆಂದೇ ಸಮಾಜವು ಗೌರವಿಸುತ್ತದೆ. ವಿದ್ಯೆಯೇ ಅತ್ಯಂತ ಶ್ರೇಷ್ಠವಾದದ್ದು.</li>
		</ol>
		<p class="text-center">ಮಾನವನು ಶ್ರದ್ಧೆಯಿಂದ ವಿದ್ಯೆಯನ್ನು ಸಂಪಾದಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.17">
		<h1 class="level1-title" epub:type="title"><span class="date">ಜುಲೈ 17</span><br /><span class="num">199.</span> ಕ್ಷಮಾಗುಣದ ಫಲ!</h1>
		<p class="shloka">ಕ್ಷಮಾಶಸ್ತ್ರಂ ಕರೇ ಯಸ್ಯ ದುರ್ಜನಃ ಕಿಂ ಕರಿಷ್ಯತಿ।<br/>ಅತೃಣೇ ಪತಿತೋ ವಹ್ನಿಃ ಸ್ವಯಮೇವೋಪಶಾಮ್ಯತಿ॥</p>
		<p class="shloka-meaning">ಯಾವ ಮಹಾತ್ಮನ ಕೈಯಲ್ಲಿ ಕ್ಷಮಾ ಎನ್ನುವ ಶಸ್ತ್ರವು ಇರುತ್ತದೆಯೋ ಅಂಥವನಿಗೆ ದುರ್ಜನರು ಏನನ್ನು ತಾನೆ ಮಾಡಿಯಾರು! ಹುಲ್ಲಿಲ್ಲದ ಬಂಡೆ ಕಲ್ಲಿನ ಮೇಲೆ ಬಿದ್ದ ಬೆಂಕಿಯು ತಾನೇ ತಾನಾಗಿ ಶಾಂತವಾಗುತ್ತದೆ.</p>
		<p class="description">ದುರ್ಜನರೆಂದರೆ ಯಾರಿಗೆ ಭಯವಿಲ್ಲ? ಎಲ್ಲರಿಗೂ ಭಯವೇ. ಏಕೆಂದರೆ ಅವರು ದುರ್ಜನರು. ದುರ್ಜನರಿರುವುದೇ ಇತರರಿಗೆ ತೊಂದರೆ ಕೊಟ್ಟು ಅದರಿಂದ ತಾವು ಸಂತೋಷಪಡುವುದಕ್ಕಾಗಿ. ಇದು ದುಷ್ಟಜನಗಳಿಗೆ ಸ್ವಭಾವ.</p>
		<p class="description">ಹೌದು, ದಿಟ. ಆದರೆ ಸಜ್ಜನರಿಗೆ ದುಷ್ಟಜನರು ಏನನ್ನೂ ಮಾಡಲಾರರು. ಏಕೆಂದರೆ ಸಜ್ಜನರು ಕ್ಷಮಾಶೀಲರು. ದುಷ್ಟರು ಏನೇ ಮಾಡಿದರೂ ಸಜ್ಜನರು ಸುಮ್ಮನೇ ಇರುತ್ತಾರೆ. ಮಹಾತ್ಮರಿಗೆ ಇರುವ ಒಂದೇ ಒಂದು ಬ್ರಹ್ಮಾ ಸ್ತ್ರವೆಂದರೆ ಕ್ಷಮಾಗುಣ, ಸಹನಸ್ವಭಾವ. ಯಾರೇ ಏನೇ ಹೇಳಿದರೂ, ಏನೇ ಮಾಡಿದರೂ ನಿರ್ವಿಕಾರರಾಗಿರುವವರೇ ಸಜ್ಜನರು. ದುರ್ಜನರು ಹೌಹಾರಿ ಸಜ್ಜನರಿಗೆ ಎಷ್ಟೇ ತೊಂದರೆಯನ್ನು ಕೊಟ್ಟರೂ ಅದಕ್ಕೆ ಪ್ರತಿಕ್ರಿಯೆಯನ್ನು ತೋರಿಸದೇ ಸಜ್ಜನರು ಉದಾಸೀನರಾಗಿರುವುದರಿಂದ ಆನಂದವಾಗಿಯೇ ಇರುತ್ತಾರೆ.</p>
		<p class="description">ಇದಕ್ಕೆ ಬೆಂಕಿಯ ದೃಷ್ಟಾಂತ.</p>
		<p class="description">ಬೆಂಕಿಯೆಂದರೆ ಎಲ್ಲರಿಗೂ ಭಯ. ದಿಟ, ಆದರೆ ಆ ಬೆಂಕಿಯು ಬಂಡೆಕಲ್ಲಿನ ಮೇಲೆ ಬಿದ್ದರೆ ಸ್ವಲ್ಪಕಾಲ ಉರಿದು ಅನಂತರ ತಾನಾಗಿಯೇ ಶಾಂತವಾಗುತ್ತದೆಯಲ್ಲವೆ? ಉರಿಯುತ್ತಿರುವ ಆ ಬೆಂಕಿಗೆ ಕಾಗದ, ಬಟ್ಟೆಚೂರು, ಕಸಕಡ್ಡಿಗಳು, ಸೌದೆಚೂರುಗಳನ್ನು ಹಾಕುತ್ತಾ ಹೋದಂತೆ ಆ ಬೆಂಕಿಯು ಇನ್ನೂ ಜೋರಾಗಿ ಉರಿಯುತ್ತಾ ಹೋಗುತ್ತದೆ. ಸುಮ್ಮನೆ ಇದ್ದುಬಿಟ್ಟರೆ ಬೆಂಕಿಯು ತಾನೇ ತಾನಾಗಿ ಶಾಂತವಾಗುತ್ತದೆ.</p>
		<p class="text-center">ಕ್ಷಮಾಗುಣದಿಂದ ಮಾನವನಿಗೆ ಸದಾ ಆನಂದಪ್ರಾಪ್ತಿ.</p>
	</section>
	<section class="level1 numbered" epub:type="chapter" role="doc-chapter" id="id-007.18">
		<h1 class="level1-title" epub:type="title"><span class="date">ಜುಲೈ 18</span><br /><span class="num">200.</span> ಪ್ರಾಣಿಗಳಿಂದ ಕಲಿಯಬೇಕಾದ ಪಾಠಗಳು</h1>
		<p class="shloka">ಸಿಂಹಾದೇಕಂ ಬಕಾದೇಕಂ ಷಟ್ ಶುನಃ ತ್ರೀಣಿ ಗರ್ದಭಾತ್।<br/>ವಾಯಸಾತ್ ಪಂಚ ಶಿಕ್ಷೇಚ್ಚ ಚತ್ವಾರಿ ಕುಕ್ಕುಟಾದಪಿ॥</p>
		<p class="shloka-meaning">ಸಿಂಹದಿಂದ ಒಂದನ್ನೂ, ಕೊಕ್ಕರೆಯಿಂದ ಒಂದನ್ನೂ, ನಾಯಿಯಿಂದ ಆರನ್ನೂ, ಕತ್ತೆಯಿಂದ ಮೂರನ್ನೂ, ಕಾಗೆಯಿಂದ ಐದನ್ನೂ, ಹುಂಜದಿಂದ ನಾಲ್ಕು ಪಾಠಗಳನ್ನೂ ಮನುಷ್ಯನು ಕಲಿಯಬೇಕು.</p>
		<ol>
			<li><strong>ಸಿಂಹದಿಂದ ಒಂದು ಪಾಠ</strong>—ಸಿಂಹಕ್ಕೆ ಎದುರಾಗಿ ಆನೆ ಬಂದರೂ, ಹಸು ಬಂದರೂ, ಮೊಲ ಬಂದರೂ ಅದರ ಮೇಲೆ ಸಿಂಹವು ಮನಸ್ಸಿಟ್ಟು ಎಗರುತ್ತದೆ. ಕರ್ತವ್ಯದಲ್ಲಿ ಶ್ರದ್ಧೆಯು ಮುಖ್ಯ.</li>
			<li><strong>ಬಕಾದೇಕಂ</strong>—ಬಕದಿಂದ, ಕೊಕ್ಕರೆಯಿಂದ ಒಂದು ಪಾಠ. ಏಕಾಗ್ರತೆಯಿಂದ ಕೊಕ್ಕರೆಯು ಮೀನುಗಳನ್ನು ಗಪ್ ಎಂದು ಹಿಡಿಯುವಂತೆ ಮನುಷ್ಯನಿಗೆ ತನ್ನ ಕೆಲಸಕಾರ್ಯಗಳಲ್ಲಿ ಏಕಾಗ್ರತೆ ಬೇಕು.</li>
			<li><strong>ನಾಯಿಯಿಂದ ಆರು ಪಾಠಗಳು</strong>—ಅಲ್ಪಾಹಾರ ಸೇವನೆ, ಅಲ್ಪ ಆಹಾರದಿಂದಲೇ ಸಂತೃಪ್ತಿ , ಸುಖನಿದ್ರೆ, ಸದಾ ಪಟುತ್ವ, ಸ್ವಾಮಿನಿಷ್ಠೆ, ಶೌರ್ಯ—ಇವು ನಾಯಿಯಿಂದ ಕಲಿಯಬೇಕಾದ ಪಾಠಗಳು.</li>
			<li><strong>ಕತ್ತೆಯಿಂದ ಮೂರು ಗುಣಗಳು</strong>—ಬೇಜಾರಿಲ್ಲದೇ ವಿಶ್ರಾಂತಿ ಇಲ್ಲದೇ ಸದಾ ಕೆಲಸಗಳನ್ನು ಮಾಡುವುದು, ಗಾಳಿಮಳೆಬಿಸಿಲುಗಳಿಗೆ ಅಂಜದಿರುವುದು, ಬೇಜಾರಿಲ್ಲದೆ ಸದಾ ಸಂತೋಷವಾಗಿರುವದು.</li>
			<li><strong>ಕಾಗೆಯಿಂದ ಐದು ಗುಣಗಳು</strong>—ಗೂಢವಾಗಿ ರತಿಕ್ರಿಯೆ, ಧೈರ್ಯಪ್ರವೃತ್ತಿ , ಇತರ ಕಾಗೆಗಳನ್ನೂ ಆಹ್ವಾನಿಸುವುದು, ಯಾವಾಗಲೂ ಎಚ್ಚರಿಕೆಯಿಂದಿರುವುದು, ಸೋಮಾರಿಯಾಗದಿರುವಿಕೆ.</li>
			<li><strong>ಹುಂಜದಿಂದ ನಾಲ್ಕು ಪಾಠಗಳು</strong>—ತನ್ನ ಶತ್ರುವಿನ ಜೊತೆಯಲ್ಲಿ ಧೈರ್ಯವಾಗಿ ಹೋರಾಟ, ಬೆಳಗ್ಗೆ ಮುಂಚಿತವಾಗಿ ಏಳುವುದು, ತನ್ನ ಪರಿವಾರದವರೊಂದಿಗೆ ಭೋಜನ ಕೂಟ, ತನ್ನ ಪತ್ನಿಯನ್ನು, ಎಂದರೆ ಕೋಳಿಯನ್ನು ಸಂಕಟದಿಂದ ರಕ್ಷಿಸಲು ನಿರ್ಭಯದ ಯುದ್ಧ.</li>
		</ol>
		<p class="text-center">ಮನುಷ್ಯನು ಪ್ರಾಣಿಗಳಿಂದಲೂ ಪಾಠಗಳನ್ನು ಕಲಿಯಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.19">
		<h1 class="level1-title" epub:type="title"><span class="date">ಜುಲೈ 19</span><br /><span class="num">201.</span> ಹಣದ ಹಣೆಬರಹ</h1>
		<p class="shloka">ಅರ್ಥಾನಾಮಾರ್ಜನೇ ದುಃಖಮ್ ಆರ್ಜಿತಾನಾಂ ಚ ರಕ್ಷಣೇ।<br/>ನಾಶೇ ದುಃಖಂ ವ್ಯಯೇ ದುಃಖಂ ಧಿಗರ್ಥಾನ್ ಕ್ಲೇಶಕಾರಿಣಃ॥</p>
		<p class="shloka-meaning">ಹಣವನ್ನು ಸಂಪಾದಿಸುವುದೂ ದುಃಖ, ಸಂಪಾದಿಸಿದ ಹಣವನ್ನು ಜೋಪಾನವಾಗಿ ಕಾಪಾಡುವುದೂ ಕಷ್ಟ, ಹಣವು ಕಳವಾದರೂ ದುಃಖ, ಹಣವು ಖರ್ಚಾದರೂ ದುಃಖವೇ. ಹೀಗೆ ಯಾವಾಗಲೂ ದುಃಖಗಳನ್ನೇ ತಂದೊಡ್ಡುವ ಹಣಕ್ಕೆ ಧಿಕ್ಕಾರ!</p>
		<p class="description">ಹಣವು ಯಾರಿಗೆ ಬೇಡ? ಎಲ್ಲರಿಗೂ ಬೇಕು. ಆದರೆ ಹಣದಿಂದ ಯಾರಿಗಾದರೂ ನೆಮ್ಮದಿ ದೊರಕಿದೆಯೆ? ಎಂದರೆ ಯಾರಿಗೂ ದೊರಕಿಲ್ಲ. ಹಣದಿಂದ ಯಾವಾಗಲೂ ದುಃಖವೇ. ಹೇಗೆಂದರೆ:</p>
		<ol>
			<li><strong>ಆರ್ಜನೇ ದುಃಖಮ್</strong>—ಹಣವನ್ನು ಸಂಪಾದಿಸುವಾಗ ದುಃಖ. ಮನುಷ್ಯನು ಹಣವನ್ನು ಗಳಿಸುವುದೆಂಬುದು ಸುಲಭವೂ ಅಲ್ಲ , ಸುಖವೂ ಅಲ್ಲ. ಬೆಳಗ್ಗೆಯಿಂದ ರಾತ್ರಿಯವರೆಗೂ ದುಡಿಯುತ್ತಿದ್ದರೆ ಹಣದಸಂಪಾದನೆಯಾಗುತ್ತದೆ. ದುಡಿಯುತ್ತಿರುವುದು ದುಃಖವಲ್ಲವೆ?</li>
			<li><strong>ಆರ್ಜಿತಾನಾಂ ರಕ್ಷಣೇ ದುಃಖಮ್</strong>—ಸಂಪಾದಿಸಿದ ಹಣವನ್ನು ಸುರಕ್ಷಿತವಾಗಿ ಕಾಪಾಡುವುದೇನೂ ಸುಲಭವಲ್ಲ. ಮನೆಯಲ್ಲಿಯೇ ಇಟ್ಟರೆ ಕಳ್ಳರ ಭಯ, ಸಾಲಕೊಟ್ಟರೆ ವಾಪಸ್ಸು ಬರುವುದಿಲ್ಲ , ಬ್ಯಾಂಕ್ ಗಳಲ್ಲಿ ಇಟ್ಟರೆ ಸರ್ಕಾರದ ಭಯ, ನೆಂಟರಿಷ್ಟರಿಗೆ ಕೊಟ್ಟರಂತೂ ಗೋವಿಂದ! ಅಂತೂ ಸಂಪಾದಿಸಿದ ಹಣವನ್ನು ಜೋಪಾನವಾಗಿ ಕಾಪಾಡುವಾಗಲೂ ದುಃಖವು ಇರುತ್ತದೆ.</li>
			<li><strong>ನಾಶೇ ದುಃಖಮ್</strong>—ಹಣವು ಕಳುವಾದರಂತೂ ಇನ್ನಿಲ್ಲದ ದುಃಖ. ಪಿಕ್ ಪಾಕೆಟ್ ಆದರೆ, ಮರೆತು ಎಲ್ಲೋ ಬಿಟ್ಟುಬಿಟ್ಟು ಬಂದರೆ ದುಃಖ. ಕಷ್ಟಪಟ್ಟು ಸಂಪಾದಿಸಿದ ಹಣವು ಕಳುವಾದರೂ ದುಃಖ.</li>
			<li><strong>ವ್ಯಯೇ ದುಃಖಮ್</strong>—ಹಣವನ್ನು ಖರ್ಚುಮಾಡಿದಾಗಲೂ ದುಃಖವೇ. ನಲವತ್ತು ರೂ. ಕೊಟ್ಟು ಒಂದು ಲೋಟ ಕಾಫಿ ಕುಡಿದಾಗ, ನಲವತ್ತು ರೂ. ಖರ್ಚಾಯಿತು ಎಂದು ದುಃಖ!</li>
		</ol>
		<p class="text-center">ಮನುಷ್ಯನು ಹಣಕ್ಕೆ ದಾಸನಾಗಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-007.20">
		<h1 class="level1-title" epub:type="title"><span class="date">ಜುಲೈ 20</span><br /><span class="num">201.</span> ಸಾಧುಗಳೂ ತೀರ್ಥಗಳೂ</h1>
		<p class="shloka">ಸಾಧೂನಾಂ ದರ್ಶನಂ ಪುಣ್ಯಂ ತೀರ್ಥಭೂತಾ ಹಿ ಸಾಧವಃ।<br/>ತೀರ್ಥಂ ಫಲತಿ ಕಾಲೇನ ಸದ್ಯಃ ಸಾಧುಸಮಾಗಮಃ॥</p>
		<p class="shloka-meaning">ಸಾಧುಗಳ ದರ್ಶನವೇ ಪುಣ್ಯ. ಏಕೆಂದರೆ ಸಾಧುಗಳೆಂದರೆ ತೀರ್ಥಸ್ವರೂಪರೇ. ತೀರ್ಥವಾದರೋ ಕಾಲಾಂತರದಲ್ಲಿ ಫಲವನ್ನು ಕೊಡುತ್ತದೆ. ಆದರೆ ಸಾಧುಗಳ ಸಂದರ್ಶನವು ಕೂಡಲೇ ಫಲವನ್ನು ಕೊಡುತ್ತದೆ.</p>
		<p class="description">ಸಾಧುಸಂತರೆಂದರೆ ಪರಮಾತ್ಮನನ್ನು ಧ್ಯಾನಮಾಡುತ್ತಿರುವ ಮಹಾತ್ಮರು. ಸತ್ಪುರುಷರು, ತಪಸ್ವಿಗಳು, ಸಂನ್ಯಾಸಿಗಳು, ಜ್ಞಾನಿಗಳೇ ಸಾಧುಗಳು. ಇಂಥ ಸಾಧುಗಳಿಂದ ಆ ವಂಶವೇ ಪವಿತ್ರವಾಗುತ್ತದೆ. ಒಬ್ಬ ಸಾಧುವಿನಿಂದ ಇಡೀ ಗ್ರಾಮವೇ ಪವಿತ್ರವಾಗಿ ಬಿಡುತ್ತದೆ. ಇಂಥ ಸಾಧು ಸಜ್ಜನರನ್ನು ದರ್ಶನ ಮಾಡಬೇಕು, ಸಾಧುಸಂತರನ್ನು ನಮಸ್ಕರಿಸಬೇಕು, ಸಾಧು ಸಜ್ಜನರನ್ನು ಗೌರವಿಸಬೇಕು. ಸೂರ್ಯನನ್ನು ನಮಸ್ಕರಿಸುವುದರಿಂದ ನಮಗಲ್ಲವೆ ಅದರ ಫಲ? ಅಂತೆಯೇ ಸಾಧುಸಜ್ಜನರನ್ನು ನಮಿಸುವುದರಿಂದ ನಮಗೆ ಪುಣ್ಯಫಲಗಳು ದೊರಕುತ್ತವೆ, ಮತ್ತು ನಮ್ಮ ಪಾಪಗಳು ದೂರವಾಗುತ್ತವೆ.</p>
		<p class="description">ಸಾಧುಗಳೆಂದರೆ ತೀರ್ಥಸ್ವರೂಪರು. ಗಂಗಾ, ಯಮುನಾ ಮುಂತಾದ ಪವಿತ್ರ ನದೀ-ತೀರ್ಥಗಳು. ಕಾಶೀ, ರಾಮೇಶ್ವರ ಗೋಕರ್ಣ ಮುಂತಾದ ಪವಿತ್ರ ಕ್ಷೇತ್ರಗಳೇ ತೀರ್ಥಗಳು. ಸಾಧುಗಳೆಂದರೆ ಸಂಚಾರೀ ಕ್ಷೇತ್ರಗಳಂತೆ. ಸಂಚಾರೀ ತೀರ್ಥಗಳೆಂದರೆ ಸಾಧು ಸಜ್ಜನರು. ತೀರ್ಥಗಳಲ್ಲಿ ಸ್ನಾನಮಾಡಿದರೆ ಪುಣ್ಯಫಲಗಳು ಕಾಲಾಂತರದಲ್ಲಿ ದೇಶಾಂತರದಲ್ಲಿ ಉಂಟಾಗುತ್ತವೆ. ಆದರೆ ಸಾಧುಗಳ ದರ್ಶನದಿಂದ ಕೂಡಲೇ ಪುಣ್ಯಫಲಗಳು ಲಭಿಸುತ್ತವೆ. ಸರ್ವರಿಗೂ ಆತ್ಮನಾಗಿರುವ ಭಗವಂತನನ್ನು ಸದಾ ಸ್ಮರಿಸುತ್ತಾ, ಭಜಿಸುತ್ತಾ ಆತ್ಮಾನಂದತೀರ್ಥದಲ್ಲಿ ಮಗ್ನರಾಗಿರುವ ಸಾಧುಗಳೇ ನಿಜವಾದ ತೀರ್ಥರು. ಇಂಥ ಮಹಾತ್ಮರ ಸಂದರ್ಶನ ಮಾತ್ರ ದಿಂದಲೇ ಪುಣ್ಯವು ಪ್ರಾಪ್ತವಾಗುತ್ತದೆ. ಮುಟ್ಟಿದ ಕೂಡಲೇ ಬೆಂಕಿಯು ಸುಡುವಂತೆ ಸಾಧುಗಳ ಸಂದರ್ಶನವಾದ ಕೂಡಲೇ ಸಕಲ ಪಾಪಗಳೂ ಸುಟ್ಟುಬೂದಿಯಾಗುತ್ತವೆ. ಭಗವಂತನ ಸ್ವರೂಪವೇ ಸಾಧುಗಳು.</p>
		<p class="text-center">ಸಾಧುಸಂತರ ಸಂಗದಿಂದ ಚಿತ್ತಶುದ್ಧಿಯಾಗುತ್ತದೆ.</p>
	</section>
	<section class="level1 numbered" epub:type="chapter" role="doc-chapter" id="id-007.21">
		<h1 class="level1-title" epub:type="title"><span class="date">ಜುಲೈ 21</span><br /><span class="num">203.</span> ಎರಡೂ ಬೇಡಾ</h1>
		<p class="shloka">ದೇಹೀತಿ ವಚನಂ ಕಷ್ಟಂ ನಾಸ್ತೀತಿ ವಚನಂ ತಥಾ।<br/>ತಸ್ಮಾದ್ ದೇಹೀತಿ ನಾಸ್ತೀತಿ ನ ಭವೇಜ್ಜನ್ಮಜನ್ಮನಿ॥</p>
		<p class="shloka-meaning">‘ದೇಹಿ’ ಎನ್ನುವ ಮಾತು ಕಷ್ಟ, ‘ನಾಸ್ತಿ’ ಎನ್ನುವುದೂ ಕಷ್ಟವೇ. ಆದ್ದರಿಂದ ಭಗವಂತನೆ, ನನಗೆ ಯಾವಜನ್ಮದಲ್ಲಿಯೂ ‘ದೇಹಿ’ ಎನ್ನುವ, ಹಾಗೂ ‘ನಾಸ್ತಿ’ ಎನ್ನುವ ಶಬ್ದಗಳು ಬೇಡವೇ ಬೇಡ.</p>
		<p class="description">‘ದೇಹಿ’ ಎಂದರೆ ಕೊಡು, ‘ನಾಸ್ತಿ’ ಎಂದರೆ ಇಲ್ಲ. ಬಡತನದಿಂದ ಬಳಲುತ್ತಿರುವವನು ಮತ್ತೊಬ್ಬರ ಹತ್ತಿರಕ್ಕೆ ಹೋಗಿ ಅವರ ಮುಂದೆ ಕೈಗಳನ್ನು ಚಾಚಿ ‘ದೇಹಿ’ ಎನ್ನುವುದು ತುಂಬಾ ಕಷ್ಟಕರವಾದದ್ದೇ. ಶ್ರೀಮಂತರ ಮುಂದೆ ನಿಂತುಕೊಂಡು, ಅವರ ಸ್ವಭಾವವನ್ನು ನೋಡಿಕೊಂಡು ತನ್ನ ಕಷ್ಟಕಾರ್ಪಣ್ಯವನ್ನು ಅವರಲ್ಲಿ ತೋಡಿಕೊಂಡು, ಅವರನ್ನು ಪ್ರಸನ್ನರನ್ನಾಗಿಸಿಕೊಂಡು ಆಮೇಲೆ “ದೇಹಿ” (ನನಗೆ ಹಣವನ್ನು ಕೊಡಿ) ಎನ್ನಬೇಕಾದರೆ ಆ ಭಿಕ್ಷುಕನ ಮನಸ್ಸಿಗೆ ಎಷ್ಟು ಸಂಕೋಚ, ದುಃಖ, ಕಷ್ಟವಾಗಿರಬೇಕು? ಆ ಶ್ರೀಮಂತನು ಈ ಭಿಕ್ಷುಕನನ್ನು ತಿರಸ್ಕಾರದ ಮಾತುಗಳಿಂದ ಬೈಯ್ದು ಕಳಿಸಬಹುದಲ್ಲವೆ? ಅದಿರಲಿ; ಅಂತೂ ಭಿಕ್ಷುಕನ ‘ದೇಹಿ’ ಎನ್ನುವ ಮಾತು ತುಂಬಾ ಕಷ್ಟವೇ.</p>
		<p class="description">‘ನಾಸ್ತಿ’ ಎನ್ನುವ ಮಾತೂ ಕಷ್ಟವೇ. ‘ನಾಸ್ತಿ’ ಎಂದರೆ ‘ಇಲ್ಲ’ ಎಂದರ್ಥ. ಬೇಡುವವನು ಕಣ್ಣೆದುರಿಗೆ ಬಂದು ನಿಂತುಕೊಂಡು ತನ್ನ ಕಷ್ಟವನ್ನೆಲ್ಲ ತೋಡಿಕೊಂಡು ಹಣವನ್ನು ಕೇಳಿದಾಗ, ‘ಇಲ್ಲ’, ‘ಹೋಗು’ ಎನ್ನುವುದು ಎಷ್ಟು ಕಷ್ಟ! ತಾನು ಸಂಪಾದಿಸಿದ ಹಣವನ್ನು ಇನ್ನೊಬ್ಬನಿಗೆ ಕೊಡಬೇಕೆಂದರೆ ಅದೇನು ಸುಲಭವಲ್ಲ. ದಾನಮಾಡಲು ಮನಸ್ಸು ಬರುವುದಿಲ್ಲ. ಆಗ ‘ಇಲ್ಲ, ಹೋಗು’ ಎನ್ನಬೇಕಾಗುತ್ತದೆ. ಅದೂ ಕಷ್ಟವಾದದ್ದೇ. ಒಟ್ಟಿನಲ್ಲಿ ಬಡವನಾಗಿ ಹುಟ್ಟಿ ಶ್ರೀಮಂತನ ಮುಂದೆ ಕೈಗಳನ್ನು ಚಾಚಿ ‘ದೇಹಿ’ ಎನ್ನುವುದೂ ಕಷ್ಟ; ಶ್ರೀಮಂತನಾಗಿ ಹುಟ್ಟಿ ಬೇಡಿದವರಿಗೆ ‘ನಾಸ್ತಿ’ ಎನ್ನುವುದೂ ಕಷ್ಟ. ಆದ್ದರಿಂದ ಈ ಎರಡೂ ಶಬ್ದಗಳು ಕಷ್ಟವೇ ಆಗಿವೆ. ಬೇಡಿದವರಿಗೆ ಯಥಾಶಕ್ತಿ ದಾನಮಾಡಬೇಕು.</p>
		<p class="text-center">ಮಾನವನು ‘ದೇಹಿ’ ಅಥವಾ ‘ನಾಸ್ತಿ’ ಎನ್ನಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-007.22">
		<h1 class="level1-title" epub:type="title"><span class="date">ಜುಲೈ 22</span><br /><span class="num">204.</span> ಈ ಏಳನ್ನು ಎಬ್ಬಿಸಬಾರದು</h1>
		<p class="shloka">ಅಹಿಂ ನೃಪಂ ಚ ಶಾರ್ದೂಲಂ ವಿಟಂ ಚ ಬಾಲಕಂ ತಥಾ।<br/>ಪರಶ್ವಾನಂ ಚ ಮೂರ್ಖಂ ಚ ಸಪ್ತ ಸುಪ್ತಾನ್ನ ಬೋಧಯೇತ್॥</p>
		<p class="shloka-meaning">ನಾಗರಹಾವು, ರಾಜ, ಹುಲಿ, ವಿಟ, ಮಗು, ಬೇರೊಬ್ಬರ ನಾಯಿ ಮತ್ತು ಮೂರ್ಖ—ಇವರು ನಿದ್ರೆಮಾಡುತ್ತಿದ್ದರೆ ಇವರನ್ನು ಎಬ್ಬಿಸಬಾರದು.</p>
		<ol>
			<li><strong>ಹಾವು</strong>—ಹಾವೆಂದರೇ ಭಯ, ಹಾವೆಂದರೇ ವಿಷ, ಮೃತ್ಯು! ಸರ್ಪವನ್ನು ಕಂಡರೇ ಸಾಕು ಎಂಥವರಿಗೂ ಭಯ! ಇಂಥ ಸರ್ಪವು ಮಲಗಿರುವಾಗ ಅದನ್ನು ಎಬ್ಬಿಸಲೇ ಬಾರದು.</li>
			<li><strong>ರಾಜ</strong>—ರಾಜನೆಂದರೆ ಮಹಾವಿಷ್ಣುಸ್ವರೂಪನೇ. ಮಹಾರಾಜನು ರಾಷ್ಟ್ರದ ಪ್ರಜೆಗಳಿಗೆಲ್ಲ ತಂದೆಯಂತೆ. ರಾಜನು ನಿದ್ರಿಸುತ್ತಿದ್ದಾಗ ಅವನನ್ನು ಎಬ್ಬಿಸಬಾರದು.</li>
			<li><strong>ಶಾರ್ದೂಲ</strong>—ಹುಲಿ. ಹುಲಿ, ಸಿಂಹ, ಚಿರತೆ ಮುಂತಾದ ಪ್ರಾಣಿಗಳು ಅತ್ಯಂತ ಕ್ರೂರ ಹಾಗೂ ದುಷ್ಟ. ಈ ಪ್ರಾಣಿಗಳು ನಿದ್ರೆಮಾಡುತ್ತಿದ್ದಾಗ ಅವುಗಳನ್ನು ಎಬ್ಬಿಸಲೇ ಬಾರದು.</li>
			<li><strong>ವಿಟ</strong>—ವಿಟನೆಂದರೆ ಸ್ತ್ರೀವ್ಯಾಮೋಹದಿಂದ ವ್ಯಭಿಚಾರನಿರತನಾದ ಪುರುಷನು. ಇವನ ಕಣ್ಣೆಲ್ಲ ಸ್ತ್ರೀಯರ ಮೇಲೆ, ಮನಸ್ಸೆಲ್ಲ ಕಾಮದ ಮೇಲೆ. ಇಂಥವನು ನಿದ್ರೆ ಮಾಡುತ್ತಿದ್ದರೆ ಇವನನ್ನು ಎಬ್ಬಿಸಬಾರದು.</li>
			<li><strong>ಬಾಲಕ</strong>—ಮಕ್ಕಳು ಸುಮ್ಮನೆ ಹಟಮಾಡುತ್ತಾ, ಚೇಷ್ಟೆ ಮಾಡುತ್ತಾ, ಏಳುತ್ತಾ, ಬೀಳುತ್ತಾ, ಅಳುತ್ತಾ ಇರುತ್ತಾರೆ. ಅಮ್ಮನು ಸದಾ ಎತ್ತಿಕೊಂಡೇ ಇರಬೇಕು. ಮಕ್ಕಳು ನಿದ್ರೆಮಾಡುತ್ತಿದ್ದರೆ ಅವರನ್ನು ಎಬ್ಬಿಸಬಾರದು. ಎಬ್ಬಿಸಿಬಿಟ್ಟರೆ ಸುಮ್ಮನೆ ಅಳುತ್ತಾ ಇರುತ್ತಾರಲ್ಲವೆ?</li>
			<li><strong>ಪರಶ್ವಾನ</strong>—ಬೇರೊಬ್ಬರ ನಾಯಿ. ಹೊಸಬರನ್ನು ಕಂಡಕೂಡಲೇ ಬೊಗಳುತ್ತಾ ನಾಯಿಗಳು ಕಚ್ಚುತ್ತವೆ. ಬೇರೆಯವರ ಮನೆಗಳ, ನಿದ್ರೆಮಾಡುತ್ತಿರುವ ನಾಯಿಯನ್ನು ಎಬ್ಬಿಸಬಾರದು.</li>
			<li><strong>ಮೂರ್ಖ</strong>—ಹೆಸರೇ ಮೂರ್ಖ. ನಿದ್ರೆಮಾಡುತ್ತಿರುವಂಥ ಮೂರ್ಖ ನನ್ನೂ ಎಬ್ಬಿಸಬಾರದು. ಎಬ್ಬಿಸಿದರೆ ಎಲ್ಲರಿಗೂ ತೊಂದರೆ!</li>
		</ol>
		<p class="text-center">ನಿದ್ರಿಸುತ್ತಿರುವ ಈ ಏಳನ್ನು ಎಬ್ಬಿಸಬಾರದು.</p>
	</section>
	<section class="level1 numbered" epub:type="chapter" role="doc-chapter" id="id-007.23">
		<h1 class="level1-title" epub:type="title"><span class="date">ಜುಲೈ 23</span><br /><span class="num">205.</span> ವಿದ್ಯಾರತ್ನದ ಮಹಿಮೆ</h1>
		<p class="shloka">ಜ್ಞಾತಿಭಿರ್ವಂಟ್ಯತೇ ನೈವ ಚೋರೇಣಾಪಿ ನ ನೀಯತೇ।<br/>ದಾನೇ ನೈವ ಕ್ಷಯಂ ಯಾತಿ ವಿದ್ಯಾರತ್ನಂ ಮಹದ್ಧನಮ್॥</p>
		<p class="shloka-meaning">ವಿದ್ಯಾರತ್ನವು ಜ್ಞಾತಿಗಳಿಂದ ಚೂರುಚೂರಾಗಿ ಭಾಗಮಾಡಲ್ಪಟ್ಟು ಹಂಚಿಕೊಳ್ಳುವುದಕ್ಕಾಗುವುದಿಲ್ಲ, ಕಳ್ಳರಿಂದಲೂ ಇದು ಅಪಹರಿಸಲ್ಪಡುವುದಿಲ್ಲ , ದಾನಮಾಡಲ್ಪಡುತ್ತಿದ್ದರೂ ವಿದ್ಯಾರತ್ನವು ಕ್ಷಯವಾಗುವುದೂ ಇಲ್ಲ. ಆದ್ದರಿಂದ ವಿದ್ಯೆಯೇ ಶ್ರೇಷ್ಠವಾದ ಧನವು.</p>
		<p class="description">ಸಾಮಾನ್ಯವಾಗಿ ಲೋಕದಲ್ಲಿ ರತ್ನವೆಂದರೆ ಬೆಳ್ಳಿ, ಬಂಗಾರ, ವಜ್ರ ಎಂದೇ ಭಾವಿಸುತ್ತಾರೆ. ಇನ್ನು ಧನವೆಂದರೆ ‘ಹಣ’ ಎಂದೇ ತಿಳಿಯುತ್ತಾರೆ. ಈ ಧನವೆಲ್ಲವೂ ನಾಶವಾಗತಕ್ಕ, ಹಾಳಾಗಿಹೋಗುವಂಥ ಅನಿತ್ಯವಾದ ವಸ್ತು. ಆದರೆ ಮತ್ತೊಂದು ಧನವಿದೆ. ಇದು ನಾಶವಾಗದ ಧನ, ಅತ್ಯಂತಅಮೂಲ್ಯವಾದ ಧನ. ಅದೇ ವಿದ್ಯಾಧನ, ವಿದ್ಯಾರತ್ನ, ಹೆಚ್ಚಿನ ಧನ.</p>
		<ol>
			<li><strong>ಜ್ಞಾತಿಭಿಃ ನ ವಂಟ್ಯತೇ</strong>—ಜ್ಞಾತಿಗಳಿಂದ, ದಾಯಾದಿಗಳಿಂದ, ಅಣ್ಣತಮ್ಮಂದಿರಿಂದ ಭಾಗಮಾಡಲ್ಪಡಲಾಗದ ಧನವಿದು. ವಿದ್ಯೆಯನ್ನು ಅಣ್ಣತಮ್ಮಂದಿರು ಭಾಗಮಾಡಿಕೊಂಡು ಪರಸ್ಪರ ಹಂಚಿಕೊಳ್ಳಲು ಸಾಧ್ಯವಿಲ್ಲ. ಅಪ್ಪನ ವಿದ್ಯೆ ಅಪ್ಪನಿಗೇ, ಹಿರಿಯಮಗನ ವಿದ್ಯೆ ಅವನಿಗೇ, ಕಿರಿಮಗನ ವಿದ್ಯೆಯು ಇವನಿಗೇ.</li>
			<li><strong>ಚೋರೇಣ ನ ನೀಯತೇ</strong>—ಕಳ್ಳನು ವಿದ್ಯೆಯನ್ನು ಅಪಹರಿಸಲಾರ. ವಿದ್ಯಾವಂತನ ವಿದ್ಯೆಯನ್ನು ಯಾವ ಕಳ್ಳರೂ ಕೊಳ್ಳೆಹೊಡೆಯಲಾರರು. ವಿದ್ಯಾವಂತನೊಬ್ಬನೇ ಮಲಗಿಕೊಂಡಿದ್ದಾಗ ನಾಲ್ಕು ಜನ ಕಳ್ಳರು ಬಂದರೂ ಇವನ ವಿದ್ಯೆಯನ್ನು ಅಪಹರಿಸಲು ಆಗುವುದಿಲ್ಲ.</li>
			<li><strong>ದಾನೇ ಕ್ಷಯಂ ನೈವ ಯಾತಿ</strong>—ಈ ವಿದ್ಯೆಯನ್ನು ಹಂಚುತ್ತಾ ಹೋದರೆ ಅದೇನು ಕ್ಷೀಣವಾಗುವುದಿಲ್ಲ. ಮತ್ತೇನೆಂದರೆ ಅಭಿವೃದ್ಧಿಯಾಗುತ್ತಲೇ ಹೋಗುತ್ತದೆ. ಒಂದು ದೀಪದಿಂದ ನೂರು ದೀಪಗಳನ್ನು ಹಚ್ಚಿದರೆ ಆ ಮೂಲದೀಪದ ಬೆಳಕೇನೂ ನಾಶವಾಗುವುದಿಲ್ಲ. ಹಂಚುತ್ತಾ ಹೋದಂತೆಲ್ಲ ವಿದ್ಯೆಯೂ ಬೆಳೆಯುತ್ತಲೇ ಹೋಗುತ್ತದೆ.</li>
		</ol>
		<p class="text-center">ಮಾನವನು ವಿದ್ಯಾರತ್ನವನ್ನೇ ಸಂಪಾದಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.24">
		<h1 class="level1-title" epub:type="title"><span class="date">ಜುಲೈ 24</span><br /><span class="num">206.</span> ವಿಷವೃಕ್ಷದಲ್ಲಿ ಸಿಹಿ ಹಣ್ಣುಗಳೆರಡು!</h1>
		<p class="shloka">ಸಂಸಾರವಿಷವೃಕ್ಷಸ್ಯ ದ್ವೇ ಫಲೇ ಹ್ಯಮೃತೋಪಮೇ।<br/>ಸುಭಾಷಿತರಸಾಸ್ವಾದಃ ಸಂಗತಿಃ ಸುಜನೈಃ ಸಹ॥</p>
		<p class="shloka-meaning">ಸಂಸಾರವೆಂಬ ವಿಷವೃಕ್ಷದಲ್ಲಿ ಅಮೃತದಂಥ ಎರಡು ಹಣ್ಣುಗಳು; ಅವುಗಳೇ ಸುಭಾಷಿತ ರಸಾಸ್ವಾದ ಮತ್ತು ಸಜ್ಜನರ ಸಹವಾಸ.</p>
		<p class="description">ಸಂಸಾರವೆಂಬುದು ಒಂದು ವಿಷವೃಕ್ಷವಿದ್ದಂತೆ. ಸಂಸಾರವೆಂದರೆ ಜನ್ಮದಿಂದ ಮರಣದ ವರೆಗೆ ಉಂಟಾಗುತ್ತಿರುವ ಅನುಭವಗಳು; ಸುಖದುಃಖಗಳು, ರಾಗದ್ವೇಷಗಳು, ಕಾಮಕ್ರೋಧಗಳು, ಮಾನ ಅಪಮಾನಗಳು, ರೋಗರುಜಿನಾದಿಗಳು, ಜನ್ಮ ಜರಾ ಮರಣಗಳು—ಇವೆಲ್ಲವೂ ಸಂಸಾರವೇ. ಈ ಸಂಸಾರವು ವಿಷವೃಕ್ಷದಂತಿದೆ. ವೃಕ್ಷವೆಂದರೆ ಮರ. ಇದು ವಿಷದ ಮರ. ಈ ವಿಷವೃಕ್ಷಕ್ಕೆ ಬೀಜ ವಿಷ; ಕಾಂಡ, ತೊಗಟೆ, ಎಲೆ, ಚಿಗುರು, ಹೀಚು, ಕಾಯಿ, ಹಣ್ಣು—ಎಲ್ಲವೂ ವಿಷಮಯ. ಇದರ ಹೆಸರೇ ವಿಷವೃಕ್ಷ. ಈ ಸಂಸಾರವು ವಿಷವೃಕ್ಷದಂತೆ ದುಃಖ ದೋಷಗಳಿಂದ ತುಂಬಿರುತ್ತದೆ. ಆದರೆ, ಆಶ್ಚರ್ಯವೆಂದರೆ, ಇಂಥ ಸಂಸಾರವಿಷವೃಕ್ಷದಲ್ಲಿ ಎರಡು ಅಮೃತದಂಥ ಮಧುರವಾದ, ಸಿಹಿಯಾದ ಹಣ್ಣುಗಳಿರುತ್ತವೆ.</p>
		<ol>
			<li><strong>ಸುಭಾಷಿತರಸಾಸ್ವಾದಃ</strong>—ಸುಭಾಷಿತವೆಂದರೆ ರಾಮಾಯಣ, ಭಾರತ, ಭಾಗವತ, ಭಗವದ್ಗೀತಾ, ವೇದಾಂತಗಳು, ಪುರಾಣಗಳು—ಇವುಗಳ ಸುಂದರೋಪದೇಶಗಳು; ಇವುಗಳ ರಸವನ್ನು ಆಸ್ವಾದಿಸುವ ಸುಯೋಗವು, ಅದೃಷ್ಟವು ಈ ಸಂಸಾರದಲ್ಲಿಯೇ ಮಾನವರಿಗೆ ಇರುತ್ತದೆ. ಸುಭಾಷಿತಗಳ ಸರಳ ಸುಂದರ ಅಮರ ಸಂದೇಶಗಳನ್ನು ಶ್ರವಣಮಾಡಿ ಮನನ ಮಾಡುತ್ತಿದ್ದರೆ ದುಃಖಗಳು ದೂರವಾಗಿ ಈ ವಿಷಸಂಸಾರವೂ ಅಮೃತಮಯವಾಗಿಬಿಡುವುದರಲ್ಲಿ ಸಂಶಯವಿಲ್ಲ.</li>
			<li><strong>ಸಂಗತಿಃ ಸುಜನೈಃ ಸಹ</strong>—ಸುಜನರೊಂದಿಗೆ ಸಂಗ, ಎಂದರೆ ಸತ್ಸಂಗ. ಸತ್ಪುರುಷರ ಸಂಗವಂತೂ ಮನುಷ್ಯನನ್ನು ಉದ್ಧಾರಮಾಡಿಬಿಡುತ್ತದೆ. ಸತ್ಸಂಗದಿಂದ ತಾಪ ಪಾಪಗಳು ಪರಿಹಾರವಾಗಿ ಶಾಶ್ವತವಾದ ಆನಂದವೇ ದೊರಕುತ್ತದೆ.</li>
		</ol>
		<p class="text-center">ಮಾನವನು ಸತ್ಸಂಗದಿಂದ ಆನಂದವಾಗಿರಬಹುದು.</p>
	</section>
	<section class="level1 numbered" epub:type="chapter" role="doc-chapter" id="id-007.25">
		<h1 class="level1-title" epub:type="title"><span class="date">ಜುಲೈ 25</span><br /><span class="num">207.</span> ಕೆಟ್ಟಸ್ವಪ್ನವು ಬೀಳದು</h1>
		<p class="shloka">ರಾಮಂ ಸ್ಕಂದಂ ಹನೂಮಂತಂ ವೈನತೇಯಂ ವೃಕೋದರಮ್।<br/>ಶಯನೇ ಯಃ ಸ್ಮರೇನ್ನಿತ್ಯಂ ದುಃಸ್ವಪ್ನಂ ತಸ್ಯ ನಶ್ಯತಿ॥</p>
		<p class="shloka-meaning">ಶ್ರೀರಾಮಚಂದ್ರ, ಸ್ಕಂದ, ಹನುಮಂತ, ವೈನತೇಯ ಮತ್ತು ವೃಕೋದರ —ಈ ಐದು ಮಹಾತ್ಮರನ್ನು ರಾತ್ರಿ ಮಲಗುವಾಗ ಸ್ಮರಿಸಿದರೆ ಅಂಥವರಿಗೆ ನಿದ್ರೆಮಾಡುವಾಗ ಕೆಟ್ಟ ಸ್ವಪ್ನಗಳು ಕಾಣಿಸುವುದಿಲ್ಲ.</p>
		<p class="description">ಅನೇಕರಿಗೆ ಮಲಗಿದರೆ ಸರಿಯಾಗಿ ನಿದ್ರೆಯೇ ಬರುವುದಿಲ್ಲ. ಕೆಟ್ಟ ಕೆಟ್ಟ ಕನಸುಗಳೇ ಕೆಲವರಿಗೆ ಕಾಣಿಸುತ್ತಿರುತ್ತವೆ. ಇಂಥವರು ಈ ಮೇಲಿನ ಶ್ಲೋಕವನ್ನು ಪಠಿಸುತ್ತಾ ನಿದ್ರೆಗೆ ಹೋದರೆ ಅಂಥವರಿಗೆ ದುಷ್ಟಸ್ವಪ್ನಗಳು ಕಾಣಿಸಿಕೊಳ್ಳುವುದಿಲ್ಲ. ಆದ್ದರಿಂದ ಮಲಗಿಕೊಳ್ಳುವಾಗ ಈ ಐದು ಮಹಾತ್ಮರನ್ನು, ತಪಸ್ವಿಗಳನ್ನು ಸ್ಮರಿಸುತ್ತಾ ಮಲಗಬೇಕು.</p>
		<ol>
			<li><strong>ಶ್ರೀರಾಮಮ್</strong>—ಶ್ರೀರಾಮಚಂದ್ರನೆಂದರೆ ಸತ್ಯಧರ್ಮ ನ್ಯಾಯಗಳ ಸಾಕಾರಮೂರ್ತಿ. ಶ್ರೀರಾಮನೆಂಬ ಮಹಾತ್ಮನ ನಾಮಸ್ಮರಣೆಯೇ ಸಾಕು!</li>
			<li><strong>ಸ್ಕಂದಮ್</strong>–ಸುಬ್ರಹ್ಮಣ್ಯ; ಇವನೇ ಕುಮಾರಸ್ವಾಮಿ. ಬ್ರಹ್ಮಜ್ಞಾನಿಯೂ ತತ್ತ್ವನಿಷ್ಠನೂ ಆದ ಇವನು ಪಾರ್ವತೀ ಪರಮೇಶ್ವರರ ವರಪುತ್ರ, ಪ್ರೇಮಪುತ್ರ; ಸ್ಕಂದನು ನಾರದಮಹರ್ಷಿಗಳ ಆಧ್ಯಾತ್ಮಿಕ ಗುರು.</li>
			<li><strong>ಹನೂಮಂತಮ್</strong>—ಹನುಮಂತ, ಆಂಜನೇಯ, ಮಾರುತಿ, ರಾಮದಾಸ, ರಾಮಭಕ್ತ, ಮಹಾತಪಸ್ವಿ, ನೈಷ್ಠಿಕಬ್ರಹ್ಮಚಾರಿ, ಜಿತೇಂದ್ರಿಯ, ಮಹಾತ್ಮ; ವೀರ ಧೀರ ಹಾಗೂ ಶೂರ!</li>
			<li><strong>ವೈನತೇಯಮ್</strong>—ಗರುಡ. ಮಹಾವಿಷ್ಣುವಿನ ಪ್ರಿಯವಾಹನ. ಸರ್ಪಗಳ ಶತ್ರು, ವಿಷಾಪಹಾರಕ, ಸ್ಫಟಿಕದಂತೆ ಶುದ್ಧ ಸ್ವಭಾವದವನು.</li>
			<li><strong>ವೃಕೋದರಮ್</strong>—ಭೀಮಸೇನ. ಪರಾಕ್ರಮಶಾಲಿ, ದುಷ್ಟರಾದ ರಾಕ್ಷಸರನ್ನು ಧ್ವಂಸಮಾಡಬಲ್ಲ ವೀರ. ಶ್ರೀಕೃಷ್ಣಪರಮಾತ್ಮನ ಆರಾಧಕ.</li>
		</ol>
		<p class="description">ಹೀಗೆ ಈ ಐದೂ ಧರ್ಮಾತ್ಮರನ್ನು ಸ್ಮರಿಸುತ್ತಾ, ಇವರ ಸದ್ಗುಣಗಳನ್ನು ಚಿಂತಿಸುತ್ತಾ ಮಲಗಿದರೆ ಅಂಥವರಿಗೆ ಕೆಟ್ಟ ಸ್ವಪ್ನಗಳು ಕಾಣಿಸುವುದಿಲ್ಲ.</p>
		<p class="text-center">ಮಲಗುವಾಗ  ಈ ಐವರ ಸ್ಮರಣೆಯನ್ನು ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.26">
		<h1 class="level1-title" epub:type="title"><span class="date">ಜುಲೈ 26</span><br /><span class="num">208.</span> ಐದರಿಂದ ಪಾಪ ರೋಗಪರಿಹಾರ</h1>
		<p class="shloka">ಪೂರ್ವಜನ್ಮಕೃತಂ ಪಾಪಂ ವ್ಯಾಧಿರೂಪೇಣ ಬಾಧತೇ।<br/>ತಚ್ಛಾಂತಿರೌಷಧೈರ್ದಾನೈಃ ಜಪ ಹೋಮ ಸುರಾರ್ಚನೈಃ॥</p>
		<p class="shloka-meaning">ಹಿಂದಿನ ಜನ್ಮಗಳಲ್ಲಿ ಮಾಡಿರುವ ಪಾಪವು ಈ ಜನ್ಮದಲ್ಲಿ ರೋಗರೂಪದಿಂದ ಮನುಷ್ಯನನ್ನು ಕಾಡುತ್ತದೆ. ಈ ಪಾಪಕ್ಕೆ ಪರಿಹಾರೋಪಾಯಗಳೆಂದರೆ: ಔಷಧಿ, ದಾನ, ಜಪ, ಹೋಮ, ದೇವತಾರಾಧನೆಗಳು.</p>
		<p class="description">ಮನುಷ್ಯ ಎಂದಮೇಲೆ ರೋಗಗಳ ಕಾಟವು ಇದ್ದದ್ದೇ. ಈ ಜನ್ಮದಲ್ಲಿ ಈಗ ಬಂದಿರುವ ರೋಗ, ಅಪಕೀರ್ತಿ, ಬಡತನಗಳಿಗೆ ಹಿಂದಿನ ಜನ್ಮದಲ್ಲಿ ಮಾಡಿರುವ ಪಾಪಕರ್ಮಗಳೇ ಕಾರಣ. ಏನೋ ಒಂದು ರೋಗ, ಏನೋ ಒಂದು ಚಿಂತೆ, ಏನೋ ಒಂದು ಕಾಟವು ಇದ್ದೇ ಇರುತ್ತದೆ. ಇದಕ್ಕೆಲ್ಲ ಹಿಂದಿನ ಜನ್ಮಗಳ ಪಾಪಕರ್ಮಗಳೇ ಕಾರಣ. ಆ ಪಾಪವನ್ನು ಈ ಐದರಿಂದ ಪರಿಹಾರ ಮಾಡಿಕೊಳ್ಳಬಹುದು.</p>
		<ol>
			<li><strong>ಔಷಧೈಃ</strong>—ಸರಿಯಾದ ವೈದ್ಯರಿಂದ ಔಷಧಿಯನ್ನು ತೆಗೆದುಕೊಳ್ಳುವುದರಿಂದ, ಈಗ ಬಂದಿರುವ ರೋಗವು ಪರಿಹಾರವಾಗುತ್ತದೆ.</li>
			<li><strong>ದಾನೈಃ</strong>—ಪರ್ವಕಾಲದಲ್ಲಿ , ತೀರ್ಥಕ್ಷೇತ್ರಗಳಲ್ಲಿ ಸತ್ಪಾತ್ರರಿಗೆ ಮಾಡುವ ಸುವರ್ಣ, ವಸ್ತ್ರ , ಅನ್ನಾದಿ ದಾನಗಳಿಂದ ಈ ರೋಗವು ಪರಿಹಾರವಾಗುತ್ತದೆ.</li>
			<li><strong>ಜಪೈಃ</strong>—ಮಹಾಮೃತ್ಯುಂಜಯಜಪ, ಅರುಣಮಂತ್ರಪಾರಾಯಣ, ಶಾಂತಿಮಂತ್ರಪಾರಾಯಣ, ಗಾಯತ್ರೀ ಮಂತ್ರಪುರಶ್ಚರಣೆ, ಶ್ರೀರಾಮಮಂತ್ರಜಪಾನುಷ್ಠಾನದಿಂದಲೂ ರೋಗಗಳ ಪರಿಹಾರ.</li>
			<li><strong>ಹೋಮೈಃ</strong>—ನವಗ್ರಹ ಹೋಮ, ಗಣಪತಿ ಹೋಮ, ಆಯುಷ್ಯ ಹೋಮ, ಮೃತ್ಯುಂಜಯ ಹೋಮ, ಸುದರ್ಶನಹೋಮಾದಿಗಳಿಂದಲೂ ಪಾಪ ಹಾಗೂ ರೋಗಗಳ ಪರಿಹಾರವಾಗುತ್ತದೆ.</li>
			<li><strong>ಸುರಾರ್ಚನೈಃ</strong>—ನವಗ್ರಹಪೂಜಾ, ಇಷ್ಟದೇವತಾಪೂಜಾ, ಸತ್ಯನಾರಾಯಣಸ್ವಾಮಿ ಪೂಜಾದಿಗಳಿಂದಲೂ ಪಾಪಗಳು ಹಾಗೂ ರೋಗಗಳು ಪರಿಹಾರವಾಗುತ್ತವೆ.</li>
		</ol>
		<p class="text-center">ಸತ್ಕರ್ಮಾನುಷ್ಠಾನಗಳಿಂದ ರೋಗಗಳು ನಾಶವಾಗುತ್ತವೆ.</p>
	</section>
	<section class="level1 numbered" epub:type="chapter" role="doc-chapter" id="id-007.27">
		<h1 class="level1-title" epub:type="title"><span class="date">ಜುಲೈ 27</span><br /><span class="num">209.</span> ಇವರುಗಳನ್ನು ಎಬ್ಬಿಸಬೇಕು</h1>
		<p class="shloka">ವಿದ್ಯಾರ್ಥೀ ಸೇವಕಃ ಪಾಂಥಃ ಕ್ಷುಧಾರ್ತೋ ಭಯಕಾತರಃ।<br/>ಭಂಡಾರೀ ಪ್ರತಿಹಾರಶ್ಚ ಸಪ್ತ ಸುಪ್ತಾನ್ ಪ್ರಬೋಧಯೇತ್॥</p>
		<p class="shloka-meaning">ವಿದ್ಯಾರ್ಥಿ, ಸೇವಕ, ಪಾಂಥ, ಹಸಿದವನು, ಭಯದಿಂದ ಅಂಜಿದವನು, ಧನರಕ್ಷಕ ಮತ್ತು ದ್ವಾರಪಾಲಕ—ಈ ಏಳೂ ಜನಗಳು ನಿದ್ರಿಸುತ್ತಿದ್ದರೆ ಅಂಥವರನ್ನು ಎಬ್ಬಿಸಬೇಕು.</p>
		<p class="description">ಈ ಕೆಳಗಿನ ಏಳು ಜನಗಳು ಅಕಾಲದಲ್ಲಿ ಮಲಗಿಕೊಂಡು ನಿದ್ರೆಮಾಡುತ್ತಿದ್ದರೆ ಅಂಥವರನ್ನು ನಿದ್ರೆಯಿಂದ ಎಬ್ಬಿಸಬೇಕು.</p>
		<ol>
			<li><strong>ವಿದ್ಯಾರ್ಥಿ</strong>—ವಿದ್ಯಾರ್ಥಿಗಳೆಂದರೆ ವಿದ್ಯಾರ್ಜನೆಯನ್ನು ಶ್ರದ್ಧೆಯಿಂದ ಮಾಡಬೇಕಾದ ಹುಡುಗರು. ಪರೀಕ್ಷೆಯು ಹತ್ತಿರ ಬಂದಂತೆ ಅವರು ಚೆನ್ನಾಗಿ ಶ್ರದ್ಧೆಯಿಂದ ಓದಬೇಕಲ್ಲವೆ? ಪರೀಕ್ಷೆಯು ಹತ್ತಿರಬಂದಾಗ ಮಲಗಿಕೊಂಡು ನಿದ್ರಿಸುತ್ತಿದ್ದರೆ ಅಂಥವರನ್ನು ಎಬ್ಬಿಸಬೇಕು.</li>
			<li><strong>ಸೇವಕ</strong>—ಆಳು. ಇವನ ಕೆಲಸವೆಂದರೆ ಶ್ರದ್ಧೆಯಿಂದ ಯಜಮಾನ ಹೇಳಿದ ಕೆಲಸ ಕಾರ್ಯಗಳನ್ನು ಮಾಡುವುದು.</li>
			<li><strong>ಪಾಂಥ</strong>—ಪ್ರಯಾಣಿಕ. ಇವನು ಎಚ್ಚರಿಕೆಯಿಂದ ನಡೆದುಕೊಂಡು ಊರಿಂದೂರಿಗೆ ಪ್ರಯಾಣ ಮಾಡುತ್ತಾ ಇದ್ದಾನೆ. ಮಾರ್ಗಮಧ್ಯೆ ಮಲಗಿಬಿಟ್ಟರೆ ಕಳ್ಳಕಾಕರಿಂದ ತೊಂದರೆಯಾಗಬಹುದಲ್ಲವೆ?</li>
			<li><strong>ಕ್ಷುಧಾರ್ತ</strong>—ಹಸಿದಿರುವವನು. ಹಸಿವಿನಿಂದ ಸಂಕಟದಿಂದ ಮಲಗಿದ್ದರೆ ಅಂಥವನನ್ನು ಎಬ್ಬಿಸಿ ಅವನಿಗೆ ಊಟವನ್ನು ಹಾಕಬೇಕು.</li>
			<li><strong>ಭಯಕಾತರಃ</strong>—ಭಯದಿಂದ ಹೇಡಿಯಾದವನು ನಿದ್ರೆಮಾಡುತ್ತಿದ್ದರೆ ಅಂಥವನನ್ನು ಎಬ್ಬಿಸಿ ಅವನಿಗೆ ಧೈರ್ಯವನ್ನು ತುಂಬಬೇಕು.</li>
			<li><strong>ಭಂಡಾರೀ</strong>—ಹಣವನ್ನು ಕಾಪಾಡುವಂಥ ಕಾಯುವಂಥ ಮನುಷ್ಯ. ಇವನು ನಿದ್ರೆಮಾಡುತ್ತಿದ್ದರೆ ಹಣವು ಕಳವಾಗಿಬಿಡುತ್ತದೆಯಲ್ಲವೆ?</li>
			<li><strong>ಪ್ರತಿಹಾರಃ</strong>—ಬಾಗಿಲನ್ನು ಕಾಯುವವನೂ ನಿದ್ರಿಸಬಾರದಲ್ಲವೆ?್ಮಒಠ್ಹಘ್ ಜಒn ಆದವನು ಎಚ್ಚರಿಕೆಯಿಂದಿರಬೇಕಲ್ಲವೆ?</li>
		</ol>
		<p class="text-center">ನಿದ್ರಿಸುತ್ತಿದ್ದರೆ ಈ ಏಳೂ ಜನಗಳನ್ನು ಎಬ್ಬಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.28">
		<h1 class="level1-title" epub:type="title"><span class="date">ಜುಲೈ 28</span><br /><span class="num">210.</span> ಸತ್ಪುರುಷರ ಮಹಿಮೆ</h1>
		<p class="shloka">ಗಂಗಾ ಪಾಪಂ ಶಶೀ ತಾಪಂ ದೈನ್ಯಂ ಕಲ್ಪತರುಸ್ತಥಾ।<br/>ಪಾಪಂ ತಾಪಂ ಚ ದೈನ್ಯಂ ಚ ಘ್ನಂತಿ ಸಂತೋ ಮಹಾಶಯಾಃ॥</p>
		<p class="shloka-meaning">ಗಂಗಾನದಿಯು ಪಾಪವನ್ನೂ, ಚಂದ್ರನು ತಾಪವನ್ನೂ, ಕಲ್ಪವೃಕ್ಷವು ದೈನ್ಯವನ್ನೂ ದೂರಮಾಡುತ್ತವೆ. ಆದರೆ ಸತ್ಪುರುಷರು ಮಾತ್ರ ಒಮ್ಮೆಗೇ ಪಾಪವನ್ನೂ ತಾಪವನ್ನೂ ದೈನ್ಯವನ್ನೂ ದೂರಮಾಡಿಬಿಡುತ್ತಾರೆ.</p>
		<p class="description">ಮನುಷ್ಯನಲ್ಲಿ ಪಾಪವೂ ತಾಪವೂ ದೈನ್ಯವೂ ತುಂಬಿರುತ್ತವೆ. ಇವುಗಳಿಗೆ ಗಂಗಾ, ಚಂದ್ರ, ಕಲ್ಪವೃಕ್ಷಗಳಿಂದ ಪರಿಹಾರವು ದೊರಕುತ್ತದೆ.</p>
		<ol>
			<li><strong>ಗಂಗಾ ಪಾಪಂ ಹರತಿ</strong>—ಗಂಗಾನದಿಯಲ್ಲಿ ಸ್ನಾನಮಾಡಿದರೆ ಎಲ್ಲ ಪಾಪಗಳೂ ದೂರವಾಗುತ್ತವೆ. ಗಂಗಾಸ್ಮರಣ, ಗಂಗಾಸ್ನಾನ, ಗಂಗಾಪಾನಗಳಿಂದ ಪಾಪನಾಶ. ಸ್ವರ್ಗಲೋಕದ ಮಹಾನದೀ ಗಂಗಾನದಿ. ಹಿಮಾಲಯ ಪರ್ವತದಲ್ಲಿ ಉದ್ಭವಿಸಿ ದೇವಗಂಧರ್ವಋಷಿತಪಸ್ವಿಗಳಿಂದ ಸೇವಿಸಲ್ಪಡುತ್ತಿರುವ ಗಂಗಾನದಿಯು ಲೋಕಪಾವನಿ.</li>
			<li><strong>ಶಶೀ ತಾಪಂ ಹರತಿ</strong>—ಚಂದ್ರ, ಪೂರ್ಣಿಮಾಚಂದ್ರ, ಆನಂದಚಂದ್ರ; ಆಹ್ಲಾದಕರ ಚಂದ್ರನ ದರ್ಶನದಿಂದ ಎಂಥ ತಾಪಗಳಿದ್ದರೂ ನಾಶ. ಪೂರ್ಣಿಮಾಚಂದ್ರನ ಬೆಳದಿಂಗಳ ದರ್ಶನದಿಂದ ಎಲ್ಲರ ಎಲ್ಲಾ ತಾಪಗಳಿಗೂ ಪರಿಹಾರ.</li>
			<li><strong>ಕಲ್ಪತರುಃ ದೈನ್ಯಂ ಹರತಿ</strong>—ಕಲ್ಪವೃಕ್ಷದ ಅನುಗ್ರಹವಾಗಿಬಿಟ್ಟರೆ ದೈನ್ಯಪರಿಹಾರ; ದಾರಿದ್ರ್ಯಪರಿಹಾರವಾಗುತ್ತದೆ. ಹೆಸರೇ ಕಲ್ಪವೃಕ್ಷ , ಕಲ್ಪ ತರು. ಕಲ್ಪತರುವಿನ ಕೃಪೆಯಿಂದ ಸಕಲ ಸಂಪತ್ ಪ್ರಾಪ್ತಿಯಾಗುತ್ತದೆ.</li>
			<li><strong>ಆದರೆ ಮಹಾತ್ಮರಾದರೋ</strong>—ಪಾಪವನ್ನೂ ತಾಪವನ್ನೂ ದೈನ್ಯವನ್ನೂ ದೂರಮಾಡುತ್ತಾರೆ. ಮಹಾತ್ಮರೆಂದರೆ ಗಂಗಾ, ಪೂರ್ಣಿಮಾಚಂದ್ರ ಮತ್ತು ಕಲ್ಪವೃಕ್ಷಗಳ ಸಂಗಮವಿದ್ದಂತೆ. ಸತ್ಪುರುಷರ ದರ್ಶನಮಾತ್ರದಿಂದ, ಮಹಾತ್ಮರ ಸಂಗಮಾತ್ರದಿಂದ ಸಕಲ ಪಾಪಗಳೂ ಸುಟ್ಟುಬೂದಿಯಾಗುತ್ತವೆ. ಸಕಲ ತಾಪಗಳೂ ದೂರವಾಗುತ್ತವೆ ಮತ್ತು ದೈನ್ಯವೂ ನಾಶವಾಗಿಬಿಡುತ್ತದೆ.</li>
		</ol>
		<p class="text-center">ಮಹಾತ್ಮರ ಸಹವಾಸವನ್ನು ಮಾಡಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.29">
		<h1 class="level1-title" epub:type="title"><span class="date">ಜುಲೈ 29</span><br /><span class="num">211.</span> ಬುಧರಿವರು</h1>
		<p class="shloka">ನಮಂತಿ ಫಲಿತಾ ವೃಕ್ಷಾಃ ನಮಂತಿ ಚ ಬುಧಾ ಜನಾಃ।<br/>ಶುಷ್ಕಕಾಷ್ಠಾನಿ ಮೂರ್ಖಾಶ್ಚ ಭಿದ್ಯಂತೇ ನ ನಮಂತಿ ಚ॥</p>
		<p class="shloka-meaning">ಹಣ್ಣುಗಳಿಂದ ತುಂಬಿರುವ ಮರಗಳು ಬಾಗಿರುತ್ತವೆ, ಬುಧರಾದ ಜನಗಳೂ ಬಗ್ಗಿ ನಮಸ್ಕರಿಸುತ್ತಾರೆ. ಆದರೆ ಒಣಗಿರುವ ಮರಗಳಾಗಲೀ ಮೂರ್ಖರಾಗಲೀ ಸೆಟೆದುಕೊಂಡಿರುತ್ತಾರೆ. ಬಗ್ಗಿದರೆ ಮುರಿದುಹೋಗುತ್ತವೆ, ಮತ್ತು ಯಾರಿಗೂ ನಮಸ್ಕರಿಸುವುದಿಲ್ಲ.</p>
		<p class="description">ಮನುಷ್ಯನು ಜೀವನದಲ್ಲಿ ಹಣ್ಣಾದಷ್ಟೂ ವ್ಯವಹಾರದಲ್ಲಿ ಮೃದು ವಾಗುತ್ತಾನೆ. ವಿದ್ಯಾವಂತನಾದಂತೆ ವಿನಯಸಂಪನ್ನನೂ ಆಗುತ್ತಾನೆ. ದೊಡ್ಡವನಾದಂತೆಲ್ಲ ಮಾನವನು ಎಲ್ಲರನ್ನೂ ಗೌರವಿಸುತ್ತಾನೆ. ಇದಕ್ಕೆ ಇಲ್ಲಿ ಮರದ ದೃಷ್ಟಾಂತವನ್ನು ಕೊಟ್ಟಿರುತ್ತದೆ. ಇದು ಹೇಗೆಂದರೆ:</p>
		<p class="description">ಹೆಮ್ಮರಗಳಲ್ಲಿ ಸಮೃದ್ಧವಾಗಿ ಹಣ್ಣುಹಂಪಲುಗಳು ಬಿಟ್ಟಿರುತ್ತವೆ. ಮಾವಿನಮರ, ಹಲಸಿನಮರ, ನೇರಳೇ ಮರ, ತೆಂಗಿನ ಮರ ಮುಂತಾದ ಮರಗಳಲ್ಲಿ ನೂರಾರು, ಸಾವಿರಾರು ಹಣ್ಣುಗಳು ತುಂಬಿರುತ್ತವೆ. ಇಂಥ ದೊಡ್ಡ ದೊಡ್ಡ ವಯಸ್ಸಾದ ಮರಗಳು ಸಹಜವಾಗಿ ಬಾಗಿರುತ್ತವೆ. ಹೆಮ್ಮರಗಳಲ್ಲಿ ನೂರಾರು ಕೊಂಬೆಗಳು ಬಾಗಿರುವುದನ್ನು ನಾವು ಲೋಕದಲ್ಲಿ ನೋಡುತ್ತೇವೆ. ಇದೇ ರೀತಿಯಲ್ಲಿ ಬುಧಜನಗಳೂ ಹಿರಿಯರಿಗೆ ಬಾಗಿ ನಮಸ್ಕರಿಸುತ್ತಾರೆ. ವಿದ್ವಾಂಸರಿಗೆ ಅಹಂಕಾರವು ಇಲ್ಲದ್ದರಿಂದ ಇವರು ಗುರುಹಿರಿಯರಿಗೆ ಬಾಗಿ ನಮಸ್ಕಾರಗಳನ್ನು ಮಾಡುತ್ತಾರೆ.</p>
		<p class="description">ಆದರೆ ಮೂರ್ಖರು ಮಾತ್ರ ದುರಹಂಕಾರಿಗಳಾಗಿ ಗರ್ವದಿಂದ ಮೆರೆಯುತ್ತಾ ತಾವೇ ದೊಡ್ಡವರೆಂದು ತಿಳಿದು ಹಿರಿಯರಿಗೆ ನಮಿಸುವುದಿಲ್ಲ. ಒಣಗಿಹೋದ ಮರಗಳು ಬಾಗುವುದಿಲ್ಲ , ಆ ಮರಗಳಲ್ಲಿ ಹಣ್ಣು ಗಳಾಗಲೀ ಕಾಯಿಗಳಾಗಲೀ ಇರುವುದಿಲ್ಲ , ಆದರೂ ಜಂಭ ಮಾತ್ರ ತುಂಬಿರುವಂತೆ ಕಾಣುತ್ತವೆ. ಒಣಗಿದ ಮರಗಳು ಬಗ್ಗಿದಾಗ ಮುರಿದು ತುಂಡಾಗಿ ಬಿಡುತ್ತವೆ. ಅಂತೆಯೇ ಮೂರ್ಖರೂ ದುರಹಂಕಾರಿಗಳಾಗಿರುತ್ತಾರೆ. ಮೂರ್ಖರಿಗೆ ವಿದ್ಯಾವಿನಯಗಳು ಇಲ್ಲದ್ದರಿಂದ ಇವರಲ್ಲಿ ಅಹಂಕಾರ ಮದಗಳು ತುಂಬಿರುತ್ತವೆ. ಇದು ಶುಭಲಕ್ಷಣವಲ್ಲ.</p>
		<p class="text-center">ಗುರುಹಿರಿಯರಿಗೆಗೌರವವನ್ನುತೋರಿಸಬೇಕು.</p>
	</section>
	<section class="level1 numbered" epub:type="chapter" role="doc-chapter" id="id-007.30">
		<h1 class="level1-title" epub:type="title"><span class="date">ಜುಲೈ 30</span><br /><span class="num">212.</span> ಯಾರಿಗೆ ಯಾರಿಂದ ಭಯ?</h1>
		<p class="shloka">ಪಾದಪಾನಾಂ ಭಯಂ ವಾತಾತ್<br/> ಪದ್ಮಾನಾಂ ಶಿಶಿರಾದ್ ಭಯಮ್।<br/>ಪರ್ವತಾನಾಂ ಭಯಂ ವಜ್ರಾತ್<br/> ಸಾಧೂನಾಂ ದುರ್ಜನಾದ್ ಭಯಮ್॥</p>
		<p class="shloka-meaning">ಮರಗಳಿಗೆ ಗಾಳಿಯಿಂದ ಭಯ, ಕಮಲಪುಷ್ಪಗಳಿಗೆ ಛಳಿಯಿಂದ ಭಯ, ಪರ್ವತಗಳಿಗೆ ವಜ್ರಾಯುಧದಿಂದ ಭಯ, ಹಾಗೂ ಸಾಧುಸಂತರಿಗೆ ದುರ್ಜನರಿಂದ ಭಯ.</p>
		<ol>
			<li><strong>ಮರಗಳಿಗೆ ಗಾಳಿಯಿಂದ ಭಯ</strong>—ಮರಗಳು ತಮ್ಮ ಪಾಡಿಗೆ ತಾವು ಸಂತೋಷವಾಗಿದ್ದುಕೊಂಡು ಹಣ್ಣು ಹಂಪಲುಗಳನ್ನು ಮಾನವರಿಗೆ ಕೊಡುತ್ತವೆ. ಮರಗಳು ಯಾರಿಗೂ ತೊಂದರೆಯನ್ನೇ ಕೊಡದ ಸಾಧುಗಳೆಂದರೆ ತಪ್ಪಲ್ಲ. ಇಂಥ ಮರಗಳಿಗೂ ಬಿರುಗಾಳಿಯಿಂದ ಭಯ.</li>
			<li><strong>ಕಮಲಪುಷ್ಪಗಳಿಗೆ ಛಳಿಯಿಂದ ಭಯ</strong>—ಕಮಲಗಳು ಹೂಗಳಲ್ಲಿ ರಾಣಿಯಂತೆ ಎಲ್ಲರ ಕಣ್ಣುಗಳಿಗೂ ಆನಂದವನ್ನುಂಟುಮಾಡುತ್ತವೆ. ಮಹಾವಿಷ್ಣುವು ಪದ್ಮನಾಭನೆನಿಸಿಕೊಂಡಿರುತ್ತಾನಲ್ಲವೆ? ಲಕ್ಷ್ಮಿಯು ಹುಟ್ಟಿರುವುದೇ ಕಮಲಗಳಿಂದ. ಅವಳಿಗೆ ಹೆಸರೇ ಕಮಲಾಲಯಾ ಎಂದು. ಇಂಥ ಸುಂದರ ಕಮಲಪುಷ್ಪಗಳಿಗೆ ಶಿಶಿರ ಋತುವಿನಿಂದ ಭಯ. ಮಾಘ, ಫಾಲ್ಗುಣ ಮಾಸಗಳಲ್ಲಿ ಛಳಿಯು ಜಾಸ್ತಿಯಾಗಿ ಅದು ಕಮಲಗಳ ದಳಗಳನ್ನು ನೆಲದಮೇಲೆ ಬೀಳಿಸುತ್ತವೆ.</li>
			<li><strong>ಪರ್ವತಗಳಿಗೆ ವಜ್ರಾಯುಧದಿಂದ ಭಯ</strong>—ವಜ್ರಾಯುಧವು ದೇವೇಂದ್ರನ ಆಯುಧ. ಋಷಿಮುನಿ ತಪಸ್ವಿಗಳಿಗೆ ಆಶ್ರಯವಾಗಿರುವ ಪರ್ವತಗಳ ಶಿಖರಗಳನ್ನು ವಜ್ರಾಯುಧವು ಕತ್ತರಿಸಿ ಹಾಕುತ್ತದಂತೆ.</li>
			<li><strong>ಸಾಧುಗಳಿಗೆ ದುರ್ಜನರಿಂದ ಭಯ</strong>—ಸಾಧುಗಳೆಂದರೆ ತಪಸ್ವಿಗಳು, ಸಂತರು, ಸಂನ್ಯಾಸಿಗಳು, ಋಷಿಗಳು ಹಾಗೂ ಮುನಿಗಳು. ಇವರು ಜಪತಪಾದಿಗಳನ್ನು ಮಾಡುತ್ತಾ ಜಗತ್ತಿ ಗೇ ಕಲ್ಯಾಣವನ್ನು ಮಾಡುತ್ತಿರುವ ಮಹಾತ್ಮರು. ಇವರಿಗೂ ದುರ್ಜನರಿಂದ ಭಯವು ತಪ್ಪಿದ್ದಲ್ಲ.</li>
		</ol>
		<p class="text-center">ಅಂತೂ ಭಯವೆಂಬುದು ಎಲ್ಲರಿಗೂ ಇದ್ದೇ ಇರುತ್ತದೆ.</p>
	</section>
	<section class="level1 numbered" epub:type="chapter" role="doc-chapter" id="id-007.31">
		<h1 class="level1-title" epub:type="title"><span class="date">ಜುಲೈ 31</span><br /><span class="num">213.</span> ಯಾರಿಗೆ ಯಾರಿಂದ ಭಯ?</h1>
		<p class="shloka">ಸ ಜೀವತಿ ಗುಣಾ ಯಸ್ಯ ಧರ್ಮೋ ಯಸ್ಯ ಸ ಜೀವತಿ।<br/>ಗುಣಧರ್ಮವಿಹೀನೋ ಯೋ ನಿಷ್ಫಲಂ ತಸ್ಯ ಜೀವಿತಮ್॥</p>
		<p class="shloka-meaning">ಯಾವನಲ್ಲಿ ಸದ್ಗುಣಗಳೂ ಧರ್ಮವೂ ಇವೆಯೋ, ಅಂಥವನೇ ನಿಜವಾಗಿ ಬದುಕಿರುವವನು. ಯಾವಾತನಲ್ಲಿ ಒಳ್ಳೆಯ ಗುಣಗಳಾಗಲೀ ಧರ್ಮವಾಗಲೀ ಇಲ್ಲವೋ ಅಂಥವನ ಜೀವನವು ವ್ಯರ್ಥ.</p>
		<p class="description">ಹುಟ್ಟಿದ ಮೇಲೆ ಮನುಷ್ಯನು ತೊಂಬತ್ತು ವರ್ಷ, ನೂರು ವರ್ಷಗಳವರೆಗೂ ಬದುಕಿರಬಹುದು. ಹೀಗೆ ದೀರ್ಘಕಾಲ ಬದುಕಿದ ಮಾತ್ರಕ್ಕೆ ಅವನ ಜೀವನವು ಸಾರ್ಥಕವಾದಂತೆ—ಎಂದು ಭಾವಿಸಬಾರದು. ಏಕೆಂದರೆ ಕಲ್ಲಿನ ಅಥವಾ ಕಬ್ಬಿಣದ ಕಂಬವೂ ನೂರಾರು ವರ್ಷಗಳ ಕಾಲ ಬದುಕಿರಬಹುದು. ಆದ್ದರಿಂದ ಅವನು ದೀರ್ಘಾಯುಷಿಯಾಗಿ ಬಹು ಕಾಲದವರೆಗೆ ಬದುಕುವುದು ಮುಖ್ಯವಲ್ಲ. ಮತ್ತೇನೆಂದರೆ ಆ ವ್ಯಕ್ತಿಯು ಹೇಗೆ ಬದುಕಿದ್ದಾನೆ? ಎನ್ನುವುದೇ ಮುಖ್ಯ.</p>
		<p class="description">ಸರಿ, ಹಾಗಾದರೆ, ಹೇಗೆ ಬಾಳಿದರೆ ಅಂಥವನ ಜೀವನವು ಸಾರ್ಥಕವೆನಿಸೀತು? ಎಂದರೆ, ಗುಣಗಳುಳ್ಳವನಾಗಿ ಬಾಳಿದಾಗ. ಪರೋಪಕಾರ, ಮೈತ್ರೀ, ಪ್ರೇಮ, ನಿಸ್ಸ್ವಾರ್ಥಸೇವೆ—ಮುಂತಾದ ಸದ್ಗುಣಗಳಿಂದ ಕೂಡಿಕೊಂಡು ಬಾಳಿದಾಗ ಅಂಥವನ ಜೀವನ ಸಾರ್ಥಕ. ಅಂಥವನು ಮೃತನಾದಮೇಲೂ ಅವನ ಧವಳಕೀರ್ತಿಯು ಶಾಶ್ವತವಾಗಿ ಉಳಿದಿರುತ್ತದೆಯಲ್ಲವೆ? ಅದರಂತೆಯೇ ಮಾನವನು ಧರ್ಮಾತ್ಮನಾಗಿ ಬಾಳಬೇಕು. ಧರ್ಮವನ್ನು ಅನುಷ್ಠಾನ ಮಾಡುತ್ತಾ ಧರ್ಮವನ್ನು ಬೆಳೆಸುತ್ತಾ ಧರ್ಮವನ್ನು ಬೋಧಿಸುತ್ತಾ ಜೀವಿಸುವವನೇ ನಿಜವಾಗಿ ಜೀವಿಸುತ್ತಾನೆ.</p>
		<p class="description">ಒಟ್ಟಿನಲ್ಲಿ ಸದ್ಗುಣಗಳಿಂದಲೂ ಧರ್ಮಾಚರಣೆಯಿಂದಲೂ ಕೂಡಿ ಬಾಳುವವನ ಜೀವನವೇ ಸಾರ್ಥಕ. ಮನುಷ್ಯನಾಗಿ ಹುಟ್ಟಿರುವುದೇ ಧಾರ್ಮಿಕ ಜೀವನವನ್ನು ನಡೆಸಲಿಕ್ಕೆ! ಸದ್ಗುಣಗಳಿಂದ ಹೀನನಾಗಿ ಧರ್ಮರಹಿತನಾಗಿ ಬಾಳುವವನ ಜೀವನ ವ್ಯರ್ಥ. ಇನ್ನು ದುರ್ಗುಣಗಳಿಂದ ತುಂಬಿಕೊಂಡು ಅಧರ್ಮನಿರತನಾಗಿ ಅನಾಚಾರನಿರತನಾಗಿ ಬಾಳುವವನ ಜೀವನವಂತೂ ವ್ಯರ್ಥವೇ ಸರಿ!</p>
		<p class="text-center">ಮನುಷ್ಯನು ಗುಣವಂತನಾಗಿ ಧಾರ್ಮಿಕನಾಗಿ ಬಾಳಬೇಕು.</p>
	</section>
</body>
</html>
