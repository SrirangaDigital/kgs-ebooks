<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸುರೇಶ್ವರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-007.01">
		<p class="intro-shloka">॥ಓಂ ಬ್ರಹ್ಮಾಭಿನ್ನಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಕಾರ್ಯಂ ತು ಕಾರಣಾಭಿನ್ನಂ ಬ್ರಹ್ಮಾಭಿನ್ನಮಿದಂ ಜಗತ್।<br />ಕಾರ್ಯಕಾರಣತತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 1</span><br /><span class="num">183.</span> ವಿಶ್ವವೆಲ್ಲವೂ ಬ್ರಹ್ಮವೇ</h1>
		<p class="bhashya-verse">ಕಾರಣಾನುಗತಂ ಕಾರ್ಯಮ್ ಇತಿ ಸರ್ವೈಶ್ಚ ಸಮ್ಮತಮ್।<br />ತಸ್ಮಾತ್ ಸತ್ತಾ ಸ್ಫುರತ್ತಾ ಚ ಸರ್ವತ್ರಾಪ್ಯನುವರ್ತತೇ॥</p>
		<p class="bhashya-verse-source">ಮಾನಸೋಲ್ಲಾಸ ೨-೧೦</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಕಾರ್ಯಂ</strong> = ಕಾರ್ಯವು, <strong>ಕಾರಣಾನುಗತಂ</strong> = ಕಾರಣವನ್ನೇ ಹೊಂದಿಕೊಂಡಿರುತ್ತದೆ, <strong>ಇತಿ</strong> = ಎಂಬುದು, <strong>ಸರ್ವೈಃ</strong> = ಎಲ್ಲರಿಗೂ, <strong>ಸಮ್ಮತಂ</strong> = ಸಮ್ಮತವೇ ಆಗಿದೆ. <strong>ತಸ್ಮಾತ್</strong> = ಆದ್ದರಿಂದ, <strong>ಸತ್ತಾ</strong> = ಇರುವಿಕೆಯು, <strong>ಚ</strong> = ಮತ್ತು, <strong>ಸ್ಫುರತ್ತಾ</strong> = ತೋರುವಿಕೆಯು, <strong>ಸರ್ವತ್ರಾಪಿ</strong> = ಎಲ್ಲಾ ವಸ್ತುಗಳಲ್ಲಿಯೂ, <strong>ಅನುವರ್ತತೇ</strong> = ಅನುಸರಿಸಿಕೊಂಡು ಇರುತ್ತದೆ.</p>
		<p class="description"><strong>ಭಾವಾರ್ಥ</strong>: ಕಾರ್ಯವು ಯಾವಾಗಲೂ ಕಾರಣವನ್ನೇ ಅನುಸರಿಸಿಕೊಂಡೇ ಬದುಕಿರುತ್ತದೆ. ಹೀಗಾಗಿ ಈ ಪ್ರಪಂಚವು ಬ್ರಹ್ಮದ ಕಾರ್ಯವಾಗಿರುವುದರಿಂದ ಇದು ಬ್ರಹ್ಮದ ಸತ್ತ್ವವನ್ನೂ ಸ್ಫುರತೆಯನ್ನೂ ತೋರುವಿಕೆಯನ್ನೂ ಅನುಸರಿಸಿಕೊಂಡೇ ತೋರುತ್ತಿದೆ.</p>
		<p class="description"><strong>ವಿವರಣೆ</strong>: ಪರಬ್ರಹ್ಮದ ಕಾರ್ಯವಾಗಿರುವ ಈ ಪ್ರಪಂಚವು ಯಾವಾಗಲೂ ತನ್ನ ಕಾರಣವಾದ ಪರಬ್ರಹ್ಮದ ಗುಣದಿಂದ ಕೂಡಿಕೊಂಡೇ ತೋರುತ್ತಿದೆ. ಬ್ರಹ್ಮವು ಸತ್ ಸ್ವರೂಪವೂ ಭಾಸಸ್ವರೂಪವೂ ಆಗಿರುತ್ತದೆ. ಇರುವಿಕೆಯೂ ತೋರುವಿಕೆಯೂ ಪರಬ್ರಹ್ಮದ ಧರ್ಮಗಳು. ಆದ್ದರಿಂದ ಈ ವಿಶ್ವವು ಯಾವಾಗಲೂ <strong>ಸತ್</strong>ರೂಪದಿಂದಲೂ <strong>ಸ್ಫುರಣ</strong>ರೂಪದಿಂದಲೂ ತೋರುತ್ತಿದೆ. ಪ್ರತಿಯೊಂದು ಕಾರ್ಯವೂ ತನ್ನ ತನ್ನ ಕಾರಣದಿಂದ ಕೂಡಿಕೊಂಡೇ ತೋರುತ್ತದೆ ಎಂಬುದು ಎಲ್ಲರ ಅನುಭವದಲ್ಲೂ ಇದೆಯಲ್ಲವೆ? ಹೀಗೆ ನೋಡಿದಾಗ ಈ ವಿಶ್ವವು ಬ್ರಹ್ಮವೇ ಎಂದು ತಿಳಿಯುತ್ತದೆ. ನಾಮರೂಪಾತ್ಮಕವಾಗಿರುವ ಈ ಪ್ರಪಂಚವು ಪರಮಾರ್ಥವಾಗಿ ಬ್ರಹ್ಮವೇ ಆಗಿರುತ್ತದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.02">
		<p class="intro-shloka">॥ಓಂ ಸಾಧ್ಯಸಾಧನಮರ್ಮಜ್ಞಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಸಾಧ್ಯಸಾಧನಭಾವೋಽಯಂ ತ್ವವಿದ್ಯಾಕಾರ್ಯಮೇವ ಚ।<br />ಸಾಧ್ಯಸಾಧನನಿರ್ವಿಣ್ಣಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 2</span><br /><span class="num">184.</span> ಅವಿದ್ಯೆಯಿಂದಲೇ ಸಾಧ್ಯಸಾಧನಭಾವವು</h1>
		<p class="bhashya-verse">ಸಾಧ್ಯಸಾಧನತಾಂ ತಸ್ಮಾತ್ ಅಜ್ಞಾನೈಕವ್ಯಪಾಶ್ರಯಾತ್।<br />ಉಚ್ಚೈರನೂದ್ಯ ತತ್ತತ್ತ್ವಂ ವೇದಾಂತಾಃ ಪ್ರತ್ಯಪೀಪದನ್॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೨-೧೨೯</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ತಸ್ಮಾತ್</strong> = ಆದ್ದರಿಂದ, <strong>ಅಜ್ಞಾನೈಕವ್ಯಪಾಶ್ರಯಾತ್</strong> = ಅಜ್ಞಾನವೊಂದನ್ನೇ ಆಶ್ರಯಮಾಡಿಕೊಂಡು, <strong>ಸಾಧ್ಯಸಾಧನತಾಂ</strong> = ಸಾಧ್ಯ ಹಾಗೂ ಸಾಧನ ಸಂಬಂಧವನ್ನು, <strong>ಉಚ್ಚೈಃ</strong> = ಗಟ್ಟಿಯಾಗಿ, <strong>ಅನೂದ್ಯ</strong> = ಅನುವಾದಮಾಡಿಕೊಂಡು, <strong>ವೇದಾಂತಾಃ</strong> = ವೇದಾಂತಗಳು, <strong>ತತ್ತತ್ತ್ವಂ</strong> = ಕಾರ್ಯಕಾರಣದ ನಿಜವಾದ ಅರ್ಥವನ್ನು, <strong>ಪ್ರತ್ಯಪೀಪದನ್</strong> = ಪ್ರತಿಪಾದಿಸಿರುತ್ತವೆ.</p>
		<p class="description"><strong>ಭಾವಾರ್ಥ</strong>: ಕರ್ಮಗಳಿಗೂ ಕರ್ಮಫಲಗಳಿಗೂ ಸಾಧನ-ಸಾಧ್ಯಭಾವವನ್ನು ಶ್ರುತಿಗಳು ಅನುವಾದಮಾಡಿಕೊಂಡು, ಅನಂತರ ಈ ಸಂಬಂಧವು ಅವಿದ್ಯಾಕ್ಷೇತ್ರದಲ್ಲಿಯೇ ಹೊರತು ಪರಮಾರ್ಥವಲ್ಲ— ಎಂದು ಸಾರುತ್ತಿವೆ.</p>
		<p class="description"><strong>ವಿವರಣೆ</strong>: ‘ಈ ಫಲಗಳಿಗೆ ಇವುಗಳು ಸಾಧನಗಳು’—ಎಂದು ವೇದಾಂತಗಳು ತಿಳಿಸುತ್ತಿವೆ. ಈ ಸಾಧ್ಯಸಾಧನಭಾವವು ಆತ್ಮನಲ್ಲಿ ನಿಜ ವಾಗಿ ಇರುವುದಿಲ್ಲ. ಆದರೂ ಪ್ರಾರಂಭದ ಹಂತದಲ್ಲಿ ಅಧ್ಯಾರೋಪಮಾಡಿಕೊಂಡು ಹೇಳುತ್ತಿವೆ. ಪರಮಾರ್ಥದೃಷ್ಟಿಯಿಂದ <strong>ಏಕಮೇವ ಅದ್ವಿತೀಯಂ</strong>, ಆತ್ಮನೊಬ್ಬನೇ ಎಂಬುದೇ ಸಿದ್ಧಾಂತವು. ಆದ್ದರಿಂದ ಅವಿದ್ಯಾದೃಷ್ಟಿಯಿಂದಲೇ ಈ ಭೇದವನ್ನು ಒಪ್ಪಿಕೊಂಡು ಅನಂತರ ವೇದಾಂತಗಳು ತತ್ತ್ವವನ್ನು ಉಪದೇಶಿಸುತ್ತಿವೆ ಎಂದು ತಿಳಿಯಬೇಕು. ಜ್ಞಾನಕ್ಕಿಂತ ಮುಂಚೆ ಈ ಭೇದವ್ಯವಹಾರವೇ ಹೊರತು, ಜ್ಞಾನಾನಂತರದಲ್ಲಿ ಈ ಭೇದವು ಯಾವುದೂ ಸತ್ಯವಲ್ಲ. ಸಾಧ್ಯಸಾಧನ ಭಾವವನ್ನು ತಿಳಿಸುವುದರಲ್ಲಿ ವೇದಾಂತಗಳಿಗೆ ತಾತ್ಪರ್ಯವಿಲ್ಲ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.03">
		<p class="intro-shloka">॥ಓಂ ಬ್ರಹ್ಮಬ್ರಹ್ಮವಿತ್ತತ್ತ್ವಜ್ಞಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಸಾಮಾನಾಧಿಕರಣ್ಯಂ ಹಿ ಬ್ರಹ್ಮಬ್ರಹ್ಮವಿದೋರಪಿ।<br />ಬ್ರಹ್ಮವಿದ್ ಬ್ರಹ್ಮಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 3</span><br /><span class="num">185.</span> ಬ್ರಹ್ಮವಿದನು ಬ್ರಹ್ಮವೇ</h1>
		<p class="bhashya-verse">ವಿಪಶ್ಚಿದ್ ವ್ಯತಿರೇಕೇಣ ಜ್ಞೇಯತ್ವಾದ್ಯಪನುತ್ತಯೇ।<br />ಸಾಮಾನಾಧಿಕರಣ್ಯೇನ ಬ್ರಹ್ಮಣಾ ಹಿ ವಿಪಶ್ಚಿತಾ॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೧೨೧</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ವಿಪಶ್ಚಿತ್ ವ್ಯತಿರೇಕೇಣ</strong> = ಬ್ರಹ್ಮಜ್ಞಾನಿಗಿಂತ ಬೇರೆಯಾಗಿ, <strong>ಜ್ಞೇಯತ್ವಾದಿ ಅಪನುತ್ತಯೇ</strong> = ಜ್ಞೇಯತ್ವವೇ ಮುಂತಾದದ್ದನ್ನು ತಳ್ಳಿಹಾಕುವುದಕ್ಕಾಗಿ, <strong>ಬ್ರಹ್ಮಣಾ ವಿಪಶ್ಚಿತಾ ಇತಿ</strong> = ಬ್ರಹ್ಮ ಸ್ವರೂಪನೇ ಆಗಿರುವ ಜ್ಞಾನಿಯೊಂದಿಗೆ ಎಂದು, <strong>ಸಾಮಾನಾಧಿಕರಣ್ಯೇನ</strong> = ಸಾಮಾನಾಧಿಕರಣ್ಯದಿಂದ ಶ್ರುತಿಯು ಹೇಳುತ್ತಿದೆ.</p>
		<p class="description"><strong>ಭಾವಾರ್ಥ</strong>: ಬ್ರಹ್ಮಜ್ಞಾನಿಗಿಂತ ಭಿನ್ನವಾಗಿ ಜ್ಞೇಯವಾದ ಬ್ರಹ್ಮವೆಂಬುದು ಇಲ್ಲವೇ ಇಲ್ಲವೆಂದು ಹೇಳುವುದಕ್ಕಾಗಿ <strong>ಬ್ರಹ್ಮಣಾ ವಿಪಶ್ಚಿತಾ</strong> —ಎಂದು ಶ್ರುತಿಯು ಸಾಮಾನಾಧಿಕರಣ್ಯದಿಂದ ಹೇಳುತ್ತಿದೆ.</p>
		<p class="description"><strong>ವಿವರಣೆ</strong>: ಬ್ರಹ್ಮವಿತ್, ಬ್ರಹ್ಮವನ್ನು ತಿಳಿದವನೊಬ್ಬ ; ತಿಳಿಯಲ್ಪಟ್ಟಂಥ ಬ್ರಹ್ಮವೇ ಮತ್ತೊಂದು; ಎಂದು ಎರಡು ಬೇರೆಬೇರೆ ಪದಾರ್ಥಗಳೇ ಇಲ್ಲ. ಬ್ರಹ್ಮವೇ ಬ್ರಹ್ಮವಿದನು, ಬ್ರಹ್ಮವಿದನೇ ಬ್ರಹ್ಮ— ಇಬ್ಬರಿಗೂ ಭೇದವೇ ಇಲ್ಲ ಎಂಬುದೇ ಶ್ರುತಿಯ ಅಂತರಂಗ. ಆದ್ದ ರಿಂದಲೇ ಶ್ರುತಿಯಲ್ಲಿ <strong>ಬ್ರಹ್ಮಣಾ ವಿಪಶ್ಚಿತಾ</strong> ಬ್ರಹ್ಮಸ್ವರೂಪನೇ ಆಗಿರು ವಂಥ ಜ್ಞಾನಿಯ ರೂಪದಿಂದ ಎಂದು ಶ್ರುತಿಯು ಇಲ್ಲಿ ಜ್ಞಾನಿಗೂ ಬ್ರಹ್ಮಕ್ಕೂ ಸಾಮಾನಾಧಿಕರಣ್ಯವನ್ನು ಹೇಳುತ್ತಿದೆ. ಬ್ರಹ್ಮವೂ ಬ್ರಹ್ಮವಿದನೂ ಅಭಿನ್ನಸ್ವರೂಪರೇ ಆಗಿರುತ್ತಾರೆಂದರ್ಥ. ಅಜ್ಞಾನದಿಂದಲೇ ಜಿಜ್ಞಾಸುವು ತನ್ನನ್ನು ಜ್ಞಾತೃವೆಂದೂ, ಬ್ರಹ್ಮವನ್ನು ಜ್ಞೇಯವೆಂದೂ ತಿಳಿದಿದ್ದಾನೆ. ಜ್ಞಾನೋದಯವಾದ ಕೂಡಲೇ ತಾನೇ ಬ್ರಹ್ಮವೆಂದು ತಿಳಿಯುತ್ತದೆ. ಆಗ ಬ್ರಹ್ಮವೂ ಬ್ರಹ್ಮವಿದನೂ ಒಂದೇ ಎಂದು ತಿಳಿಯುತ್ತದೆ. ಹೀಗಾಗಿ ಬ್ರಹ್ಮಕ್ಕೂ ಬ್ರಹ್ಮವಿದನಿಗೂ ಏಕತ್ವವನ್ನೇ ಇಲ್ಲಿ ಹೇಳಿದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.04">
		<p class="intro-shloka">॥ಓಂ ಸೃಷ್ಟಿಮೂಲವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಜನ್ಮಸ್ಥಿತಿಲಯಾನಾಂ ಹಿ ಕರ್ತಾ ತು ಪರಮೇಶ್ವರಃ।<br />ಅನಂತಶಕ್ತಿಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 4</span><br /><span class="num">186.</span> ಈಶ್ವರನಿಂದಲೇ ಸೃಷ್ಟಿಸ್ಥಿತಿಲಯಗಳು</h1>
		<p class="bhashya-verse">ಈಶ್ವರೋಽನಂತಶಕ್ತಿತ್ವಾತ್ ಸ್ವತಂತ್ರೋಽನ್ಯಾನಪೇಕ್ಷಕಃ।<br />ಸ್ವೇಚ್ಛಾಮಾತ್ರೇಣ ಸಕಲಂ ಸೃಜತ್ಯವತಿ ಹಂತಿ ಚ॥</p>
		<p class="bhashya-verse-source">ಮಾನಸೋಲ್ಲಾಸ ೨-೪೮</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಈಶ್ವರಃ</strong> = ಪರಮೇಶ್ವರನು, <strong>ಅನಂತಶಕ್ತಿತ್ವಾತ್</strong> = ಅನಂತ ಶಕ್ತಿ ಸಂಪನ್ನನಾದ್ದರಿಂದ, <strong>ಸ್ವತಂತ್ರಃ</strong> = ಸ್ವತಂತ್ರನೂ, <strong>ಅನ್ಯ ಅನಪೇಕ್ಷಕಃ</strong> = ಮತ್ತೊಂದರ ಸಹಾಯವನ್ನು ಬಯಸದವನೂ ಆಗಿರುತ್ತಾನೆ. ಆದ್ದರಿಂದ, <strong>ಸ್ವ</strong> <strong>ಇಚ್ಛಾಮಾತ್ರೇಣ</strong> = ತನ್ನ ಇಚ್ಛಾ ಸಂಕಲ್ಪಮಾತ್ರದಿಂದಲೇ, <strong>ಸಕಲಂ</strong> = ಎಲ್ಲಾ ಜಗತ್ತನ್ನೂ, <strong>ಸೃಜತಿ</strong> = ಸೃಷ್ಟಿಸುತ್ತಾನೆ, <strong>ಅವತಿ</strong> = ಕಾಪಾಡುತ್ತಾನೆ, <strong>ಚ</strong> = ಮತ್ತು, <strong>ಹಂತಿ</strong> = ನಾಶಮಾಡುತ್ತಾನೆ.</p>
		<p class="description"><strong>ಭಾವಾರ್ಥ</strong>: ಪರಮೇಶ್ವರನು ಸರ್ವತಂತ್ರಸ್ವತಂತ್ರನೂ, ಸರ್ವಜ್ಞನೂ ಹಾಗೂ ಸರ್ವಶಕ್ತನೂ ಆಗಿರುತ್ತಾನೆ. ಇವನು ತನ್ನ ಸಂಕಲ್ಪಮಾತ್ರದಿಂದಲೇ ಇಡೀ ವಿಶ್ವವನ್ನು ಸೃಷ್ಟಿಮಾಡಿ, ರಕ್ಷಣೆಯನ್ನೂ ಮಾಡಿ, ನಾಶವನ್ನೂ ಮಾಡಬಲ್ಲವನಾಗಿರುತ್ತಾನೆ.</p>
		<p class="description"><strong>ವಿವರಣೆ</strong>: ಪರಮೇಶ್ವರನು ನಿರುಪಾಧಿಕನೇ ಹೌದು, ಆದರೂ ತನ್ನ ಅಧೀನವಾಗಿರುವ ಅವಿದ್ಯಾಕಲ್ಪಿತ ಮಾಯಾಶಕ್ತಿಯಿಂದ ಅವನು ಸರ್ವಜ್ಞನೂ ಸರ್ವಶಕ್ತನೂ ಆಗಿರುತ್ತಾನೆ. ಏಕಮೇವಾದ್ವಿತೀಯನಾದ ಪರಮೇಶ್ವರನೊಬ್ಬನೇ ಈ ಪ್ರಪಂಚವನ್ನು ಸೃಷ್ಟಿಸಬಲ್ಲ, ಕಾಪಾಡಬಲ್ಲ ಹಾಗೂ ಕೊನೆಯಲ್ಲಿ ಸಂಹರಿಸಲೂ ಬಲ್ಲವನಾಗಿರುತ್ತಾನೆ. ಸರ್ವಜ್ಞನಾದ್ದರಿಂದ ನಿಮಿತ್ತಕಾರಣವೂ, ಸರ್ವಶಕ್ತನಾದ್ದರಿಂದ ಪರಮಾತ್ಮನು ಉಪಾದಾನಕಾರಣವೂ ಆಗಿರುತ್ತಾನೆ. ಇಷ್ಟಾದರೂ ಆ ಪರಮಾತ್ಮನಿಗೆ ರಾಗದ್ವೇಷಾದಿದೋಷಗಳು ಇಲ್ಲವೇ ಇಲ್ಲ. ಪರಮಾರ್ಥ ದೃಷ್ಟಿಯಿಂದ ಈಶ್ವರನು ನಿರುಪಾಧಿಕಸ್ವರೂಪನೇ ಆಗಿರುತ್ತಾನೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.05">
		<p class="intro-shloka">॥ಓಂ ಸೃಷ್ಟಿತತ್ತ್ವವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅಧ್ಯಾರೋಪಂ ಸಮಾಶ್ರಿತ್ಯ ಜಗತ್ ಸೃಷ್ಟಿರಿಹೋಚ್ಯತೇ।<br />ಪರಮಾರ್ಥಸತತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 5</span><br /><span class="num">187.</span> ಸೃಷ್ಟಿಯು ಪರಮಾರ್ಥವಲ್ಲ</h1>
		<p class="bhashya-verse">ಅಜ್ಞಾನಾನುಪಮರ್ದೇನ ವ್ಯಾಕೃತಿರ್ಯಾಸ್ಯ ಜಾಯತೇ।<br />ಸ್ವಪ್ನವಿಜ್ಞಾನವನ್ನಾಸೌ ಸತ್ಯಮೇಯವ್ಯಪಾಶ್ರಯಾ॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೧-೧೩೨</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಅಜ್ಞಾನ ಅನುಪಮರ್ದೇನ</strong> = ಅಜ್ಞಾನವು ನಾಶವಾಗದೇ ಇರುವಾಗಲೇ, <strong>ಯಾ</strong> = ಯಾವ, <strong>ವ್ಯಾಕೃತಿಃ</strong> = ಸೃಷ್ಟಿಯು, <strong>ಅಸ್ಯ</strong> = ಇವನಿಗೆ, <strong>ಜಾಯತೇ</strong> = ಉಂಟಾಗುತ್ತದೆಯೋ, <strong>ಅಸೌ</strong> = ಅದು, <strong>ಸ್ವಪ್ನವಿಜ್ಞಾನವತ್</strong> = ಸ್ವಪ್ನದ ವಿಜ್ಞಾನದಂತೆ, <strong>ಸತ್ಯಮೇಯವ್ಯಪಾಶ್ರಯಾ ನ ಭವತಿ</strong> = ಸತ್ಯವಾದ ಪ್ರಪಂಚವನ್ನು ಆಶ್ರಯಿಸಿ ಆಗತಕ್ಕದ್ದಲ್ಲ.</p>
		<p class="description"><strong>ಭಾವಾರ್ಥ</strong>: ಈ ಪ್ರಪಂಚದ ಸೃಷ್ಟಿಯನ್ನು ಶ್ರುತಿಗಳು ಹೇಳುತ್ತಿವೆ. ಈ ಸೃಷ್ಟಿಯು ನಿಜವೇನಲ್ಲ. ಆದರೂ ಅವಿದ್ಯಾವಸ್ಥೆಯಲ್ಲಿ ಸೃಷ್ಟಿಸ್ಥಿತಿಲಯಗಳನ್ನು ಶ್ರುತಿಯು ಅನುವಾದಮಾಡುತ್ತಿದೆ. ಅಂದಮಾತ್ರಕ್ಕೆ ಇದನ್ನೆಲ್ಲ ಸತ್ಯವೆಂದೇ ತಿಳಿಯಬಾರದು. ಇದೆಲ್ಲವೂ ಕನಸಿನ ವ್ಯವಹಾರದಂತೆಯೇ ತೋರುತ್ತಿದೆ ಎಂದು ತಿಳಿಯಬೇಕು.</p>
		<p class="description"><strong>ವಿವರಣೆ</strong>: ಶ್ರುತಿಗಳಲ್ಲಿ ಸೃಷ್ಟಿಯನ್ನು ಹೇಳಿದ್ದಾರಲ್ಲ! ಆದ್ದರಿಂದ ಈ ಸೃಷ್ಟಿಯು ಪರಮಾರ್ಥವಾಗಿಯೇ ಇದೆ ಎಂದಾಯಿತಲ್ಲ, ಎಂದರೆ, ಹಾಗಲ್ಲ. ಅವಿದ್ಯಾದೃಷ್ಟಿಯಿಂದಲೇ ಈ ಜಗತ್ತನ್ನು ಒಪ್ಪಿಕೊಂಡು, ಇದನ್ನು ಕಾರ್ಯವೆಂದೂ, ಪರಬ್ರಹ್ಮವನ್ನು ಕಾರಣವೆಂದೂ ಶ್ರುತಿಗಳು ತಿಳಿಸುತ್ತಿವೆ. ಕನಸನ್ನು ಕುರಿತು ಎಷ್ಟೇ ವರ್ಣಿಸಿದರೂ ಆ ಕನಸು ಸುಳ್ಳಾಗಿರುವಂತೆ ಈ ದ್ವೈತಪ್ರಪಂಚವೂ ಅವಿದ್ಯಾವ್ಯವಹಾರವೇ ಆಗಿರುತ್ತದೆ. ಅಧ್ಯಾರೋಪದೃಷ್ಟಿಯಿಂದಲೇ ಸೃಷ್ಟಿಯನ್ನು ತಿಳಿಸಿದೆಯೇ ಹೊರತು ಈ ಸೃಷ್ಟಿಯ ವಿಚಾರವನ್ನು ಸತ್ಯವೆಂದು ಭ್ರಮಿಸಬಾರದು. ಸೃಷ್ಟಿಯನ್ನು ಹೇಳುವುದರಲ್ಲಿ ಶ್ರುತಿಗೆ ತಾತ್ಪರ್ಯವಿಲ್ಲ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.06">
		<p class="intro-shloka">॥ಓಂ ಪರಮಾನಂದಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ನಿಸ್ಸಾರಸ್ಯ ಸಮಸ್ತಸ್ಯ ಬ್ರಹ್ಮೈವ ಪರಮೋ ರಸಃ।<br />ಪರಮಾನಂದಬ್ರಹ್ಮಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 6</span><br /><span class="num">188.</span> ಬ್ರಹ್ಮವೇ ಆನಂದರಸ</h1>
		<p class="bhashya-verse">ರಸಃ ಸಾರೋಽಮೃತಂ ಬ್ರಹ್ಮ ಆನಂದೋ ಹ್ಲಾದ ಉಚ್ಯತೇ।<br />ನಿಸ್ಸಾರಂ ತೇನ ಸಾರೇಣ ಸಾರವಲ್ಲ ಕ್ಷ್ಯತೇ ಜಗತ್॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೪೨೨</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಬ್ರಹ್ಮ</strong> = ಬ್ರಹ್ಮವೇ, <strong>ರಸಃ</strong> = ರಸವೂ, <strong>ಸಾರಃ</strong> = ಸಾರವೂ, <strong>ಅಮೃತಂ</strong> = ಅಮೃತವೂ, <strong>ಆನಂದಃ</strong> = ಆನಂದವೂ, <strong>ಹ್ಲಾದ ಉಚ್ಯತೇ</strong> = ಸಂತೋಷವೂ ಆಗಿದೆ ಎಂದು ಶ್ರುತಿಗಳಲ್ಲಿ ಪ್ರತಿಪಾದಿತವಾಗಿರುತ್ತದೆ. <strong>ನಿಸ್ಸಾರಂ</strong> = ಸಾರರಹಿತವಾದ, <strong>ಜಗತ್</strong> = ಈ ವಿಶ್ವವು, <strong>ತೇನ ಸಾರೇಣ</strong> = ಸಾರವಾದ ಆ ಬ್ರಹ್ಮದಿಂದಲೇ, <strong>ಸಾರವತ್</strong> = ಸಾರವುಳ್ಳದ್ದಾಗಿ, <strong>ಲಕ್ಷ್ಯತೇ</strong> = ಕಾಣುತ್ತಿದೆ.</p>
		<p class="description"><strong>ಭಾವಾರ್ಥ</strong>: ಬ್ರಹ್ಮವೇ ನಿಜವಾದ ಆನಂದರಸ. ಈ ಜಗತ್ತೆಂಬುದು ನೀರಸ. ಆದರೂ ಈ ಪ್ರಪಂಚವು ಸಾರವುಳ್ಳದ್ದಾಗಿ ತೋರುತ್ತಿದೆಯಲ್ಲಾ? ಎಂದರೆ, ರಸಸ್ವರೂಪವಾದ ಪರಬ್ರಹ್ಮದಿಂದಲೇ ಈ ಜಗತ್ತಿಗೆ ರಸವು ಎಂದರೆ ಆನಂದವು ಬಂದಿರುತ್ತದೆ.</p>
		<p class="description"><strong>ವಿವರಣೆ</strong>: ಉಪನಿಷತ್ತುಗಳಲ್ಲಿ ಬ್ರಹ್ಮವನ್ನು ಆನಂದ, ರಸ, ಶಾಂತಿ, ಸುಖ ಮುಂತಾದ ಶಬ್ದಗಳಿಂದ ಕರೆದಿರುತ್ತಾರೆ. <strong>ರಸೋ ವೈ ಸಃ</strong> ಎಂದು ತೈತ್ತಿರೀಯೋಪನಿಷತ್ತು ಸಾರುತ್ತಿದೆ. ಆದರೆ ಈ ಜಗತ್ತೆಂಬುದು ನೀರಸ. ಈ ಜಗತ್ತಿನಲ್ಲಿ ಎಲ್ಲಿ ನೋಡಿದರೂ ದುಃಖವೇ ಇರುವುದು. ಆದರೂ ಸಾರವುಳ್ಳದ್ದಂತೆ, ರಸವುಳ್ಳದ್ದಂತೆ, ಆನಂದವುಳ್ಳದ್ದಂತೆ ಈ ಜಗತ್ತು ಕಾಣುತ್ತಿರುವುದಕ್ಕೆ ಕಾರಣ, ರಸಸ್ವರೂಪವಾದ ಪರಬ್ರಹ್ಮದ ಸಹವಾಸದಿಂದ. ಪರಿಪೂರ್ಣಾನಂದಸ್ವರೂಪವಾದ ಪರಬ್ರಹ್ಮವೇ ಜಗತ್ತಾಗಿರುವುದರಿಂದ ಈ ಜಗತ್ತೂ ಆನಂದರಸ ಸ್ವರೂಪವೇ ಆಗಿರುತ್ತದೆ. ಜಗತ್ತೆಂದರೆ ಪರಬ್ರಹ್ಮವೇ. ಸಕ್ಕರೆಯ ಸಹವಾಸದಿಂದ ಪಾಯಸವೂ ಸಿಹಿಯಾಗಿರುವಂತೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.07">
		<p class="intro-shloka">॥ಓಂ ಚೈತನ್ಯಕಾರಣವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅಚೇತನಂ ಪ್ರಧಾನಂ ತು ನ ಭವೇತ್ ವಿಶ್ವಕಾರಣಮ್।<br />ಚೈತನ್ಯಬ್ರಹ್ಮನಿಷ್ಠಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 7</span><br /><span class="num">189.</span> ಅಚೇತನವು ಜಗತ್ ಕಾರಣವಲ್ಲ</h1>
		<p class="bhashya-verse">ಚೈತನ್ಯಂ ಪರಮಾಣೂನಾಂ ಪ್ರಧಾನಸ್ಯಾಪಿ ನೇಷ್ಯತೇ।<br />ಜ್ಞಾನಕ್ರಿಯೇ ಜಗತ್ ಕ್ಲೃಪ್ತೌ ದೃಶ್ಯೇತೇ ಚೇತನಾಶ್ರಯೇ॥</p>
		<p class="bhashya-verse-source">ಮಾನಸೋಲ್ಲಾಸ ೨-೧೩</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಪರಮಾಣೂನಾಂ</strong> = ಪರಮಾಣುಗಳಿಗೂ, <strong>ಅಪಿ</strong> = ಮತ್ತು, <strong>ಪ್ರಧಾನಸ್ಯ</strong> = ಪ್ರಧಾನಕ್ಕೂ , <strong>ಚೈತನ್ಯಂ</strong> = ಚೈತನ್ಯವು, <strong>ನ ಇಷ್ಯತೇ</strong> = ಇದೆಯೆಂದು ಒಪ್ಪಿರುವುದಿಲ್ಲ ; ಆದರೆ, <strong>ಜಗತ್ ಕ್ಲೃಪ್ತೌ</strong> = ಜಗತ್ತು ಸೃಷ್ಟಿಯಾಗಬೇಕಾದರೆ, <strong>ಚೇತನಾಶ್ರಯೇ</strong> = ಚೇತನವನ್ನು ಆಶ್ರಯಿಸಿರುವಂಥ, <strong>ಜ್ಞಾನಕ್ರಿಯೇ</strong> = ಜ್ಞಾನ ಮತ್ತು ಕ್ರಿಯೆಗಳು, <strong>ದೃಶ್ಯೇತೇ</strong> = ಕಾಣುತ್ತಿವೆ.</p>
		<p class="description"><strong>ಭಾವಾರ್ಥ</strong>: ವೈಶೇಷಿಕರ ಪರಮಾಣುಗಳಾಗಲೀ, ಸಾಂಖ್ಯರ ಪ್ರಧಾನವಾಗಲೀ ಚೈತನ್ಯಸ್ವರೂಪವೆಂದು ಅವರೂ ಒಪ್ಪಿರುವುದಿಲ್ಲ. ಆದರೆ ಈ ಜಗತ್ತಿನ ಸೃಷ್ಟಿಯಾಗುವಾಗ ಚೈತನ್ಯವನ್ನು ಆಶ್ರಯಿಸಿ ಜ್ಞಾನವೂ ಕ್ರಿಯೆಯೂ ತೋರುತ್ತಿವೆ. ಆದ್ದರಿಂದ ಪ್ರಧಾನವಾಗಲೀ, ಪರಮಾಣುಗಳಾಗಲೀ ಜಗತ್ತಿಗೆ ಕಾರಣವಲ್ಲ.</p>
		<p class="description"><strong>ವಿವರಣೆ</strong>: ವೈಶೇಷಿಕರು ಪರಮಾಣುವಾದಿಗಳು, ಹಾಗೂ ಸಾಂಖ್ಯರು ಪ್ರಧಾನವಾದಿಗಳು. ಇವರಿಬ್ಬರೂ ತಮ್ಮ ಪರಮಾಣುಗಳನ್ನೂ ಹಾಗೂ ಪ್ರಧಾನವನ್ನೂ ಜಡವೆಂದೇ ಒಪ್ಪಿರುತ್ತಾರೆಯೇ ಹೊರತು ಚೇತನವೆಂದು ಒಪ್ಪಿರುವುದಿಲ್ಲ. ಆದರೆ ಈ ಜಗತ್ತಿನ ಸೃಷ್ಟಿಯಾಗುವಾಗ ಚೈತನ್ಯಸ್ವರೂಪನಾದ ಪರಮಾತ್ಮನಲ್ಲಿ ಜ್ಞಾನವೂ ಕ್ರಿಯೆಯೂ ಇರುತ್ತವೆಯಲ್ಲವೆ? ಜಡವಾಗಿರುವ ಪ್ರಧಾನಕ್ಕಾಗಲೀ ಪರಮಾಣುಗಳಿಗಾಗಲೀ ಜ್ಞಾನಕ್ರಿಯೆಗಳು ಇರುವುದಿಲ್ಲ. ಆದ್ದರಿಂದ ಅಚೇತನವು ಜಗತ್ತಿಗೆ ಕಾರಣವಲ್ಲ. ಚೇತನಸ್ವರೂಪವಾದ ಬ್ರಹ್ಮವೇ ಈ ವಿಶಾಲವಿಶ್ವಕ್ಕೆ ಕಾರಣವಾಗಿರುತ್ತದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.08">
		<p class="intro-shloka">॥ಓಂ ಸರ್ವಾಂತರ್ಯಾಮಿಣೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಬ್ರಹ್ಮಾತ್ಮಜ್ಞಾನಸಂಪನ್ನಂ ಸರ್ವಾನನ್ಯತ್ವದರ್ಶಿನಮ್।<br />ಸರ್ವಭೂತಾತ್ಮಭೂತಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 8</span><br /><span class="num">190.</span> ಬ್ರಹ್ಮನಿಷ್ಠನಿವನು</h1>
		<p class="bhashya-verse">ಸಮಸ್ತವ್ಯಸ್ತಭೂತಸ್ಯ ಬ್ರಹ್ಮಣ್ಯೇವಾವತಿಷ್ಠತಃ।<br />ಬ್ರೂತ ಕರ್ಮಣಿ ಕೋ ಹೇತುಃ ಸರ್ವಾನನ್ಯತ್ವದರ್ಶಿನಃ॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೧-೭೩</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಸಮಸ್ತವ್ಯಸ್ತಭೂತಸ್ಯ</strong> = ಸಮಸ್ತವ್ಯಸ್ತನಾಗಿರುವಂಥ, <strong>ಸರ್ವಾನನ್ಯತ್ವದರ್ಶಿನಃ</strong> = ಎಲ್ಲವೂ ತಾನೇ ಎಂದು ತಿಳಿದಿರುವಂಥ, <strong>ಬ್ರಹ್ಮಣಿ</strong> <strong>ಏವ</strong> = ಪರಬ್ರಹ್ಮದಲ್ಲಿಯೇ, <strong>ಅವತಿಷ್ಠತಃ</strong> = ನೆಲೆನಿಂತಿರುವಂಥ ಬ್ರಹ್ಮಜ್ಞಾನಿಗೆ, <strong>ಕರ್ಮಣಿ</strong> = ಕರ್ಮದಲ್ಲಿ ಪ್ರವೃತ್ತನಾಗುವುದಕ್ಕೆ, <strong>ಕಃ ಹೇತುಃ</strong> = ಏನು ಕಾರಣವಿದ್ದೀತು? <strong>ಬ್ರೂತ</strong> = ನೀವೇ ಹೇಳಿರಿ. ಎಂದರೆ, ಯಾವ ಹೇತುವೂ ಇಲ್ಲ.</p>
		<p class="description"><strong>ಭಾವಾರ್ಥ</strong>: ಆತ್ಮಜ್ಞಾನಿಯು ಯಾವ ಶ್ರೌತಸ್ಮಾರ್ತಕರ್ಮಗಳಲ್ಲಿಯೂ ಪ್ರವೃತ್ತನಾಗಲಾರನು. ಏಕೆಂದರೆ ಇವನು ತಾನೇ ಸಮಷ್ಟಿವ್ಯಷ್ಟಿಸ್ವರೂಪನೂ, ತಾನೇ ಇಡೀ ವಿಶ್ವವೂ ಆಗಿದ್ದೇನೆಂದು ತಿಳಿದಿರು ತ್ತಾನೆ. ಬ್ರಹ್ಮಜ್ಞಾನಿಯು ತಾನೇ ಬ್ರಹ್ಮಸ್ವರೂಪನೂ ಆಗಿರುತ್ತಾನೆ. ಇಂಥವನಿಗೆ ಹೇಗೆತಾನೇ ಕರ್ಮಗಳಲ್ಲಿ ಪ್ರವೃತ್ತಿಯು ಉಂಟಾದೀತು?</p>
		<p class="description"><strong>ವಿವರಣೆ</strong>: ಬ್ರಹ್ಮಜ್ಞಾನವೆಂಬುದು ಬರೀ ಗಿಳೀಪಾಠವಲ್ಲ , ಪುಸ್ತಕಮಸ್ತಕವಿದ್ಯೆಯೂ ಅಲ್ಲ. ಮತ್ತೇನೆಂದರೆ, ಇದು ಬ್ರಹ್ಮನಿಷ್ಠನಿಗೆ ಉಂಟಾಗಿರುವ ಅಪರೋಕ್ಷಾನುಭವ, ಸ್ವಾನುಭವ. ತಾನು ಬ್ರಹ್ಮವೇ ಹೊರತು ಸಂಸಾರಿಯಾದ ಜೀವಾತ್ಮನಲ್ಲವೇ ಅಲ್ಲ ಎಂದು ಧೈರ್ಯವಾಗಿ ನಿಸ್ಸಂಶಯವಾಗಿ ಅನುಭವದಿಂದ ತಿಳಿದವನೇ ಬ್ರಹ್ಮಜ್ಞಾನಿಯು. ತನಗಿಂತ ಭಿನ್ನವಾಗಿ ಏನೇನೂ ಇಲ್ಲವೆಂದು ತಿಳಿದಮೇಲೆ ಅಂಥ ಬ್ರಹ್ಮಜ್ಞಾನಿಗೆ ಯಾವ ಕರ್ಮಗಳುತಾನೇ ಉಳಿದಾವು? ಇಡೀ ವಿಶ್ವವೇ ತಾನೆಂದು ಸ್ವಾನುಭವದಿಂದ ಕಂಡುಕೊಂಡಿರುವ ಬ್ರಹ್ಮಜ್ಞಾನಿಗೆ ಕರ್ಮಗಳಲ್ಲಿ ಪ್ರವೃತ್ತಿಯು ಕನಸಿನಲ್ಲೂ ಸಂಭವಿಸಲಾರದು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.09">
		<p class="intro-shloka">॥ಓಂ ಸುಕೃತಪದಾರ್ಥಜ್ಞಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಉಪಾದಾನಂ ನಿಮಿತ್ತಂ ಚ ಹ್ಯುಭಯಂ ಬ್ರಹ್ಮ ತತ್ ಸ್ವಯಮ್।<br />ಸುಕೃತಾರ್ಥಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 9</span><br /><span class="num">191.</span> ಬ್ರಹ್ಮವು ‘ಸುಕೃತ’</h1>
		<p class="bhashya-verse">ಯಸ್ಮಾತ್ಸ್ವಯಮಿದಂ ಸರ್ವಮಕರೋತ್ ನಿಪುಣಃ ಪ್ರಭುಃ।<br />ಸುಕೃತಂ ಪ್ರಭುಮೇವಾತೋ ಮಹಾತ್ಮಾನಃ ಪ್ರಚಕ್ಷತೇ॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೪೧೮</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ನಿಪುಣಃ</strong> = ನಿಪುಣನೂ, <strong>ಪ್ರಭುಃ</strong> = ಪ್ರಭುವೂ ಆದ ಆತ್ಮನು, <strong>ಸ್ವಯಂ</strong> = ತಾನೇ, <strong>ಇದಂ ಸರ್ವಂ</strong> = ಇದೆಲ್ಲವನ್ನೂ, <strong>ಅಕರೋತ್</strong> = ಸೃಷ್ಟಿಮಾಡಿದನಲ್ಲವೇ, <strong>ಯಸ್ಮಾತ್ ಅತಃ</strong> = ಆದ್ದರಿಂದ, <strong>ಪ್ರಭುಮೇವ</strong> = ಸಮರ್ಥನಾದ ಪರಮಾತ್ಮನನ್ನೇ, <strong>ಮಹಾತ್ಮಾನಃ</strong> = ಮಹಾತ್ಮರಾದ ಜ್ಞಾನಿಗಳು, ‘<strong>ಸುಕೃತಂ</strong>’ = ಸುಕೃತ ಎಂದು, <strong>ಪ್ರಚಕ್ಷತೇ</strong> = ಕರೆಯುತ್ತಾರೆ.</p>
		<p class="description"><strong>ಭಾವಾರ್ಥ</strong>: ಸಮರ್ಥನಾದ ಭಗವಂತನು <strong>ತಾನೇ</strong> ಇದೆಲ್ಲವನ್ನೂ ಉಂಟುಮಾಡಿರುವುದರಿಂದ ಅವನನ್ನು <strong>ಸುಕೃತ</strong> ಎಂದು ಜ್ಞಾನಿಗಳು ಕರೆಯುತ್ತಾರೆ.</p>
		<p class="description"><strong>ವಿವರಣೆ</strong>: <strong>ಸುಕೃತ</strong> ಎಂದರೆ <strong>ಸ್ವಯಂಕೃತ</strong> ಎಂದರ್ಥ. ಪರಮಾತ್ಮನು ಯಾರ ಇತರರ ಸಹಾಯವೂ ಇಲ್ಲದೇ, ತಾನೇ ಈ ಅದ್ಭುತವಾದ ಪ್ರಪಂಚವನ್ನು ಸೃಷ್ಟಿಮಾಡಿರುತ್ತಾನೆ. ಸರ್ವಜ್ಞನಾದ್ದರಿಂದ ತಾನೇ ನಿಮಿತ್ತಕಾರಣವೂ ಮತ್ತು ಸರ್ವಶಕ್ತನಾದ್ದರಿಂದ ತಾನೇ ಉಪಾದಾನಕಾರಣವೂ ಆಗಿರುತ್ತಾನೆ. ಆದ್ದರಿಂದಲೇ ಇವನನ್ನು ಪರಮೇಶ್ವರನೆಂದೂ ಪ್ರಭುವೆಂದೂ, ಸರ್ವಸಮರ್ಥನೆಂದೂ ಶಾಸ್ತ್ರದಲ್ಲಿ ಕರೆಯಲಾಗಿದೆ. ನಿಜವಾಗಿ ನೋಡಿದರೆ ಪರಮೇಶ್ವರನು ತಾನೇ ಈ ವಿಶ್ವವಾಗಿಯೂ ತೋರುತ್ತಿದ್ದಾನೆ. ಆದ್ದರಿಂದಲೇ ಅವನನ್ನು ‘<strong>ಸುಕೃತ</strong>’ ಎಂದೂ ಕರೆಯಲಾಗಿದೆ. ಸತ್ಯಸ್ವರೂಪನಾದ ಪರಮಾತ್ಮನನ್ನು ಬಿಟ್ಟು ಈ ದ್ವೈತಪ್ರಪಂಚವೆಂಬುದು ಇಲ್ಲವೇ ಇಲ್ಲ ಎಂದರ್ಥ. ಭಗವಂತನೊಬ್ಬನೇ ಅಭಿನ್ನನಿಮಿತ್ತೋಪಾದಾನಕಾರಣನಾಗಿರುತ್ತಾನೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.10">
		<p class="intro-shloka">॥ಓಂ ಬ್ರಹ್ಮಾಭಿನ್ನದರ್ಶನವತೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಬ್ರಹ್ಮಾತ್ಮಜ್ಞಾನಸಂಪನ್ನಂ ಬ್ರಹ್ಮಾತ್ಮಾಭೇದದರ್ಶಿನಮ್।<br />ಬ್ರಹ್ಮೈವಾಸ್ಮೀತಿ ತಿಷ್ಠಂತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 10</span><br /><span class="num">192.</span> ಬ್ರಹ್ಮಜ್ಞಾನ-ಬ್ರಹ್ಮಪ್ರಾಪ್ತಿಗಳು ಭಿನ್ನವಲ್ಲ</h1>
		<p class="bhashya-verse">ಬ್ರಹ್ಮತಾ ನಾತ್ಮನೋಽನ್ಯತ್ರ ನಾತ್ಮತಾ ಬ್ರಹ್ಮಣೋಽನ್ಯತಃ।<br />ಯತ ಏವಮತೋಽಭೇದೋ ಜ್ಞಾನಲಾಭಾರ್ಥಯೋರಿಹ॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೦೦೮</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಆತ್ಮನಃ</strong> = ಆತ್ಮನಿಗಿಂತ, <strong>ಅನ್ಯತ್ರ</strong> = ಬೇರೆಯಾಗಿ, <strong>ಬ್ರಹ್ಮತಾ</strong> = ಬ್ರಹ್ಮ ಸ್ವರೂಪವಾಗಲೀ, <strong>ಬ್ರಹ್ಮಣಃ</strong> = ಪರಬ್ರಹ್ಮಕ್ಕಿಂತ, <strong>ಅನ್ಯತಃ</strong> = ಬೇರೆಯಾಗಿ, <strong>ಆತ್ಮತಾ</strong> = ಆತ್ಮ ಸ್ವರೂಪವಾಗಲೀ, <strong>ನ</strong> = ಇರುವುದಿಲ್ಲ. <strong>ಯತಃ ಏವಂ</strong> = ಹೀಗಿರುವುದರಿಂದಲೇ, <strong>ಜ್ಞಾನಲಾಭಾರ್ಥಯೋಃ</strong> = ಆತ್ಮಜ್ಞಾನ ಮತ್ತು ಆತ್ಮಲಾಭ; ಈ ಎರಡೂ ಅರ್ಥಗಳೂ, <strong>ಅಭೇದಃ</strong> = ಒಂದೇ ಎಂದು, <strong>ಮತಃ</strong> = ಅಭಿಪ್ರಾಯವು.</p>
		<p class="description"><strong>ಭಾವಾರ್ಥ</strong>: ಆತ್ಮನೇ ಬ್ರಹ್ಮಸ್ವರೂಪವೆಂದೂ, ಬ್ರಹ್ಮವೇ ಆತ್ಮಸ್ವರೂಪವೆಂದೂ ಶ್ರುತಿಗಳು ಸಾರುತ್ತಿರುವುದರಿಂದ ಬ್ರಹ್ಮಜ್ಞಾನವೆಂದರೂ ಬ್ರಹ್ಮಪ್ರಾಪ್ತಿಯೆಂದರೂ ಒಂದೇ ಅರ್ಥ. ಬ್ರಹ್ಮಜ್ಞಾನಕ್ಕಿಂತ ಭಿನ್ನವಾಗಿ ಬ್ರಹ್ಮಪ್ರಾಪ್ತಿಯೆಂಬುದಿಲ್ಲ.</p>
		<p class="description"><strong>ವಿವರಣೆ</strong>: ಲೋಕದಲ್ಲಿ ಸಾಮಾನ್ಯವಾಗಿ ವಸ್ತುಜ್ಞಾನವೇ ಬೇರೆ, ವಸ್ತುಲಾಭವೇ ಬೇರೆ. ಮೊದಲು ಜ್ಞಾನ, ಅನಂತರ ಅದರ ಲಾಭ. ಏಕೆಂದರೆ ಆ ವಸ್ತುಗಳೆಲ್ಲವೂ ನಮಗಿಂತ ಭಿನ್ನವಾಗಿರುತ್ತವೆ. ಆದರೆ ಬ್ರಹ್ಮವು ನಮ್ಮ ಸ್ವರೂಪವೇ ಆಗಿರುತ್ತದೆ. ಬ್ರಹ್ಮವನ್ನು ತಿಳಿಯುವುದೆಂದರೂ ಬ್ರಹ್ಮವನ್ನು ಹೊಂದುವುದೆಂದರೂ ಒಂದೇ. ಏಕೆಂದರೆ ಬ್ರಹ್ಮವು ನಮ್ಮ ಪ್ರತ್ಯಗಾತ್ಮ ಸ್ವರೂಪವೇ ಆಗಿರುತ್ತದೆ. ಮೊದಲು ಬ್ರಹ್ಮವನ್ನು ತಿಳಿಯಬೇಕು, ಅನಂತರ ಆ ಬ್ರಹ್ಮವನ್ನು ಪಡೆದುಕೊಳ್ಳಬೇಕು ಎಂಬುದು ಸರಿಯಲ್ಲ. ಆದ್ದರಿಂದ ಬ್ರಹ್ಮಾತ್ಮೈಕತ್ವ ಜ್ಞಾನವೆಂದರೂ ಬ್ರಹ್ಮಪ್ರಾಪ್ತಿಯೆಂದರೂ ವೇದಾಂತದರ್ಶನದಲ್ಲಿ ಒಂದೇ ಎಂದು ತಿಳಿಯಬೇಕು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.11">
		<p class="intro-shloka">॥ಓಂ ಮುಕ್ತಿಸ್ವರೂಪಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅವಿದ್ಯಾವ್ಯವಧಾನೇನ ಮುಕ್ತಿರ್ನೈವಾನುಭೂಯತೇ।<br />ವ್ಯವಧಾನವಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 11</span><br /><span class="num">193.</span> ಅವಿದ್ಯೆಯೇ ಅಡ್ಡಿ</h1>
		<p class="bhashya-verse">ವ್ಯವಧಾನಂ ಹಿ ಯದ್ಯಸ್ಮಾತ್ ತತ್ತನ್ಮೋಹೈಕಹೇತುಕಮ್।<br />ಯಸ್ಮಾತ್ತಸ್ಮಾದವಿದ್ಯೈವ ಮೋಕ್ಷಾಪ್ತೇರ್ವ್ಯವಧಿರ್ಭವೇತ್॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೪೩೭</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಯತ್</strong> = ಯಾವುದು, <strong>ಯಸ್ಮಾತ್</strong> = ಯಾವುದರಿಂದ, <strong>ವ್ಯವಧಾನಂ</strong> = ಅಡ್ಡಿಯಾಗಿರುತ್ತದೆಯೋ, <strong>ತತ್</strong> = ಅದು, <strong>ತನ್ಮೋಹ ಏಕ</strong> <strong>ಹೇತುಕಮ್</strong> = ಅದರ ಮೋಹವೊಂದನ್ನೇ ಹೇತುವನ್ನಾಗಿ ಉಳ್ಳದ್ದಾಗಿರುತ್ತದೆ. <strong>ಯಸ್ಮಾತ್ ತಸ್ಮಾತ್</strong> = ಹೀಗಿರುವುದರಿಂದ, <strong>ಅವಿದ್ಯಾ ಏವ</strong> = ಅವಿದ್ಯೆಯೇ, <strong>ಮೋಕ್ಷಾಪ್ತೇಃ</strong> = ಮೋಕ್ಷಪ್ರಾಪ್ತಿಗೆ, <strong>ವ್ಯವಧಿಃ</strong> = ವ್ಯವಧಾನವು ಅಂದರೆ ಅಡ್ಡಿಯು, <strong>ಭವೇತ್</strong> = ಆಗಿರುತ್ತದೆ.</p>
		<p class="description"><strong>ಭಾವಾರ್ಥ</strong>: ಮೋಕ್ಷವೆಂಬುದು ಹೊಸದಾಗಿ ಕರ್ಮಾನುಷ್ಠಾನಗಳಿಂದ ದೊರಕುವ ಫಲವಲ್ಲ. ಮೋಕ್ಷವು ಸ್ವತಃಸಿದ್ಧವಾಗಿಯೇ ಇರುತ್ತದೆ ಹಾಗೂ ಸಹಜವಾಗಿರುತ್ತದೆ. ಇದು ಪ್ರಾಪ್ಯವಾದ ಫಲವೇ ಅಲ್ಲ. ಹಾಗಾದರೆ ಏಕೆ ನಮಗೆ ಮೋಕ್ಷವು ಸಿಕ್ಕಿಲ್ಲ? ಎಂದರೆ, ಅವಿದ್ಯಾವ್ಯವಧಾನದಿಂದ. ಅವಿದ್ಯೆಯೇ ಮುಕ್ತಿಗೆ ದೊಡ್ಡ ಅಡ್ಡಿ. ಅವಿದ್ಯೆಯೆಂದರೆ ತಪ್ಪುತಿಳಿವಳಿಕೆ. ದೇಹಾದಿಗಳನ್ನೇ ತಾನೆಂದು ತಪ್ಪಾಗಿ ತಿಳಿದಿರುವುದರಿಂದ ನಮಗೆ ಮೋಕ್ಷವು ಪ್ರಾಪ್ತವಾಗಿರುವುದಿಲ್ಲ. ವಿದ್ಯೆಯಿಂದ ಈ ಅವಿದ್ಯೆಯನ್ನು ದೂರಮಾಡಿಕೊಂಡರೆ, ಅದೇ ಮುಕ್ತಿಯು; ಅದೇ ಕೈವಲ್ಯವು.</p>
		<p class="description"><strong>ವಿವರಣೆ</strong>: ಮೋಕ್ಷವೆಂದರೆ ಏನೋ ಹೊಸದಾಗಿ ಪಡೆಯಬೇಕಾದ ಅದ್ಭುತ ಪವಾಡಸದೃಶವಾದ ಫಲವಲ್ಲ. ಬ್ರಹ್ಮ ಸ್ವರೂಪವೇ ಮೋಕ್ಷ. ಜ್ಞಾನದಿಂದ ಮಾತ್ರವೇ ಮೋಕ್ಷವು ದೊರಕುತ್ತದೆ. ಜ್ಞಾನದಿಂದ ಅಜ್ಞಾನವು ನಾಶವಾದರೆ, ಮುಕ್ತಿಯು ದೊರಕಿದಂತೆಯೇ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.12">
		<p class="intro-shloka">॥ಓಂ ಪರೀಪ್ಸಾಜಿಹಾಸಾರಹಿತಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಹಿತಾಹಿತಸಮಂ ಶಾಂತಂ ಮಹಾಪ್ರಾಜ್ಞಂ ತಪಸ್ವಿನಮ್।<br />ಆಪ್ತಕಾಮಮ್ ಅಕಾಮಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 12</span><br /><span class="num">194.</span> ಇಷ್ಟಾನಿಷ್ಟಗಳು ಸ್ವಾಭಾವಿಕ</h1>
		<p class="bhashya-verse">ನ ಪರೀಪ್ಸಾಂ ಜಿಹಾಸಾಂ ವಾ ಪುಂಸಃ ಶಾಸ್ತ್ರಂ ಕರೋತಿ ಹಿ।<br />ನಿಜೇ ಏವ ತು ತೇ ಯಸ್ಮಾತ್ ಪಶ್ವಾದಾವಪಿ ದರ್ಶನಾತ್॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೧-೩೦</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಶಾಸ್ತ್ರಮ್</strong> = ವೇದಶಾಸ್ತ್ರವು, <strong>ಪುಂಸಃ</strong> = ಮನುಷ್ಯನಿಗೆ, <strong>ಪರೀಪ್ಸಾಂವಾ</strong> = ಹೊಂದಬೇಕೆಂಬ ಇಚ್ಛೆಯನ್ನಾಗಲೀ, <strong>ಜಿಹಾಸಾಂ ವಾ</strong> = ಅಥವಾ ಬಿಡಬೇಕೆಂಬುದನ್ನಾಗಲೀ, <strong>ನ ಹಿ ಕರೋತಿ</strong> = ಉಂಟುಮಾಡುವುದಿಲ್ಲ. <strong>ಯಸ್ಮಾತ್</strong> = ಏಕೆಂದರೆ, <strong>ತೇ</strong> = ಆ ಹಾನೋಪಾದಾನೇಚ್ಛೆಗಳು, <strong>ನಿಜೇಏವ</strong> = ಸಹಜವಾಗಿಯೇ ಇರುತ್ತವೆ. ಹೇಗೆಂದರೆ, <strong>ಪಶ್ವಾದೌ ಅಪಿ</strong> = ಪಶುಪಕ್ಷಿ ಮುಂತಾದವುಗಳಲ್ಲಿಯೂ, <strong>ದರ್ಶನಾತ್</strong> = ತೋರುತ್ತಿರುವುದರಿಂದ.</p>
		<p class="description"><strong>ಭಾವಾರ್ಥ</strong>: ಶಾಸ್ತ್ರವು ಯಾವುದೇ ಮನುಷ್ಯನ ಬಳಿಗೆ ಬಂದು “ನೀನು ಇದನ್ನು ಪಡೆದುಕೋ”, ಎಂದಾಗಲೀ, “ನೀನು ಇದನ್ನು ಬಿಟ್ಟುಬಿಡು”—ಎಂದಾಗಲೀ ಬಲಾತ್ಕರಿಸಿ ಹೇಳುತ್ತಿಲ್ಲ. ಈ ಇಷ್ಟಪ್ರಾಪ್ತಿಯ ಇಚ್ಛೆ ಹಾಗೂ ಅನಿಷ್ಟಪರಿಹಾರೇಚ್ಛೆಗಳೆರಡೂ ಪಶುಪಕ್ಷಿಗಳಿಗೂ ಮನುಷ್ಯರಿಗೂ ಸ್ವಾಭಾವಿಕವಾಗಿಯೇ ಇರುತ್ತವೆಯಲ್ಲವೆ?</p>
		<p class="description"><strong>ವಿವರಣೆ</strong>: ಯಾವುದೇ ಶಾಸ್ತ್ರವು ಮಾನವರಿಗೆ ಇದನ್ನು ನೀನು ಬಿಟ್ಟುಬಿಡು ಎಂದಾಗಲೀ, ಇದನ್ನು ನೀನು ಪಡೆದುಕೋ ಎಂದಾಗಲೀ ನೇರವಾಗಿ ಹೇಳುತ್ತಿಲ್ಲ. ಏಕೆಂದರೆ ಪ್ರತಿಯೊಬ್ಬ ಮನುಷ್ಯನಿಗೂ ಇಷ್ಟಪ್ರಾಪ್ತಿಯ ಹಾಗೂ ಅನಿಷ್ಟ ಪರಿಹಾರದ ಇಚ್ಛೆಗಳು ಸ್ವಾಭಾವಿಕವಾಗಿಯೇ ಇರುತ್ತವೆ. ನೀನು ಆರೋಗ್ಯವನ್ನೂ ಐಶ್ವರ್ಯವನ್ನೂ ಹೊಂದುವ ಪ್ರಯತ್ನವನ್ನು ಮಾಡಬೇಕೆಂದಾಗಲೀ ಅಥವಾ ನೀನು ನಿನ್ನ ದಾರಿದ್ರ್ಯವನ್ನೂ ರೋಗವನ್ನೂ ದೂರಮಾಡಿಕೋ ಎಂಬುದನ್ನಾಗಲೀ ಶಾಸ್ತ್ರಗಳು ತಿಳಿಸುತ್ತಿಲ್ಲ , ತಿಳಿಸಬೇಕಾದ್ದೂ ಇಲ್ಲ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.13">
		<p class="intro-shloka">॥ಓಂ ಸದ್ಗುರುಪುಂಗವಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಗುರುತತ್ತ್ವಮಹತ್ತ್ವಜ್ಞಂ ಗುರುತತ್ತ್ವೋಪದೇಶಕಮ್।<br />ಆಚಾರ್ಯಂ ಬ್ರಹ್ಮನಿಷ್ಠಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 13</span><br /><span class="num">195.</span> ಗುರುವಿನಿಂದಲೇ ಜ್ಞಾನಪ್ರಾಪ್ತಿ</h1>
		<p class="bhashya-verse">ಸಾಕ್ಷೇಪಮಾಹುಃ ಶ್ರೇಯಾಂಸಂ ಗುರುಂ ಪ್ರಾಪ್ಯ ನಿರೇಷಣಾಃ।<br />ಗುರುದ್ವಾರೈವ ವಿದ್ಯೇಹ ಶ್ರೇಯಃಪ್ರಾಪ್ತೌ ಕ್ಷಮಾ ಯತಃ॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೦೬೯</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ನಿರೇಷಣಾಃ</strong> = ಏಷಣಾತ್ರಯದಿಂದ ಮೇಲಕ್ಕೆ ಎದ್ದಂಥ ಮುಮುಕ್ಷುಗಳು, <strong>ಶ್ರೇಯಾಂಸಂ</strong> = ಶ್ರೇಷ್ಠನಾದ, <strong>ಗುರುಂ</strong> = ಸದ್ಗುರುವನ್ನು, <strong>ಪ್ರಾಪ್ಯ</strong> = ಹೊಂದಿ, <strong>ಗುರುದ್ವಾರಾ ಏವ</strong> = ಸದ್ಗುರುಗಳ ಮುಖಾಂತರವೇ ಪಡೆದಂಥ, <strong>ವಿದ್ಯಾ</strong> = ಬ್ರಹ್ಮವಿದ್ಯೆಯು, <strong>ಇಹ</strong> = ಇಲ್ಲಿ, <strong>ಶ್ರೇಯಃಪ್ರಾಪ್ತೌ</strong> = ಮೋಕ್ಷವನ್ನು ಹೊಂದುವುದಕ್ಕೆ, <strong>ಕ್ಷಮಾ</strong> = ಸಮರ್ಥವಾಗಿರುತ್ತದೆಯಲ್ಲವೆ? <strong>ಯತಃ</strong> = ಆದ್ದರಿಂದಲೇ, <strong>ಸಾಕ್ಷೇಪಮ್</strong> = ಒತ್ತಿ ಒತ್ತಿ ತಾತ್ಪರ್ಯದಿಂದ, <strong>ಆಹುಃ</strong> = ಹೇಳುತ್ತಾರೆ.</p>
		<p class="description"><strong>ಭಾವಾರ್ಥ</strong>: ಸಕಲ ಕಾಮಗಳನ್ನೂ ಬಿಟ್ಟು ಮುಮುಕ್ಷುಗಳು ಶ್ರೋತ್ರಿಯ ಬ್ರಹ್ಮನಿಷ್ಠನಾದ ಆಚಾರ್ಯನನ್ನು ಬಳಿಸಾರಬೇಕು; ಆ ಸದ್ಗುರುವಿನ ಉಪದೇಶವನ್ನು ಶ್ರವಣಮಾಡಿ, ಅವರಿಂದಲೇ ಆತ್ಮಜ್ಞಾನವನ್ನೂ ಹೊಂದಬೇಕು; ಅಂಥ ಜ್ಞಾನದಿಂದಲೇ ಮುಕ್ತಿಯು ದೊರಕುತ್ತದೆ ಎಂದು ಶ್ರುತಿಯು ಗಟ್ಟಿಯಾಗಿ ಸಾರುತ್ತಿದೆ.</p>
		<p class="description"><strong>ವಿವರಣೆ</strong>: ಕಾಮಗಳಿಂದ ತುಂಬಿಕೊಂಡಿರುವ ವಿಷಯಾಸಕ್ತನಾದ ಮಾನವನಿಗೆ ಆತ್ಮಜ್ಞಾನವು ದೊರಕದು, ಸದ್ಗುರುಸೇವೆ ಮಾಡದವನಿಗೂ ಆತ್ಮಜ್ಞಾನವು ಉಂಟಾಗದು, ಜ್ಞಾನವನ್ನು ಹೊಂದದವನಿಗೆ ಮೋಕ್ಷವೂ ಸಿಗದು. ಆದ್ದರಿಂದ ಸಾಧಕನು ವಿಷಯಭೋಗಗಳಿಂದ ವಿರಕ್ತನಾಗಿ ಸದ್ಗುರುವಿನ ಹತ್ತಿರಕ್ಕೇ ಹೋಗಬೇಕು. ಸದ್ಗುರುಗಳ ಸೇವೆಯನ್ನು ಶ್ರದ್ಧೆಯಿಂದ ಮಾಡಬೇಕು. ಸಂತುಷ್ಟರಾದ ಸದ್ಗುರುಗಳಿಂದ ವೇದಾಂತ ಸಂದೇಶಗಳನ್ನು ಏಕಾಗ್ರತೆಯಿಂದ ಶ್ರವಣಮಾಡಬೇಕು. ಮನನನಿದಿಧ್ಯಾಸನಮಾಡಿದಾಗ ಆತ್ಮಜ್ಞಾನವು ಹುಟ್ಟುತ್ತದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.14">
		<p class="intro-shloka">॥ಓಂ ಮಾಯಾರಹಸ್ಯವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಮಾಯಯಾ ಕ್ರಿಯತೇ ಸರ್ವಮ್ ಈಶ್ವರಾಧೀನಭೂತಯಾ।<br />ಈಶ್ವರೇಚ್ಛಾಶಕ್ತಿವಿದಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 14</span><br /><span class="num">196.</span> ಮಾಯಾಶಕ್ತಿಯ ಪ್ರಭಾವ</h1>
		<p class="bhashya-verse">ಯಯಾ ಕರ್ತುಂ ನ ವಾ ಕರ್ತುಮನ್ಯಥಾ ಕರ್ತುಮರ್ಹತಿ।<br />ಸ್ವತಂತ್ರಾಮ್ ಈಶ್ವರೇಚ್ಛಾಂ ಕೇ ಪರಿಚ್ಛೇತ್ತುಮಿಹೇಶತೇ?</p>
		<p class="bhashya-verse-source">ಮಾನಸೋಲ್ಲಾಸ ೨-೫೧</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಈಶ್ವರಃ</strong> = ಈಶ್ವರನು, <strong>ಯಯಾ ಮಾಯಾಶಕ್ತ್ಯಾ</strong> = ಯಾವ ಮಾಯಾಶಕ್ತಿಯಿಂದ, <strong>ಕರ್ತುಂ</strong> = ಏನನ್ನು ಬೇಕಾದರೂ ಮಾಡುವುದಕ್ಕೂ, <strong>ನ ವಾ ಕರ್ತುಮ್</strong> = ಮಾಡದಿರುವುದಕ್ಕೂ , <strong>ಅನ್ಯಥಾ ಕರ್ತುಮ್</strong> = ಅಥವಾ ಬೇರೆ ರೀತಿಯಲ್ಲಿ ಮಾಡುವುದಕ್ಕೂ, <strong>ಅರ್ಹತಿ</strong> = ಸಮರ್ಥನಾಗಿರುತ್ತಾನೆಯೋ, ಅಂಥಾ, <strong>ಸ್ವತಂತ್ರಾಮ್</strong> = ಸ್ವತಂತ್ರವಾದ, <strong>ಈಶ್ವರೇಚ್ಛಾಂ</strong> = ಈಶ್ವರನ ಶಕ್ತಿಸ್ವರೂಪವಾದ ಇಚ್ಛೆಯನ್ನು, <strong>ಕೇ</strong> = ಯಾರು ತಾನೆ, <strong>ಪರಿಚ್ಛೇತ್ತುಂ</strong> = ಅಳತೆ ಮಾಡುವುದಕ್ಕೆ, <strong>ಇಹ</strong> = ಇಲ್ಲಿ, <strong>ಈಶತೇ</strong> = ಸಮರ್ಥರಾದಾರು? ಎಂದರೆ, ಯಾರೂ ಸಮರ್ಥರಲ್ಲ ಎಂದರ್ಥ.</p>
		<p class="description"><strong>ಭಾವಾರ್ಥ</strong>: ಈಶ್ವರಾಧೀನವಾದ ಮಾಯಾಶಕ್ತಿಯು ಅದ್ಭುತವಾಗಿದೆ! ಅದು ಈ ಪ್ರಪಂಚದಲ್ಲಿ ಏನು ಬೇಕಾದರೂ ಮಾಡಬಲ್ಲದಾಗಿರುತ್ತದೆ. ಅದು ಈಶ್ವರಾಧೀನವಾದದ್ದೇ ಹೊರತು ಇನ್ನಾರಿಗೂ ಅಧೀನವಲ್ಲದ್ದು. ಅದರ ಸಾಮರ್ಥ್ಯವನ್ನು ಸಾಮಾನ್ಯರು ಯಾರು ತಾನೆ ಅಳತೆಮಾಡಿಯಾರು? ಎಂದರೆ, ಯಾರೂ ಮಾಡಲಾರರು.</p>
		<p class="description"><strong>ವಿವರಣೆ</strong>: ಈಶ್ವರನು ತನ್ನ ಅಧೀನದಲ್ಲಿ ಮಾಯಾಶಕ್ತಿಯನ್ನು ಇಟ್ಟುಕೊಂಡಿರುತ್ತಾನೆ. ಈಶ್ವರನು ಸರ್ವತಂತ್ರಸ್ವತಂತ್ರನು. ಅವನಿಗೆ ಈ ಮಾಯೆಯು ಅಧೀನವಾಗಿದೆ. ಇದು ಎಲ್ಲರನ್ನೂ ತನ್ನ ಶಕ್ತಿಯಿಂದ ಕಟ್ಟುಹಾಕಿರುತ್ತದೆ. ಇದನ್ನೇ ಗೀತಾಚಾರ್ಯನು ‘<strong>ಮಮ ಮಾಯಾ ದುರತ್ಯಯಾ</strong>’ ಎಂದು ಗೀತೆಯಲ್ಲಿ ಹೇಳಿದ್ದಾನೆ. ಈ ಮಾಯೆಯಿಂದಲೇ ಈ ಜಗತ್ತು ಸೃಷ್ಟಿಯಾಗಿ, ಮಾಯಾಧೀನವಾಗಿರುತ್ತದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.15">
		<p class="intro-shloka">॥ಓಂ ಸಂಸಾರತತ್ತ್ವವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ದುಃಖಸಂಸಾರಮರ್ಮಜ್ಞಂ ದುಃಖಸಂಸಾರವರ್ಜಿತಮ್।<br />ಸಂಸಾರತಾರಣೋಪಾಯಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 15</span><br /><span class="num">197.</span> ಸಂಸಾರವು ಎರಡಕ್ಕೂ ಕಾರಣ</h1>
		<p class="bhashya-verse">ಅಪಾಮಾರ್ಗಲತೇವಾಯಂ ವಿರುದ್ಧಫಲದೋ ಭವಃ।<br />ಪ್ರತ್ಯಗ್ ದೃಶಾಂ ವಿಮೋಕ್ಷಾಯ ಸಂಸಾರಾಯ ಪರಾಗ್ ದೃಶಾಮ್॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೨೭</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಅಯಂ</strong> = ಈ, <strong>ಭವಃ</strong> = ಸಂಸಾರವು, <strong>ಅಪಾಮಾರ್ಗಲತಾ</strong> <strong>ಇವ</strong> = ಉತ್ತರಣಿಕಡ್ಡಿಯಂತೆ, <strong>ವಿರುದ್ಧಫಲದಃ</strong> = ಇಬ್ಬರಿಗೂ ವಿರುದ್ಧವಾದ ಫಲಗಳನ್ನು ಕೊಡುತ್ತದೆ. ಹೇಗೆಂದರೆ: <strong>ಪ್ರತ್ಯಗ್ ದೃಶಾಂ</strong> = ಪ್ರತ್ಯಗಾತ್ಮನ ದೃಷ್ಟಿಯುಳ್ಳವರಿಗೆ, <strong>ವಿಮೋಕ್ಷಾಯ</strong> = ಮೋಕ್ಷಪ್ರಾಪ್ತಿಗೂ, <strong>ಪರಾಗ್ ದೃಶಾಮ್</strong> = ಬಹಿರ್ಮುಖದೃಷ್ಟಿಯುಳ್ಳವರಿಗೆ, <strong>ಸಂಸಾರಾಯ</strong> = ಸಂಸಾರಪ್ರಾಪ್ತಿಗೂ ಕಾರಣವಾಗುತ್ತದೆ.</p>
		<p class="description"><strong>ಭಾವಾರ್ಥ</strong>: ಜ್ಞಾನಿಗಳಿಗೂ ಅಜ್ಞಾನಿಗಳಿಗೂ ಸಂಸಾರವು ಒಂದೇ. ಆದರೆ ಬ್ರಹ್ಮಜ್ಞಾನಿಗಳಿಗೆ ಮೋಕ್ಷಪ್ರಾಪ್ತಿಗೂ, ಅಜ್ಞಾನಿಗಳಿಗೆ ದುಃಖಪ್ರಾಪ್ತಿಗೂ ಈ ಸಂಸಾರವು ಕಾರಣವಾಗುತ್ತದೆ. ಉತ್ತರಣಿ ಕಡ್ಡಿಯಂತೆ ಅನುಲೋಮದಿಂದ ಕೈಯ್ಯಾಡಿಸಿದಾಗ ಸುಖಸ್ಪರ್ಶವೂ, ವಿಲೋಮದಿಂದ ಕೈಯ್ಯಾಡಿಸಿದಾಗ ದುಃಖಸ್ಪರ್ಶವೂ ಆಗುವಂತೆ.</p>
		<p class="description"><strong>ವಿವರಣೆ</strong>: ಸಂಸಾರವು ಸ್ವತಃ ಸುಖವೂ ಅಲ್ಲ , ದುಃಖವೂ ಅಲ್ಲ, ಅದರ ದೃಷ್ಟಿಭೇದದಿಂದ ಅದು ಸುಖಕ್ಕೂ ದುಃಖಕ್ಕೂ ಕಾರಣವಾಗುತ್ತದೆ. ಹೇಗೆಂದರೆ: ಬ್ರಹ್ಮಜ್ಞಾನಿಗಳೂ ಸಂಸಾರಿಗಳಾಗಿರುತ್ತಾರೆ, ಅಜ್ಞಾನಿಗಳೂ ಸಂಸಾರಿಗಳಾಗಿರುತ್ತಾರೆ. ಬ್ರಹ್ಮಜ್ಞಾನಿಗಳು ಸಂಸಾರದಲ್ಲಿದ್ದರೂ ಇದನ್ನೆಲ್ಲ ಭಗವಂತನ ಸ್ವರೂಪವೆಂದೇ ಕಾಣುವುದರಿಂದ ಈ ಸಂಸಾರವು ಅವರಿಗೆ ಬಂಧನವಾಗುವುದಿಲ್ಲ; ಆದರೆ ಅಜ್ಞಾನಿಗಳು ದ್ವಂದ್ವಗಳಿಗೆ ಸಿಕ್ಕಿಕೊಂಡು ನಾನು ನನ್ನದು ಎಂದು ತಿಳಿಯುತ್ತಾ ದುಃಖಗಳನ್ನೇ ಅನುಭವಿಸುತ್ತಾರೆ. ಸಂಸಾರದಲ್ಲಿದ್ದರೂ ಅಂಟುಕೊಳ್ಳದಿದ್ದರೆ ಮುಕ್ತರಾಗುತ್ತಾರೆ. ಅಂಟುಕೊಂಡಿದ್ದರೆ ಆ ಸಂಗದಿಂದ ಬದ್ಧರಾಗುತ್ತಾರೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.16">
		<p class="intro-shloka">॥ಓಂ ಮೋಕ್ಷವ್ಯವಧಾನವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಆವಿರ್ಭಾವತಿರೋಭಾವವರ್ಜಿತಂ ಬ್ರಹ್ಮ ನಿಷ್ಕಲಮ್।<br />ಅವಿದ್ಯಾಸಾಕ್ಷಿಣಂ ಶಾಂತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 16</span><br /><span class="num">198.</span> ಆತ್ಮನಿಗೆ ವಿಕಾರಗಳಿಲ್ಲ</h1>
		<p class="bhashya-verse">ಅವಿದ್ಯಾಸಾಕ್ಷ್ಯಪಿ ಪ್ರತ್ಯಕ್ ಸದಾ<strong>ಽ</strong>ನಸ್ತಮಿತೋದಿತಃ।<br />ಅವಿದ್ಯಯಾ ವ್ಯವಹಿತಃ ತದ್ಬಲೇನೈವ ತದ್ವಚಃ॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೪೩೮</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಅವಿದ್ಯಾಸಾಕ್ಷೀ ಅಪಿ</strong> = ಅವಿದ್ಯೆಯನ್ನೂ ಬೆಳಗುತ್ತಿರುವ, <strong>ಪ್ರತ್ಯಕ್</strong> = ಪ್ರತ್ಯಗಾತ್ಮನು, <strong>ಸದಾ</strong> = ಯಾವಾಗಲೂ, <strong>ಅನಸ್ತಮಿತೋದಿತಃ</strong> = ಅಸ್ತಮಾನನೂ ಆಗದೇ ಉದಿತನೂ ಆಗದೇ ಇರುತ್ತಾನೆ. ಮತ್ತು ಆತ್ಮನು, <strong>ಅವಿದ್ಯಯಾ</strong> = ಅವಿದ್ಯೆಯಿಂದ, <strong>ವ್ಯವಹಿತಃ</strong> = ವ್ಯವಹಿತನಾಗಿದ್ದಾನೆ, <strong>ತದ್</strong> <strong>ವಚಃ</strong> = ಎನ್ನುವುದನ್ನೂ, <strong>ತದ್ಬಲೇನ ಏವ</strong> = ಅವಿದ್ಯೆಯ ಬಲದಿಂದಲೇ ಹೇಳಬೇಕಾಗಿದೆ.</p>
		<p class="description"><strong>ಭಾವಾರ್ಥ</strong>: ಅದ್ವಿತೀಯನೂ ನಿರುಪಾಧಿಕನೂ ಆಗಿರುವ ಆತ್ಮನ ವಿಷಯಕ್ಕೆ ಏನೇ ಹೇಳಿದರೂ ಅದೆಲ್ಲವೂ ಅವಿದ್ಯಾದೃಷ್ಟಿಯಿಂದಲೇ. ಆತ್ಮನು ಅವಿದ್ಯೆಗೂ ಸಾಕ್ಷಿಯಾಗಿದ್ದಾನೆ, ಆತ್ಮನೆಂದರೆ ಪ್ರತ್ಯಗಾತ್ಮನೇ; ಇವನು ನಿತ್ಯಪ್ರಕಾಶಸ್ವರೂಪನು, ಇವನು ಅವಿದ್ಯೆಯಿಂದ ಮರೆಯಾಗಿ ದ್ದಾನೆ—ಎನ್ನುವುದೂ ಅವಿದ್ಯಾದೃಷ್ಟಿಯಿಂದಲೇ.</p>
		<p class="description"><strong>ವಿವರಣೆ</strong>: ಯಾವ ಪ್ರಮಾಣಗಳಿಗೂ ಗೋಚರನಾಗದ ಆತ್ಮನನ್ನು ಶಬ್ದಗಳಿಂದ ವರ್ಣಿಸಲಾಗದು. ಆದ್ದರಿಂದಲೇ ಶ್ರುತಿಯು <strong>ಯತೋ ವಾಚೋ ನಿವರ್ತಂತೇ</strong> ಎಂದು ಸಾರುತ್ತಿದೆ. ಆತ್ಮನು ಅವಿದ್ಯೆಗೂ ವಿದ್ಯೆಗೂ ಸಾಕ್ಷಿಯಾಗಿರುತ್ತಾನೆ. ಆತ್ಮನಿಗೆ ಜನ್ಮವಾಗಲೀ, ವಿಕಾರಗಳಾಗಲೀ, ಮರಣವಾಗಲೀ ಇಲ್ಲ. ಅಂತಃಕರಣದಲ್ಲಿ ಸರ್ವಪ್ರತ್ಯಯಗಳಿಗೂ ಆತ್ಮನು ಸಾಕ್ಷಿಯಾಗಿರುತ್ತಾನಾದರೂ ಅವನು ಅವಿದ್ಯೆಯಿಂದ ಮರೆಯಾಗಿದ್ದಾನೆ—ಎಂದೆಲ್ಲ ಹೇಳುವುದೂ ಅಧಾರೋಪ ದೃಷ್ಟಿಯಿಂದಲೇ. ಇದಕ್ಕೇ ವೇದಾಂತಶಾಸ್ತ್ರದಲ್ಲಿ <strong>ಅಧಾರೋಪಾಪವಾದದೃಷಿ</strong>್ಟ ಎಂದು ಹೆಸರು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.17">
		<p class="intro-shloka">॥ಓಂ ಮಾಯಾವಿಲಾಸಸಾಕ್ಷಿಣೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಮಾಯಯಾ ಬಂಧಮೋಕ್ಷೌ ಹಿ ಸೃಷ್ಟಿಸ್ಥಿತಿಲಯಾಸ್ತಥಾ।<br />ಮಾಯಾವಿಲಾಸನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 17</span><br /><span class="num">199.</span> ಮಾಯಾವಿಲಾಸ</h1>
		<p class="bhashya-verse">ತಸ್ಮಾನ್ಮಾಯಾವಿಲಾಸೋಽಯಂ ಜಗತ್ ಕರ್ತೃತ್ವಮೀಶಿತುಃ।<br />ಬಂಧಮೋಕ್ಷೋಪದೇಶಾದಿವ್ಯವಹಾರೋಽಪಿ ಮಾಯಯಾ॥</p>
		<p class="bhashya-verse-source">ಮಾನಸೋಲ್ಲಾಸ ೨-೫೬</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ತಸ್ಮಾತ್</strong> = ಆದ್ದರಿಂದಲೇ, <strong>ಈಶಿತುಃ</strong> = ಪರಮೇಶ್ವರನ, <strong>ಜಗತ್ ಕರ್ತೃತ್ವಮ್</strong> = ಜಗತ್ತನ್ನು ಸೃಷ್ಟಿಮಾಡಿರುವಿಕೆಯೆಂಬ, <strong>ಅಯಂ</strong> = ಇದು, <strong>ಮಾಯಾವಿಲಾಸಃ</strong> = ಬರೀ ಮಾಯೆಯ ಆಟ ಮಾತ್ರ; ನಿಜವಾಗಿ ಏನೂ ಆಗಿಯೇ ಇಲ್ಲ , <strong>ಬಂಧ ಮೋಕ್ಷ ಉಪದೇಶ ಆದಿ ವ್ಯವಹಾರಃ </strong>= ಬಂಧ, ಮೋಕ್ಷ, ಶಾಸ್ತ್ರ , ಗುರು, ಉಪದೇಶ ಮುಂತಾದ ವ್ಯವಹಾರವೂ, <strong>ಅಪಿ</strong> = ಕೂಡ, <strong>ಮಾಯಯಾ</strong> = ಮಾಯೆಯಿಂದಲೇ ನಡೆಯುತ್ತಿದೆ.</p>
		<p class="description"><strong>ಭಾವಾರ್ಥ</strong>: ವೇದಾಂತದ ಪ್ರಕಾರ ಯಾವ ದೋಷಗಳೂ ಇಲ್ಲ. ಏಕೆಂದರೆ ಈ ಜಗತ್ತನ್ನು ಈಶ್ವರನು ಸೃಷ್ಟಿಸಿದ್ದಾನೆ ಎನ್ನುವುದೂ ಕೇವಲ ಮಾಯಾಶಕ್ತಿಯ ದೃಷ್ಟಿಯಿಂದಲೇ. ಇನ್ನು, ಅವಿದ್ಯೆಯಿಂದ ಬಂಧವಾಗಿದೆ, ವಿದ್ಯೆಯಿಂದ ಮೋಕ್ಷವಾಗುತ್ತದೆ—ಮುಂತಾದ ವೇದಾಂತದ ವ್ಯವಹಾರಗಳೂ ಕೇವಲ ಮಾಯಾವ್ಯವಹಾರಗಳಾಗಿರುತ್ತವೆಯೇ ಹೊರತು ಪರಮಾರ್ಥವಲ್ಲ.</p>
		<p class="description"><strong>ವಿವರಣೆ</strong> : ಅದ್ವೈತವೇದಾಂತದ ಪ್ರಕಾರ ಎಲ್ಲವೂ <strong>ಅಧ್ಯಾರೋಪ ಅಪವಾದ</strong> ಕ್ರಮದಿಂದಲೇ ನಡೆಯುತ್ತಿದೆ. ಪರಮಾರ್ಥದೃಷ್ಟಿಯಿಂದ ನೋಡಿದರೆ ಜಗತ್ತು , ಈಶ್ವರ, ಜೀವ—ಎನ್ನುವ ಭೇದವೂ ಇಲ್ಲ. ಬಂಧ, ಮೋಕ್ಷ, ಗುರು, ಶಿಷ್ಯ, ಶಾಸ್ತ್ರ—ಎಂಬ ವ್ಯವಹಾರವೂ ಇಲ್ಲ. ಅಧ್ಯಾರೋಪದೃಷ್ಟಿಯಿಂದಲೇ, ಮಾಯೆಯಿಂದಲೇ ಎಲ್ಲಾ ವ್ಯವಹಾರಗಳೂ ನಡೆಯುತ್ತಿವೆ. ಎಲ್ಲವೂ ಅವಿದ್ಯಾದೃಷ್ಟಿಯಿಂದಲೇ ತೋರುತ್ತಿದೆ. ಆದರೆ ನಿಜವಾಗಿ ನೋಡಿದರೆ ಎಲ್ಲವೂ ಪರಬ್ರಹ್ಮವೇ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.18">
		<p class="intro-shloka">॥ಓಂ ಸರ್ವಭೂತಕಾರುಣ್ಯಸಿಂಧವೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅದ್ವೇಷ್ಟೃತ್ವಾದಿಸಂಪನ್ನಂ ಸರ್ವಭೂತದಯಾಪರಮ್।<br />ಅಮಾನಿತ್ವಾದಿನಿಷ್ಠಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 18</span><br /><span class="num">200.</span> ಇಂಥವನಿಗೇ ಜ್ಞಾನಪ್ರಾಪ್ತಿ</h1>
		<p class="bhashya-verse">ಅಮಾನಿತ್ವಾದಿನಿಷ್ಠೋ ಯಃ ಯಶ್ಚಾದ್ವೇಷ್ಟೃತ್ವಾದಿಸಾಧನಃ।<br />ಜ್ಞಾನಮುತ್ಪದ್ಯತೇ ತಸ್ಯ ನ ಬಹಿರ್ಮುಖಚೇತಸಃ॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೪-೬೮</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಯಃ</strong> = ಯಾವಾತನು, <strong>ಅಮಾನಿತ್ವಾದಿನಿಷ್ಠಃ</strong> = ಅಮಾನಿತ್ವ, ಅದಂಭಿತ್ವಾದಿಗುಣಗಳನ್ನು ಸಹಜವಾಗಿ ಹೊಂದಿರುತ್ತಾನೆಯೋ, <strong>ಚ</strong> ಮತ್ತು, <strong>ಯಃ</strong> = ಯಾವಾತನು, <strong>ಅದ್ವೇಷ್ಟೃತ್ವಾದಿಸಾಧನಃ</strong> = ಅದ್ವೇಷ್ಟಾ ಸರ್ವಭೂತಾನಾಂ ಮುಂತಾದ ಸಾಧನಗಳಿಂದ ಕೂಡಿಕೊಂಡಿರುತ್ತಾನೆಯೋ, <strong>ತಸ್ಯ</strong> = ಅಂಥ ಉತ್ತಮ ಜಿಜ್ಞಾಸು ಸಾಧಕನಿಗೆ, <strong>ಜ್ಞಾನಮ್</strong> = ಆತ್ಮಜ್ಞಾನವು, <strong>ಉತ್ಪದ್ಯತೇ</strong> = ಹುಟ್ಟುತ್ತದೆಯೇ ಹೊರತು, <strong>ಬಹಿರ್ಮುಖಚೇತಸಃ ಜ್ಞಾನಂ ನ ಜಾಯತೇ</strong> = ಕೇವಲ ಹೊರಗಿನ ವಿಷಯಗಳಲ್ಲಿಯೇ ರತನಾಗಿರುವವನಿಗೆ ಆತ್ಮಜ್ಞಾನವು ಹುಟ್ಟುವದಿಲ್ಲ.</p>
		<p class="description"><strong>ಭಾವಾರ್ಥ</strong>: ಭಗವದ್ಗೀತೆಯ ಹದಿಮೂರನೆಯ ಅಧ್ಯಾಯದಲ್ಲಿ ತಿಳಿಸಿರುವ <strong>ಅಮಾನಿತ್ವಾದಿ ಸಾಧನಗಳ</strong>ನ್ನೂ, ಹನ್ನೆರಡನೆಯ ಅಧ್ಯಾಯದಲ್ಲಿ ಹೇಳಿರುವ <strong>ಅದ್ವೇಷ್ಟೃತ್ವಾದಿ ಸಾಧನ</strong>ಗಳನ್ನೂ ಹೊಂದಿರುವಂಥಮುಮುಕ್ಷುಸಾಧಕನಿಗೆ ಆತ್ಮಜ್ಞಾನವು ಹುಟ್ಟುತ್ತದೆಯೇ ಹೊರತು ಬಾಹ್ಯವಿಷಯಗಳಲ್ಲಿಯೇ ಸದಾ ಮುಳುಗಿರುವವನಿಗೆ ಅಲ್ಲ.</p>
		<p class="description"><strong>ವಿವರಣೆ</strong>: <strong>ಮಾನಿತ್ವ</strong>ವೆಂದರೆ ಜಂಭದಿಂದ ಕೂಡಿಕೊಂಡಿರುವಿಕೆ. <strong>ಅಮಾನಿತ್ವ</strong>ವೆಂದರೆ ಅಹಂಕಾರವಿಲ್ಲದಿರುವಿಕೆ. <strong>ಅದ್ವೇಷ್ಟೃತ್ವ</strong>ವೆಂದರೆ ಯಾರನ್ನೂ ದ್ವೇಷಿಸದೇ ಎಲ್ಲರನ್ನೂ ಭಗವಂತನೆಂದೇ ಭಾವಿಸುವುದು. ಯಾರನ್ನೂ ಹಿಂಸಿಸದಿರುವದು, ಆರ್ಜವಸ್ವಭಾವ, ಶೌಚ—ಈ ರೀತಿಯಿಂದ ಜೀವನವನ್ನು ನಡೆಸುವಂಥ ಸಾತ್ತ್ವಿಕನಾದ ಉತ್ತಮ ಅಧ್ಯಾತ್ಮಸಾಧಕನಿಗೆ ಆತ್ಮಜ್ಞಾನವು ಉಂಟಾಗುತ್ತದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.19">
		<p class="intro-shloka">॥ಓಂ ವಿದಿತಾವಿದಿತವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಸ್ಥೂಲಸೂಕ್ಷ್ಮಾತಿಗಂ ಬ್ರಹ್ಮ ಕಾರ್ಯಕಾರಣವರ್ಜಿತಮ್।<br />ವ್ಯಾಕೃತಾವ್ಯಾಕೃತಾತೀತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 19</span><br /><span class="num">201.</span> ಬ್ರಹ್ಮದ ಮಹಿಮೆ</h1>
		<p class="bhashya-verse">ಯಸ್ಯಾಮತಂ ತಸ್ಯ ಮತಂ ಮತಂ ಯಸ್ಯ ನ ವೇದ ಸಃ।<br />ವಿದಿತಾವಿದಿತಾಭ್ಯಾಂ ತತ್ ಅನ್ಯದೇವೇತಿ ಹಿ ಶ್ರುತಿಃ॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೪೭೬</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಯಸ್ಯ</strong> = ಯಾವನಿಗೆ, <strong>ಅಮತಂ</strong> = ಬ್ರಹ್ಮವು ವಿಷಯವಲ್ಲವೋ, <strong>ತಸ್ಯ</strong> = ಅವನಿಗೆ, <strong>ಮತಂ</strong> = ಬ್ರಹ್ಮವು ತಿಳಿದಿದೆ; <strong>ಯಸ್ಯ</strong> = ಯಾವನಿಗೆ, <strong>ಮತಂ</strong> = ವಿಷಯವಾಗಿದೆಯೋ, <strong>ಸಃ</strong> = ಅವನು, <strong>ನ ವೇದ</strong> = ಬ್ರಹ್ಮವನ್ನು ಅರಿಯನು; <strong>ಇತಿ</strong> = ಹೀಗೆ, <strong>ಶ್ರುತಿಃ</strong> = ಕೇನಶ್ರುತಿಯು, <strong>ತತ್</strong> = ಆ ಬ್ರಹ್ಮವನ್ನು, <strong>ವಿದಿತ ಅವಿದಿತಾಭ್ಯಾಂ</strong> = ವಿದಿತಕ್ಕಿಂತಲೂ ಅವಿದಿತಕ್ಕಿಂತಲೂ, <strong>ಅನ್ಯತ್ ಏವ</strong> = ಭಿನ್ನವೆಂದೇ ಹೇಳುತ್ತಿದೆ.</p>
		<p class="description"><strong>ಭಾವಾರ್ಥ</strong>: ಅವಿಷಯವೆಂದು ತಿಳಿದವನಿಗೆ ಬ್ರಹ್ಮವು ತಿಳಿದಿದೆಯೆಂದೂ, ವಿಷಯವೆಂದು ತಿಳಿದವನಿಗೆ ಬ್ರಹ್ಮವು ತಿಳಿದಿಲ್ಲವೆಂದೂ ಶ್ರುತಿಯು ಹೇಳುತ್ತಿದೆ. ಇದರಿಂದ ಬ್ರಹ್ಮವು ವಿದಿತವೂ ಅಲ್ಲ , ಅವಿದಿತವೂ ಅಲ್ಲವೆಂದು ಶ್ರುತಿಯು ಹೇಳಿದಂತಾಯಿತು.</p>
		<p class="description"><strong>ವಿವರಣೆ</strong>: ಲೋಕದಲ್ಲಿ ಎರಡೇ ವಸ್ತುಗಳು ಇರುತ್ತವೆ: ಒಂದು, <strong>ವಿದಿತ</strong>; ಮತ್ತೊಂದು, <strong>ಅವಿದಿತ</strong>; <strong>ವಿದಿತ</strong>ವೆಂದರೆ ನಾಮರೂಪಗಳಿಂದ ಕೂಡಿಕೊಂಡಿರುವ ಸ್ಥೂಲವಾದ ಕಾರ್ಯವಸ್ತು. <strong>ಅವಿದಿತ</strong> ಎಂದರೆ ನಾಮರೂಪಗಳಿಂದ ಬಿಡಿಬಿಡಿಯಾಗಿರದ ಸೂಕ್ಷ್ಮವಾದ ಕಾರಣವಸ್ತು. ಆದರೆ ಬ್ರಹ್ಮವು ವಿದಿತವೂ ಅಲ್ಲ , ಅವಿದಿತವೂ ಅಲ್ಲ ; <strong>ಅನ್ಯದೇವ ತದ್ವಿದಿತಾತ್ ಅಥೋ ಅವಿದಿತಾದಧಿ</strong> ಎಂದು ಕೇನಶ್ರುತಿಯು ಸಾರುತ್ತಿದೆ. ವಿದಿತ ಅವಿದಿತಗಳಿಗಿಂತ ವಿಲಕ್ಷಣವಾದದ್ದೇ ಪರಬ್ರಹ್ಮವು. ಬ್ರಹ್ಮವು ವ್ಯಾಕೃತವೂ ಅಲ್ಲ , ಅವ್ಯಾಕೃತವೂ ಅಲ್ಲ ; ಬ್ರಹ್ಮವು ಕಾರ್ಯವೂ ಅಲ್ಲ , ಕಾರಣವೂ ಅಲ್ಲ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.20">
		<p class="intro-shloka">॥ಓಂ ಬ್ರಹ್ಮಲೋಕಫಲವಿರಕ್ತಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ವಿರಕ್ತಂ ಬ್ರಹ್ಮಲೋಕಾಂತಸರ್ವಬಾಹ್ಯಫಲಾತ್ ಸದಾ।<br />ಮುಕ್ತಿನಿಷ್ಠಂ ಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 20</span><br /><span class="num">202.</span> ಬ್ರಹ್ಮಲೋಕವೂ ಅನಿತ್ಯವೇ</h1>
		<p class="bhashya-verse">ಆವಿರಿಂಚಾತ್ ಪುಮರ್ಥಾನಾಮ್ ಅಕೃತ್ಸ್ನತ್ವಾದಿದೋಷತಃ।<br />ವಿತೃಷೋಽಶೇಷತದ್ದೋಷಧ್ವಸ್ತಿಶ್ರೇಯಃಪರೀಪ್ಸವಃ॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೦೬೮</p>
		<p class="bhashya-verse-meaning"><strong>ಅನ್ವಯಾರ್ಥ</strong> : <strong>ಪುಮರ್ಥಾನಾಮ್</strong> = ಅಭ್ಯುದಯರೂಪವಾದ ಪುರುಷಾರ್ಥಗಳು, <strong>ಆ ವಿರಿಂಚಾತ್</strong> = ಬ್ರಹ್ಮಲೋಕದವರೆಗೂ, <strong>ಅಕೃತ್ಸ್ನತ್ವಾದಿದೋಷತಃ</strong> = ಅಪರಿಪೂರ್ಣತ್ವಾದಿ ದೋಷವುಳ್ಳವುಗಳಾದ್ದರಿಂದ, <strong>ವಿತೃಷಃ</strong> = ಅವುಗಳಲ್ಲಿ ಆಸಕ್ತಿಯಿಲ್ಲದವರಾಗಿ ಸಾಧಕರು, <strong>ಅಶೇಷ ತದ್ದೋಷಧ್ವಸ್ತಿಶ್ರೇಯಃ ಪರೀಪ್ಸವಃ</strong> = ಅನಿತ್ಯತ್ವಾದಿ ಯಾವ ದೋಷಗಳೂ ಇಲ್ಲದಿರುವ ಶ್ರೇಯಸ್ಸನ್ನೇ ಹೊಂದುವ ಇಚ್ಛೆಯುಳ್ಳವರಾಗಿ ಮೋಕ್ಷಾರ್ಥಿಗಳಾಗಬೇಕು.</p>
		<p class="description"><strong>ಭಾವಾರ್ಥ</strong>: ಈ ಲೋಕದಿಂದ ಪ್ರಾರಂಭಗೊಂಡು ಬ್ರಹ್ಮಲೋಕದವರೆಗಿರುವ ಎಲ್ಲ ಅಭ್ಯುದಯಗಳೂ ಅನಿತ್ಯ, ಪರಿಚ್ಛಿನ್ನವಾದುವುಗಳೇ ಎಂಬುದನ್ನು ತಿಳಿದು ಮುಮುಕ್ಷು ಸಾಧಕರುಗಳು ಆ ಅನಿತ್ಯಫಲಗಳಿಂದಲೂ ವಿರಕ್ತರಾಗಿ ಸರ್ವದೋಷರಹಿತವಾದ ಪರಮಶ್ರೇಯಸ್ಸೆಂಬ ಮೋಕ್ಷವನ್ನೇ ಹೊಂದಲು ಪ್ರಯತ್ನಿಸಬೇಕು.</p>
		<p class="description"><strong>ವಿವರಣೆ</strong>: ಬ್ರಹ್ಮಲೋಕವೆಂಬುದು ಅತ್ಯಂತ ಹೆಚ್ಚಿನ ಅಭ್ಯುದಯ ಫಲವು. ಕರ್ಮೋಪಾಸನೆಗಳಿಂದ ದೊರಕುವ ಉತ್ಕೃಷ್ಟ ವಾದ ಫಲವೆಂದರೆ ಬ್ರಹ್ಮಲೋಕವೇ. ಆದರೆ ಈ ಬ್ರಹ್ಮಲೋಕವೂ ಪ್ರಾಪ್ಯವಾದ್ದರಿಂದ ಅನಿತ್ಯವಾಗಿರುತ್ತದೆ. ಇದೇನೂ ಪರಿಪೂರ್ಣವಾದ ಮೋಕ್ಷಫಲವಲ್ಲ ಎಂದು ತಿಳಿದು ಮುಮುಕ್ಷುಗಳು ಮೋಕ್ಷವನ್ನೇ ಪಡೆ ಯುವ ಸಂಕಲ್ಪವುಳ್ಳವರಾಗಬೇಕು. ಮುಕ್ತಿಯು ಮಾತ್ರವೇ ಪರಿಪೂರ್ಣವಾದದ್ದು ಎಂಬ ವಿವೇಕವು ಇವರಿಗೆ ಇರಬೇಕು ಎಂದಭಿಪ್ರಾಯವು. ಬ್ರಹ್ಮಲೋಕಫಲದಿಂದಲೂ ವಿರಕ್ತರಾದವರಿಗೇ ಮೋಕ್ಷವು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.21">
		<p class="intro-shloka">॥ಓಂ ಸತ್ತಾಪ್ರಭಾವವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಆತ್ಮಸತ್ತಾಪ್ರಭಾವೇನ ವರ್ತತೇ ದೃಶ್ಯತೇ ಜಗತ್।<br />ಆತ್ಮಸತ್ತಾಪ್ರತಿಷ್ಠಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 21</span><br /><span class="num">203.</span> ಆತ್ಮನ ಸತ್ತಾಪ್ರಭಾವ</h1>
		<p class="bhashya-verse">ಆತ್ಮಸತ್ತೈವ ಸತ್ತೈಷಾಂ ಭಾವಾನಾಂ ನ ತತೋಽಧಿಕಾ।<br />ತಥೈವ ಸ್ಫುರಣಂ ಚೈಷಾಂ ನಾತ್ಮಸ್ಫುರಣತೋಽಧಿಕಮ್॥</p>
		<p class="bhashya-verse-source">ಮಾನಸೋಲ್ಲಾಸ ೩-೩</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಏಷಾಂ</strong> = ಈ, <strong>ಭಾವಾನಾಂ</strong> = ವಸ್ತುಗಳ, <strong>ಸತ್ತಾ</strong> = ಇರುವಿಕೆಯು, <strong>ಆತ್ಮಸತ್ತಾ ಏವ</strong> = ಆತ್ಮನ ಇರುವಿಕೆಯೇ ಆಗಿದೆ, <strong>ತತಃ</strong> = ಅದಕ್ಕಿಂತ, <strong>ಅಧಿಕಾ</strong> = ಭಿನ್ನವಾದದ್ದು, <strong>ನ</strong> = ಅಲ್ಲ ; <strong>ತಥಾ ಏವ</strong> = ಹಾಗೆಯೇ, <strong>ಏಷಾಂ</strong> = ಈ ಪದಾರ್ಥಗಳ, <strong>ಸ್ಫುರಣಂ</strong> = ತೋರುವಿಕೆಯೂ, <strong>ಆತ್ಮಸ್ಫುರಣತಃ</strong> = ಆತ್ಮನ ತೋರುವಿಕೆಗಿಂತ, <strong>ಅಧಿಕಂ</strong> = ಭಿನ್ನವಾದದ್ದು, <strong>ನ</strong> = ಅಲ್ಲ.</p>
		<p class="description"><strong>ಭಾವಾರ್ಥ</strong>: ಈ ಜಗತ್ತಿನಲ್ಲಿ ತೋರುತ್ತಿರುವ ಸಕಲ ವಸ್ತುಗಳಿಗೂ, ಇರುವಿಕೆಯೂ ತೋರುವಿಕೆಯೂ ಇವೆಯಲ್ಲವೆ? ಇವೆರಡೂ ಆತ್ಮನ ಇರುವಿಕೆ ಹಾಗೂ ತೋರುವಿಕೆಗಳೇ ಆಗಿರುತ್ತವೆಯೇ ಹೊರತು ಸ್ವತಂತ್ರವಲ್ಲ.</p>
		<p class="description"><strong>ವಿವರಣೆ</strong>: ನಾವು ಯಾವುದೇ ವಸ್ತುವನ್ನು ಕಂಡರೂ ಅದನ್ನು <strong>ಇದೆ</strong> ಎನ್ನುತ್ತೇವೆ, ಹಾಗೂ ಅದು ನಮಗೆ ತೋರುತ್ತಿದೆ. ಇದನ್ನೇ <strong>ಸತ್ತಾ</strong> ಎಂದೂ <strong>ಸ್ಫುರಣ</strong> ಎಂದೂ ಕರೆಯುತ್ತೇವೆ. ಈ ಎರಡು ಗುಣಗಳೂ ಎಲ್ಲ ವಸ್ತುಗಳಲ್ಲಿಯೂ ಇರುತ್ತವೆ. ಇವು ಆತ್ಮನ ಸತ್ತಾ, ಆತ್ಮನ ಸ್ಫುರಣಗಳೇ ಆಗಿರುತ್ತವೆ. ಆದ್ದರಿಂದ ಆತ್ಮನೇ ಈ ಪ್ರಪಂಚರೂಪದಿಂದಲೂ ಅನಾತ್ಮವಸ್ತುಗಳಾಗಿಯೂ ತೋರುತ್ತಿದ್ದಾನೆ. ಆತ್ಮನನ್ನು ಬಿಟ್ಟು ಇವುಗಳಿಗೆ ಅಸ್ತಿತ್ವವೇ ಇಲ್ಲ ಎಂದರ್ಥ. ಇದನ್ನೇ ಉಪನಿಷತ್ತುಗಳಲ್ಲಿ <strong>ಆತ್ಮೈವೇದಂ ಸರ್ವಂ</strong> ಎಂದು ಹೇಳಿರುತ್ತದೆ. ನಿಜವಾಗಿ ನೋಡಿದರೆ ಈ ವಿಶ್ವವೆಲ್ಲವೂ ಆತ್ಮನೇ ಆಗಿರುತ್ತದೆ. ಆತ್ಮನ ಸತ್ತಾ ಮತ್ತು ಸ್ಫುರಣಗಳು ಎಲ್ಲ ವಸ್ತುಗಳಲ್ಲಿಯೂ ತೋರುತ್ತಿವೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.22">
		<p class="intro-shloka">॥ಓಂ ದೇಶಕಾಲಾದ್ಯತೀತಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ದೇಶಕಾಲಾದ್ಯಸಂಬದ್ಧಂ ಕಾರ್ಯಕಾರಣವರ್ಜಿತಮ್।<br />ಬ್ರಹ್ಮಣ್ಯೇವಾತ್ಮನಿಷ್ಠಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 22</span><br /><span class="num">204.</span> ಇದೇ, ಆತ್ಮಜ್ಞಾನವು</h1>
		<p class="bhashya-verse">ದೇಶಕಾಲಾದ್ಯಸಂಬಂಧಾತ್ ದೇಶಾದೇರ್ಮೋಹಕಾರ್ಯತಃ।<br />ನಾನುತ್ಪನ್ನಮದಗ್ಧಂ ವಾ ಜ್ಞಾನಮಜ್ಞಾನಮಸ್ತ್ಯತಃ॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೪-೫೮</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ದೇಶಕಾಲಾದಿ ಅಸಂಬಂಧಾತ್</strong> = ದೇಶಕಾಲಾದಿಗಳಿಗೆ ಆತ್ಮನು ಸಂಬಂಧಪಡದಿರುವುದರಿಂದಲೂ, <strong>ದೇಶಾದೇಃ</strong> = ದೇಶಕಾಲಗಳು, <strong>ಮೋಹಕಾರ್ಯತಃ</strong> = ಮೋಹದ ಕಾರ್ಯವಾದ್ದರಿಂದಲೂ, <strong>ಅನುತ್ಪನ್ನಂ</strong> = ಹುಟ್ಟದೇ ಇರುವಂಥ, <strong>ಜ್ಞಾನಂ ವಾ</strong> = ಜ್ಞಾನವಾಗಲೀ, <strong>ಅದಗ್ಧಂ</strong> = ನಾಶವಾಗದೇ ಇರುವಂಥ, <strong>ಅಜ್ಞಾನಂ ವಾ</strong> = ಅಜ್ಞಾನವಾಗಲೀ, <strong>ನ ಅಸ್ತಿ</strong> = ಇಲ್ಲವೇ ಇಲ್ಲ.</p>
		<p class="description"><strong>ಭಾವಾರ್ಥ</strong>: ಆತ್ಮನಲ್ಲಿಯೇ ದೇಶಕಾಲಗಳು ಕಲ್ಪಿತವಾಗಿ ತೋರುತ್ತಿವೆ. ಆತ್ಮನಿಗಿಂತ ಭಿನ್ನವಾಗಿ ದೇಶಕಾಲಾದಿಗಳೇ ಇಲ್ಲ. ಹೀಗಿರುವುದರಿಂದ ಹೊಸದಾಗಿ ಹುಟ್ಟಬೇಕಾದ ಆತ್ಮಜ್ಞಾನವೂ ಇಲ್ಲ , ಜ್ಞಾನದಿಂದ ನಾಶವಾಗಬೇಕಾದ ಅಜ್ಞಾನವೂ ಇಲ್ಲ; ಹೀಗೆ ನಿಶ್ಚಿತವಾಗಿ ತಿಳಿಯುವುದೇ ಆತ್ಮಜ್ಞಾನವು.</p>
		<p class="description"><strong>ವಿವರಣೆ</strong>: ಆತ್ಮಜ್ಞಾನವಾಯಿತೆಂದರೆ ಹಿಂದಾಗಲೀ ಮುಂದಾ ಗಲೀ ಅಜ್ಞಾನವೆಂಬುದು ಇಲ್ಲವೆಂದೂ, ಸದಾ ತಾನು ಸ್ವಯಂ ಚಿನ್ಮಾತ್ರನೇ ಎಂದೂ ತಿಳಿಯುತ್ತದೆ. ದೇಶ, ಕಾಲ, ಕಾರ್ಯ ಕಾರಣಭಾವಗಳೆಲ್ಲವೂ ಕೇವಲ ಹುಸಿತೋರಿಕೆಯೆಂದೂ, ಆತ್ಮನೊಬ್ಬನೇ ಪರಮಾರ್ಥಸತ್ಯವೆಂದೂ ತಿಳಿಯುವುದೇ ಆತ್ಮಜ್ಞಾನವು. ಆತ್ಮಜ್ಞಾನವಾದಮೇಲೆ ಹಿಂದೆ, ಇಂದು, ಮುಂದೆ ಎಂದಾಗಲೀ, ಅಲ್ಲಿ ಇಲ್ಲಿ— ಎಂದಾಗಲೀ, ಆಗ, ಈಗ, ಎಂದಾಗಲೀ ಯಾವ ಪ್ರತ್ಯಯವೂ ಆತ್ಮನಿಗಿಂತ ಭಿನ್ನವಾಗಿ ಇರುವುದಿಲ್ಲ. ‘<strong>ಆತ್ಮೈವೇದಂ ಸರ್ವಂ</strong>’ ಎಂಬ ನಿಶ್ಚಯಜ್ಞಾನಕ್ಕೇ <strong>ಆತ್ಮಜ್ಞಾನ</strong> ಎಂದು ಹೆಸರು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.23">
		<p class="intro-shloka">॥ಓಂ ಮೋಹಭ್ರಾಂತಿವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅಜ್ಞಾನಾತ್ ಭಯಮಾಪ್ನೋತಿ ಜ್ಞಾನೇನಾಭಯಮಶ್ನುತೇ।<br />ಅಭಯಜ್ಞಾನಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 23</span><br /><span class="num">205.</span> ಎರಡಕ್ಕೂ ಬ್ರಹ್ಮವೇ ಹೇತು</h1>
		<p class="bhashya-verse">ಯಜ್ಜ್ಞಾತ್ವಾ ವಿಂದತೇ ವಿದ್ವಾನಭಯಂ ಹೀತ್ಯವಾದಿಷಮ್।<br />ತತ್ತ್ವೇವಾಭಯಕೃದ್ ಬ್ರಹ್ಮ ಸ್ಯಾನ್ಮೋಹಾದಾತ್ಮನೋ ಭಯಮ್॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೪೭೧</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ವಿದ್ವಾನ್</strong> = ಜ್ಞಾನಿಯು, <strong>ಯತ್</strong> = ಯಾವ ಬ್ರಹ್ಮವನ್ನು, <strong>ಜ್ಞಾತ್ವಾ</strong> = ತಿಳಿದರೆ, <strong>ಅಭಯಂ</strong> = ಅಭಯವನ್ನು, <strong>ವಿಂದತೇ</strong> = ಹೊಂದುತ್ತಾನೆ, <strong>ಇತಿ</strong> = ಎಂದು, <strong>ಅವಾದಿಷಮ್</strong> = ಈ ಹಿಂದೆ ಹೇಳಿ ಆಗಿದೆಯೋ, <strong>ತತ್ ತು ಏವ ಬ್ರಹ್ಮ</strong> = ಆ ಬ್ರಹ್ಮವೇ, <strong>ಅಭಯಕೃತ್ ಸ್ಯಾತ್</strong> = ಜ್ಞಾನಿಗಳಿಗೆ ಅಭಯಕ್ಕೆ ಕಾರಣವಾಗಿರುತ್ತದೆ. ಆದರೆ, <strong>ಮೋಹಾತ್</strong> = ಆ ಬ್ರಹ್ಮದ ಅಜ್ಞಾನದಿಂದ, <strong>ಆತ್ಮನಃ</strong> = ಅಜ್ಞಾನಿಗೆ, <strong>ಭಯಮ್</strong> = ಭಯವೂ ಆಗುತ್ತದೆ.</p>
		<p class="description"><strong>ಭಾವಾರ್ಥ</strong>: ಪರಬ್ರಹ್ಮವನ್ನು ತಾನೆಂದು ತಿಳಿದರೆ ಅಭಯವನ್ನೇ ಹೊಂದುತ್ತಾನೆ. ಬ್ರಹ್ಮವನ್ನು ತಾನೆಂದು ತಿಳಿಯದೇ ತನಗಿಂತ ಭಿನ್ನವಾದದ್ದು ಎಂದು ತಿಳಿದರೆ, ಅಭಯಸ್ವರೂಪವಾದ ಆ ಬ್ರಹ್ಮವೇ ತನಗೆ ಎಂದರೆ ಅಜ್ಞಾನಿಗೆ ಭಯಕ್ಕೂ ಕಾರಣವಾಗುತ್ತದೆ.</p>
		<p class="description"><strong>ವಿವರಣೆ</strong>: ಒಂದೇ ಪರಬ್ರಹ್ಮವು ಜ್ಞಾನಿಗೆ ಅಭಯಕ್ಕೂ , ಅಜ್ಞಾನಿಗೆ ಭಯಕ್ಕೂ ಕಾರಣವಾಗಿರುತ್ತದೆ. ಬ್ರಹ್ಮವೇ ತಾನೆಂದು ತಿಳಿದವನಿಗೆ ಅಭಯವೇ ಪ್ರಾಪ್ತವಾಗುವುದರಿಂದ ತಿಳಿದವನಿಗೆ ಬ್ರಹ್ಮವು ಅಭಯಕ್ಕೆ ಕಾರಣವಾಗುತ್ತದೆ. ಇನ್ನು, ತಾನು ಬೇರೆ, ಬ್ರಹ್ಮಬೇರೆ, ತಾನು ಜೀವಾತ್ಮನು, ಸಂಸಾರಿ—ಎಂದು ತಿಳಿದರೆ ಆ ಅಜ್ಞಾನದಿಂದ ಅಜ್ಞನಿಗೆ ಬ್ರಹ್ಮವು ಭಯಕಾರಣವೂ ಆಗಿರುತ್ತದೆಯಲ್ಲವೆ? ಬ್ರಹ್ಮಜ್ಞಾನದಿಂದ ಬ್ರಹ್ಮವು ಅಭಯಕ್ಕೂ , ಅಜ್ಞಾನದಿಂದ ಬ್ರಹ್ಮವು ಭಯಕ್ಕೂ ಕಾರಣವಾಗಿರುತ್ತದೆ. ಆದ್ದರಿಂದ ವಿವೇಕಿಯಾದ ಸಾಧಕನು ಪರಬ್ರಹ್ಮವನ್ನು ತನ್ನ ಸ್ವರೂಪವೆಂದೇ ತಿಳಿಯಬೇಕು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.24">
		<p class="intro-shloka">॥ಓಂ ಲಕ್ಷಣರಹಸ್ಯವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ತ್ಯಜೇತ್ ತ್ವಮಿ ತು ಜೀವತ್ವಂ ಪರೋಕ್ಷತ್ವಂ ಚ ಬ್ರಹ್ಮಣಿ।<br />ತ್ವಂತದಾತ್ಮೈಕ್ಯಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 24</span><br /><span class="num">206.</span> ಎರಡನ್ನೂ ಬಿಡಬೇಕು</h1>
		<p class="bhashya-verse">ಪ್ರತ್ಯಕ್ತ್ವಂ ಚ ಪರಾಕ್ತ್ವಂ ಚ ತ್ಯಕ್ತ್ವಾ ತತ್ತ್ವಮಸೀತಿ ವಾಕ್।<br />ತಥೈವ ಲಕ್ಷಯತ್ಯೈಕ್ಯಂ ಜೀವಾತ್ಮಪರಮಾತ್ಮನೋಃ॥</p>
		<p class="bhashya-verse-source">ಮಾನಸೋಲ್ಲಾಸ ೩-೧೪</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ತತ್ತ್ವಮಸಿ ಇತಿ ವಾಕ್</strong> = ತತ್ತ್ವಮಸಿ ಎಂಬ ಈ ವಾಕ್ಯವು, ಜೀವನ <strong>ಪ್ರತ್ಯಕ್ತ್ವಂ</strong> = ಒಳಗಿರುವಿಕೆಯನ್ನೂ, ಬ್ರಹ್ಮದ, <strong>ಪರಾಕ್ತ್ವಂ</strong> = ಹೊರಗಿರುವಿಕೆಯನ್ನೂ, <strong>ತ್ಯಕ್ತ್ವಾ</strong> = ಬಿಡಿಸಿಬಿಟ್ಟು, <strong>ತಥೈವ</strong> = ಮತ್ತು ಹಾಗೆಯೇ, <strong>ಜೀವಾತ್ಮಪರಮಾತ್ಮನೋಃ</strong> = ಜೀವಾತ್ಮ ಪರಮಾತ್ಮರುಗಳಿಗೆ, <strong>ಐಕ್ಯಂ</strong> = ಏಕತ್ವವನ್ನೂ, <strong>ಲಕ್ಷಯತಿ</strong> = ಲಕ್ಷಣೆಯಿಂದ ತಿಳಿಸುತ್ತಿದೆ.</p>
		<p class="description"><strong>ಭಾವಾರ್ಥ</strong>: ಜೀವನ ಸಂಸಾರಿತ್ವವನ್ನೂ ಪರಬ್ರಹ್ಮದ ಅನಾತ್ಮತ್ವವನ್ನೂ ಬಾಧಮಾಡಿ, <strong>ತತ್ತ್ವಮಸಿ</strong> ವಾಕ್ಯವು ಜೀವಾತ್ಮಪರಮಾತ್ಮರುಗಳಿಗೆ ಅಭೇದವನ್ನೂ ಏಕತ್ವವನ್ನೂ ಉಪದೇಶಿಸುತ್ತಿದೆ; ಅಂದರೆ, ಲಕ್ಷಣೆಯಿಂದ ತಿಳಿಸುತ್ತಿದೆ.</p>
		<p class="description"><strong>ವಿವರಣೆ</strong>: <strong>ತತ್ತ್ವಮಸಿ</strong> ವಾಕ್ಯದ ರಹಸ್ಯಾರ್ಥವನ್ನು ಇಲ್ಲಿ ತಿಳಿಸಿದೆ. ‘ನೀನೇ ಬ್ರಹ್ಮವಾಗಿದ್ದೀಯೆ’ ಎನ್ನುವಾಗ ನೀನು ಎಂದರೆ ಜೀವಾತ್ಮ, ಬ್ರಹ್ಮವೆಂದರೆ ಪರಮಾತ್ಮ. ಜೀವನ ಸಂಸಾರಿತ್ವವನ್ನು ಕಳೆಯುವುದಕ್ಕಾಗಿ ಬ್ರಹ್ಮವೇ ಎಂದೂ, ಬ್ರಹ್ಮದ ಪರಾಕ್ಸ್ವಭಾವವನ್ನು, ಅಂದರೆ ಪರೋಕ್ಷತ್ವವನ್ನು ಕಳೆಯುವುದಕ್ಕಾಗಿ ಬ್ರಹ್ಮವೇ ಜೀವಾತ್ಮನೆಂದೂ ಈ ವಾಕ್ಯವು ತಿಳಿಸುತ್ತಿದೆ. ಜೀವನೆಂದರೆ ಬ್ರಹ್ಮಕ್ಕಿಂತ ಭಿನ್ನವಲ್ಲ, ಬ್ರಹ್ಮವೆಂದರೆ ಜೀವನಿಗಿಂತಲೂ ಭಿನ್ನವಲ್ಲ. ಜೀವವೇ ಬ್ರಹ್ಮವೆಂದೂ ಬ್ರಹ್ಮವೇ ಜೀವವೆಂದೂ ಶ್ರುತಿಯು ತಿಳಿಸುತ್ತಿದೆ. ಇಬ್ಬರಿಗೂ ಐಕ್ಯವನ್ನೇ ಇಲ್ಲಿ ಶ್ರುತಿಯು ಲಕ್ಷಣೆಯಿಂದ ತಿಳಿಸಿರುತ್ತದೆ. ತತ್ತ್ವಮಸಿ ವಾಕ್ಯವು ಜೀವಾತ್ಮಪರಮಾತ್ಮರುಗಳಿಗೆ ಏಕತ್ವವನ್ನು ಹೇಳುತ್ತಿದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.25">
		<p class="intro-shloka">॥ಓಂ ಮೋಕ್ಷಫಲಜ್ಞಾನವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅಹಂ ಬ್ರಹ್ಮಾಸ್ಮಿತಿಷ್ಠಂತಂ ಫಲವಜ್ಜ್ಞಾನಬೋಧಕಮ್।<br />ಫಲವಜ್ಜ್ಞಾನಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 25</span><br /><span class="num">207.</span> ಜ್ಞಾನವು ಫಲವುಳ್ಳದ್ದು</h1>
		<p class="bhashya-verse">ಫಲವನ್ನಿಶ್ಚಿತಜ್ಞಾನಜನ್ಮ ಸಾಕ್ಷಾತ್ ಸಮೀಕ್ಷ್ಯತೇ।<br />ತಸ್ಮಿನ್ ಸತ್ಯಪ್ರಮಾಣತ್ವಂ ಕಿಮಿವೇಹೋಚ್ಯತೇ ತ್ವಯಾ॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೯೦೨</p>
		<p class="bhashya-verse-meaning"><strong>ಅನ್ವಯಾರ್ಥ</strong> : <strong>ಫಲವತ್ ನಿಶ್ಚಿತ ಜ್ಞಾನ ಜನ್ಮ</strong> = ಮೋಕ್ಷವೆಂಬ ಫಲವನ್ನು ಉಳ್ಳ ನಿಶ್ಚಿತವಾದ ಆತ್ಮಜ್ಞಾನವು ಹುಟ್ಟುತ್ತಿರುವುದು, <strong>ಸಾಕ್ಷಾತ್</strong> = ಬ್ರಹ್ಮಜ್ಞಾನಿಗಳ ಅನುಭವದಲ್ಲಿ, <strong>ಸಮೀಕ್ಷ್ಯತೇ</strong> = ಸುಸ್ಪಷ್ಟವಾಗಿ ಕಾಣುತ್ತಿದೆ. <strong>ತಸ್ಮಿನ್ ಸತಿ</strong> = ಹೀಗೆ ವಾಕ್ಯದಿಂದ ಆತ್ಮಜ್ಞಾನವು ಹುಟ್ಟುತ್ತಿರುವಲ್ಲಿ , <strong>ಅಪ್ರಮಾಣತ್ವಂ</strong> = ಅಪ್ರಾಮಾಣ್ಯವು, <strong>ಕಿಮ್</strong> = ಏಕೆ, <strong>ಇಹ</strong> = ಇಲ್ಲಿ , <strong>ತ್ವಯಾ</strong> = ನಿನ್ನಿಂದ, <strong>ಉಚ್ಯತೇ</strong> = ಹೇಳಲ್ಪಡುತ್ತಿದೆ?</p>
		<p class="description"><strong>ಭಾವಾರ್ಥ</strong>: ವೇದಾಂತಾರ್ಥ ವಿಚಾರದಿಂದ ಆತ್ಮಜ್ಞಾನವು ಉದಯಿಸಿ, ಅದರಿಂದ ನಿಶ್ಚಿತವಾಗಿ ಮೋಕ್ಷಫಲವೂ ಉಂಟಾಗುತ್ತಿರುವುದು ಜ್ಞಾನಿಗಳ ಅನುಭವದಲ್ಲಿ ಕಂಡಿದೆ. ಹೀಗಿರಬೇಕಾದರೆ ವಾಕ್ಯದಿಂದ ಆತ್ಮಜ್ಞಾನವು ಉಂಟಾಗಲಾರದು ಎಂದು ಒಣತರ್ಕದಿಂದ ವಾದಮಾಡುವುದು ಸರಿಯಲ್ಲ.</p>
		<p class="description"><strong>ವಿವರಣೆ</strong>: ಬರೀ ವೇದಾಂತವಾಕ್ಯದಿಂದ ಆತ್ಮಜ್ಞಾನವು ಉಂಟಾಗದು ಎಂದೂ ಕೇವಲ ಆತ್ಮಜ್ಞಾನದಿಂದ ಮೋಕ್ಷಫಲವು ದೊರಕಲಾರದು ಎಂದೂ ಕೆಲವು ವಾದಿಗಳು ವಾದಮಾಡುತ್ತಾರೆ, ಅದು ಸರಿಯಲ್ಲ. ಏಕೆಂದರೆ ಜ್ಞಾನಿಗಳ ಅನುಭವದಲ್ಲಿ ಈ ಎರಡೂ ಉಂಟಾಗುತ್ತಿರುವುದು ಸ್ಪಷ್ಟವಾಗಿ ಕಾಣಿಸುತ್ತಿದೆಯಲ್ಲವೆ? ಸದ್ಗುರುಗಳಿಂದ ವೇದಾಂತವಾಕ್ಯಗಳ ಅರ್ಥವನ್ನು ಸರಿಯಾಗಿ ತಿಳಿದುಕೊಂಡರೆ ಆತ್ಮಜ್ಞಾನವು ಹುಟ್ಟುತ್ತದೆ. ಆ ಆತ್ಮಜ್ಞಾನದಿಂದ ಮೋಕ್ಷಫಲವೂ ಉಂಟಾಗುತ್ತದೆ. ಆದ್ದರಿಂದ ವೇದಾಂತಗಳು ಪ್ರಮಾಣವಾಗಿರುತ್ತವೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.26">
		<p class="intro-shloka">॥ಓಂ ಶ್ರೋತ್ರಿಯಪುಂಗವಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅಕಾಮಾಪಹತೋ ಧೀರಃ ಶ್ರೋತ್ರಿಯೋ ಮೋಕ್ಷಮಶ್ನುತೇ।<br />ಸರ್ವಕಾಮವಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 26</span><br /><span class="num">208.</span> ಈ ಮೂರೂ, ಮುಕ್ತಿಗೆ ಸಾಧನಗಳು</h1>
		<p class="bhashya-verse">ಶ್ರೋತ್ರಿಯೋಽಧೀತವೇದಃ ಸ್ಯಾತ್ಸಾಧ್ವಾಚಾರಃ ಪ್ರಸಿದ್ಧಿತಃ।<br />ಕಾಮಾನುಪಹತಾತ್ಮಾಪಿ ಸ್ಯಾದಕಾಮಹತಸ್ತಥಾ॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೫೦೫</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಅಧೀತವೇದಃ</strong> = ವೇದಗಳನ್ನು ಅಧ್ಯಯನಮಾಡಿದವನೇ, <strong>ಶ್ರೋತ್ರಿಯಃ ಸ್ಯಾತ್</strong> = ಶ್ರೋತ್ರಿಯನು ಎನಿಸುತ್ತಾನೆ; <strong>ಪ್ರಸಿದ್ಧಿತಃ</strong> = ಲೋಕದಲ್ಲಿ ಪ್ರಸಿದ್ಧಿಯಿಂದಲೇ, <strong>ಸಾಧು ಆಚಾರಃ</strong> = ಒಳ್ಳೆಯ ನಡತೆಯುಳ್ಳವನು, <strong>ತಥಾ</strong> = ಹೀಗೆಯೇ, <strong>ಕಾಮ ಅನುಪಹತಾತ್ಮಾ ಅಪಿ</strong> = ಕಾಮಗಳಿಂದ ಹೊಡೆಯಲ್ಪಡದ ಅಂತಃಕರಣವನ್ನುಳ್ಳವನೇ, <strong>ಅಕಾಮಹತಃ ಸ್ಯಾತ್</strong> = ಅಕಾಮಹತನು ಎನಿಸುತ್ತಾನೆ.</p>
		<p class="description"><strong>ಭಾವಾರ್ಥ</strong>: ವೇದಾಧ್ಯಯನಸಂಪನ್ನನಾದ ಶ್ರೋತ್ರಿಯನೂ ಸದಾಚಾರಸಂಪನ್ನನೂ, ಅಕಾಮಹತನೂ ಆದವನಿಗೆ ಆನಂದದ ಉತ್ಕರ್ಷವು ಉಂಟಾಗುತ್ತಾ ಹೋಗುತ್ತದೆ.</p>
		<p class="description"><strong>ವಿವರಣೆ</strong>: ಆನಂದದಲ್ಲಿ ತಾರತಮ್ಯವು ಕಾಣುತ್ತಿದೆಯಲ್ಲವೆ? ಒಬ್ಬರಿಗಿಂತ ಮತ್ತೊಬ್ಬರಲ್ಲಿ ಹೆಚ್ಚಿನ ಆನಂದವು ಕಾಣುತ್ತಿದೆ. ಇದಕ್ಕೆ ಮೂರು ಕಾರಣಗಳಿರುತ್ತವೆ: ೧. <strong>ಶ್ರೋತ್ರಿಯತ್ವ</strong> ೨. <strong>ಸಾಧುನಿಷ್ಠತ್ವ</strong> ೩. <strong>ಅಕಾಮಹತತ್ವ</strong>ಗಳು. ವೇದಗಳನ್ನು ಚೆನ್ನಾಗಿ ಅಧ್ಯಯನ ಮಾಡಿರುವವನೇ <strong>ಶ್ರೋತ್ರಿಯ</strong>ನೆನಿಸುತ್ತಾನೆ. ಸದಾಚಾರಸದ್ವಿಚಾರಸಂಪನ್ನನೇ <strong>ಸಾಧು</strong>ವೆನಿಸುತ್ತಾನೆ, ಆದಷ್ಟೂ ಹಿಂದುಹಿಂದಿನ ಕಾಮಗಳಿಗೆ ಬಲಿಯಾಗದವನೇ <strong>ಅಕಾಮಹತ</strong>ನೆನಿಸುತ್ತಾನೆ. ಈ ಮೂರನ್ನೂ ಹೆಚ್ಚುಹೆಚ್ಚಾಗಿ ಉಳ್ಳವನಿಗೆ ಹೆಚ್ಚು ಹೆಚ್ಚಿನ ಮೇಲುಮೇಲಿನ ಆನಂದವಾಗುತ್ತಾ ಹೋಗುತ್ತದೆ. ಈ ಮೇಲಿನ ಮೂರೂ ಗುಣಗಳಿಂದ ಕೂಡಿದ ಮುಮುಕ್ಷುವಿಗೆ ಬ್ರಹ್ಮಾನಂದವೆಂಬ ಮೋಕ್ಷಾನಂದವೇ ಲಭಿಸುತ್ತದೆ. ಅಂತೂ ಮುಮುಕ್ಷುವು ಈ ‘ಸಾಧನತ್ರಯ’ ಸಂಪನ್ನನಾಗಿರಬೇಕು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.27">
		<p class="intro-shloka">॥ಓಂ ಪದಪದಾರ್ಥವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಸಾಮಾನಾಧಿಕರಣ್ಯಂ ಚ ಜೀವಾತ್ಮಪರಮಾತ್ಮನೋಃ।<br />ಸಾಮಾನಾಧಿಕರಣ್ಯಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 27</span><br /><span class="num">209.</span> ಸಾಮಾನಾಧಿಕರಣ್ಯಸಂಬಂಧವಿದು</h1>
		<p class="bhashya-verse">ಸಾಮಾನಾಧಿಕರಣ್ಯಾಖ್ಯಃ ಸಂಬಂಧಃ ಪದಯೋರಿಹ।<br />ವಿಶೇಷಣವಿಶೇಷ್ಯತ್ವಂ ಸಂಬಂಧಃ ಸ್ಯಾತ್ ಪದಾರ್ಥಯೋಃ॥</p>
		<p class="bhashya-verse-source">ಮಾನಸೋಲ್ಲಾಸ ೩-೧೫</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಇಹ</strong> = ಇಲ್ಲಿ, <strong>ಪದಯೋಃ</strong> = <strong>ತತ್</strong> ಮತ್ತು <strong>ತ್ವಂ</strong> ಎಂಬ ಎರಡು ಪದಗಳಿಗೂ, <strong>ಸಾಮಾನಾಧಿಕರಣ್ಯಾಖ್ಯಃ</strong> = ಸಾಮಾನಾಧಿಕರಣ್ಯವೆಂಬ, <strong>ಸಂಬಂಧಃ</strong> = ಸಂಬಂಧವು ಇರುತ್ತದೆ, <strong>ಪದಾರ್ಥಯೋಃ</strong> = ಇನ್ನು , ತತ್ ಪದಾರ್ಥಕ್ಕೂ ಮತ್ತು ತ್ವಂ ಪದಾರ್ಥಕ್ಕೂ, <strong>ವಿಶೇಷಣ ವಿಶೇಷ್ಯತ್ವಂ</strong> = ವಿಶೇಷಣ ವಿಶೇಷ್ಯತ್ವದ, <strong>ಸಂಬಂಧಃ</strong> = ಸಂಬಂಧವೇ, <strong>ಸ್ಯಾತ್</strong> = ಹೊಂದುತ್ತದೆ.</p>
		<p class="description"><strong>ಭಾವಾರ್ಥ: ತತ್ತ್ವಮಸಿ</strong> ವಾಕ್ಯದಲ್ಲಿ <strong>ತತ್</strong>, <strong>ತ್ವಂ</strong> ಗಳೆಂಬ ಎರಡು ಪದಗಳೂ, ತತ್ ಪದಾರ್ಥ, ತ್ವಂ ಪದಾರ್ಥಗಳೆಂಬ ಎರಡು ಪದಾರ್ಥಗಳೂ ಇವೆಯಲ್ಲವೆ? ಇವೆರಡು ಪದಗಳಿಗೆ ಸಾಮಾನಾಧಿಕರಣ್ಯ ಸಂಬಂಧವೂ, ಇವೆರಡು ಪದಾರ್ಥಗಳಿಗೆ ವಿಶೇಷಣ ವಿಶೇಷ್ಯ ಸಂಬಂಧವೂ ಇರುತ್ತದೆ—ಎಂದು ತಿಳಿಯಬೇಕು.</p>
		<p class="description"><strong>ವಿವರಣೆ</strong>: <strong>ತದೇವ ತ್ವಂ, ತ್ವಮೇವ ತತ್</strong>—ಎನ್ನುವಾಗ ಅದೇ ನೀನು, ನೀನೇ ಅದು—ಎಂದು ಸಾಮಾನಾಧಿಕರಣ್ಯವನ್ನು ಹೇಳಿದಂತಾಗುತ್ತದೆ. ತದ್ರೂಪನಾದ ನೀನು, ತ್ವಂರೂಪನಾದ ಅದು ಎನ್ನುವಾಗ ಇಬ್ಬರಿಗೂ ವಿಶೇಷಣ ವಿಶೇಷ್ಯಭಾವವನ್ನು ತಿಳಿಸಿದಂತಾಗುತ್ತದೆ. ಇದರಿಂದ ಜೀವನ ಸಂಸಾರಿತ್ವವನ್ನೂ, ಬ್ರಹ್ಮದ ಪರೋಕ್ಷತ್ವವನ್ನೂ ದೂರಮಾಡಿದಂತಾಗಿ ಇಬ್ಬರೂ ಒಂದೇ ಎಂದು ಹೇಳಿದಂತಾಗುತ್ತದೆ. ಜೀವನು ಬ್ರಹ್ಮಕ್ಕಿಂತ ಭಿನ್ನನಲ್ಲವೆಂದೂ, ಬ್ರಹ್ಮವು ಜೀವನಿಗಿಂತ ಭಿನ್ನವಲ್ಲವೆಂದೂ ಈ ವಾಕ್ಯವು ತಿಳಿಸುತ್ತಿದೆ. ಹೀಗೆ ಸಾಮಾನಾಧಿಕರಣ್ಯ ದಿಂದ ‘<strong>ತತ್ತ್ವಮಸಿ</strong>’ ವಾಕ್ಯಕ್ಕೆ ಅರ್ಥವನ್ನು ತಿಳಿಯಬೇಕು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.28">
		<p class="intro-shloka">॥ಓಂ ಜ್ಞಾನಾಗ್ನಿಸಂದಗ್ಧಮೋಹಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ವರ್ತಮಾನಂ ಶ್ರುತೇರ್ಮೂಧ್ನಿರ್ ವೇದಾಂತಜ್ಞಾನಭಾಸ್ಕರಮ್।<br />ದಗ್ಧಕರ್ಮಾಧಿಕಾರಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 28</span><br /><span class="num">210.</span> ಜ್ಞಾನದಿಂದ ಕರ್ಮಾಧಿಕಾರದ ನಿವೃತ್ತಿ</h1>
		<p class="bhashya-verse">ದಗ್ಧಾಖಿಲಾಧಿಕಾರಶ್ಚೇತ್ ಬ್ರಹ್ಮಜ್ಞಾನಾಗ್ನಿನಾ ಮುನಿಃ।<br />ವರ್ತಮಾನಃ ಶ್ರುತೇರ್ಮೂಧ್ನಿರ್ ನೈವ ಸ್ಯಾದ್ ವೇದಕಿಂಕರಃ॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೧-೪೦</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಮುನಿಃ</strong> = ಮುನಿಯಾದವನು ಅಂದರೆ ಬ್ರಹ್ಮಜ್ಞಾನಿಯು, <strong>ಬ್ರಹ್ಮಜ್ಞಾನಾಗ್ನಿನಾ</strong> = ಬ್ರಹ್ಮಜ್ಞಾನವೆಂಬ ಅಗ್ನಿಯಿಂದ, <strong>ದಗ್ಧ ಅಖಿಲ ಅಧಿಕಾರಃ</strong> <strong>ಚೇತ್</strong> = ಎಲ್ಲ ಕರ್ಮಗಳ ಅಧಿಕಾರವನ್ನೂ ಸುಟ್ಟು ಬೂದಿಮಾಡಿಕೊಂಡಿರುವುದರಿಂದ, <strong>ಶ್ರುತೇಃ</strong> = ವೇದದ, <strong>ಮೂರ್ಧ್ನಿ</strong> = ನೆತ್ತಿಯ ಮೇಲೆ ಅಂದರೆ ತಲೆಯ ಮೇಲೆ, <strong>ವರ್ತಮಾನಃ ಸನ್</strong> = ಇದ್ದುಕೊಂಡವನಾಗಿ, <strong>ವೇದಕಿಂಕರಃ</strong> = ವೇದಗಳಿಗೆ ದಾಸನಾಗಿ, <strong>ನೈವ ಸ್ಯಾತ್</strong> = ಎಂದೆಂದಿಗೂ ಆಗಲಾರನು.</p>
		<p class="description"><strong>ಭಾವಾರ್ಥ</strong>: ಬ್ರಹ್ಮವೇ ತಾನೆಂಬ ಜ್ಞಾನವೇ ಬೆಂಕಿಯು. ಈ ಬ್ರಹ್ಮಾತ್ಮಜ್ಞಾನವೆಂಬ ಬೆಂಕಿಯು ಕರ್ಮಾಧಿಕಾರಗಳನ್ನೆಲ್ಲಾ ಸುಟ್ಟು ಬೂದಿಮಾಡಿಬಿಟ್ಟಿರುತ್ತದೆ. ಇಂಥ ಆತ್ಮಜ್ಞಾನಿಯು ವೇದಗಳನ್ನೂ ಕರ್ಮಗಳನ್ನೂ ಮೀರಿದವನಾಗಿರುತ್ತಾನೆ.</p>
		<p class="description"><strong>ವಿವರಣೆ</strong>: ಬೆಂಕಿಯು ಸರ್ವಭಕ್ಷಕನು. ಆತ್ಮಜ್ಞಾನವನ್ನು ಇಲ್ಲಿ ಬೆಂಕಿಗೆ ಹೋಲಿಸಿರುತ್ತಾರೆ. ಆತ್ಮನೇ ತಾನೆಂಬ ಜ್ಞಾನವೇ ಬೆಂಕಿಯು. ತಾನು ಸಂಸಾರಿಯಲ್ಲವೆಂದೂ ಬ್ರಹ್ಮವೇ ತಾನೆಂದೂ ತಿಳಿದವನೇ ಬ್ರಹ್ಮಜ್ಞಾನಿಯು. ಈ ಬ್ರಹ್ಮಜ್ಞಾನವೆಂಬ ಬೆಂಕಿಯು ಅವಿದ್ಯಾಕಾಮಕರ್ಮಗಳೆಂಬ ಕಟ್ಟಿಗೆಯನ್ನು ಬೂದಿಮಾಡಿಬಿಟ್ಟಿರುತ್ತದೆ. ಕರ್ಮಗಳನ್ನು ಮಾಡಬೇಕಾದರೆ ಅದಕ್ಕೆ ಸರಿಯಾದ ವರ್ಣ, ಆಶ್ರಮ, ವಯಸ್ಸು, ಲಿಂಗ ಮುಂತಾದ ಅಧಿಕಾರಗಳಿರಬೇಕು. ಇದೆಲ್ಲವನ್ನೂ ಜ್ಞಾನವು ನಾಶ ಮಾಡಿರುತ್ತದೆ. ಕೃತಾರ್ಥನಾದ ಬ್ರಹ್ಮಾತ್ಮಜ್ಞಾನಿಗೆ ಕರ್ಮಗಳಿಂದಾಗಲೀ ವೇದಗಳಿಂದಾಗಲೀ ಆಗಬೇಕಾದ ಫಲಗಳೇನೂ ಇರುವುದಿಲ್ಲ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.29">
		<p class="intro-shloka">॥ಓಂ ಸರ್ವಪ್ರಪಂಚಸಾಕ್ಷಿಣೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ದೇಹೇಂದ್ರಿಯಮನೋಬುದ್ಧಿಸಾಕ್ಷಿಣಂ ಸುವಿವೇಕಿನಮ್।<br />ಅದ್ವಿತೀಯಂ ಮಹಾಪ್ರಾಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 29</span><br /><span class="num">211.</span> ಸಾಕ್ಷಿಜ್ಞಾನದ ಫಲವಿದು!</h1>
		<p class="bhashya-verse">ದೇಹೇಂದ್ರಿಯಮನೋಬುದ್ಧಿಭಾವಾಭಾವಾದಿಸಾಕ್ಷಿಣಮ್।<br />ಪ್ರತ್ಯಂಚಂ ಮದಿತಿ ಪ್ರಾಹ ತದ್ದೃಷ್ಟ್ವಾ ನೇಕ್ಷತೇ ದ್ವಯಮ್॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೬೩</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ದೇಹ ಇಂದ್ರಿಯ ಮನೋ ಬುದ್ಧಿ ಭಾವ ಅಭಾವಾದಿ ಸಾಕ್ಷಿಣಮ್</strong> = ಶರೀರ ಇಂದ್ರಿಯ ಮನಸ್ಸು ಬುದ್ಧಿ— ಇವುಗಳ ಭಾವ ಅಭಾವಾದಿಗಳಿಗೆ ಸಾಕ್ಷಿಯಾಗಿರುವಂಥ, <strong>ಪ್ರತ್ಯಂಚಂ</strong> = ಪ್ರತ್ಯಗಾತ್ಮನನ್ನು, <strong>‘ಮತ್’ ಇತಿ ಪ್ರಾಹ</strong> = ಎಂಬ ವಾಕ್ಯದಲ್ಲಿ ತಿಳಿಸಿದೆ. <strong>ತದ್ ದೃಷ್ಟ್ವಾ </strong>= ಆ ಆತ್ಮನನ್ನು ತಿಳಿದರೆ ಅಂಥವನು, <strong>ದ್ವಯಮ್</strong> = ದ್ವೈತವನ್ನು, <strong>ನ ಈಕ್ಷತೇ</strong> = ತನಗಿಂತ ಭಿನ್ನವಾಗಿ ಕಾಣುವುದಿಲ್ಲ.</p>
		<p class="description"><strong>ಭಾವಾರ್ಥ</strong>: ದೇಹಾದಿಗಳಿಗೂ, ಅವುಗಳ ಅಭಾವಕ್ಕೂ ಸಾಕ್ಷಿಯಾಗಿರುವ ಪ್ರತ್ಯಗಾತ್ಮನನ್ನು ತಾನೆಂದು ತಿಳಿದವನಿಗೆ ತನಗಿಂತ ಭಿನ್ನವಾಗಿ ದ್ವೈತವೆಂಬುದು ಇರಲಾರದು.</p>
		<p class="description"><strong>ವಿವರಣೆ</strong>: ಶರೀರ, ಇಂದ್ರಿಯ, ಮನೋಬುದ್ಧಿಗಳು, ಪ್ರಾಣ —ಇವುಗಳಿಗೆ <strong>ಕಾರ್ಯಕರಣಸಂಘಾತ</strong>—ಎಂದು ಹೆಸರು. ಇವುಗಳಾವುವೂ ಆತ್ಮನಿಗೆ ಸಂಬಂಧಪಟ್ಟಿಲ್ಲ. ಇವುಗಳೆಲ್ಲವೂ ಅವಿದ್ಯಾಕಲ್ಪಿತವಾದ ಉಪಾಧಿಗಳು ಮಾತ್ರ. ಆತ್ಮನು ಈ ಉಪಾಧಿಗಳ ಇರುವಿಕೆಯನ್ನೂ ಇಲ್ಲದಿರುವಿಕೆಯನ್ನೂ ಸಾಕ್ಷಿಯಾಗಿ ಬೆಳಗುತ್ತಿದ್ದಾನೆ. ಆತ್ಮನು ಪರಿಪೂರ್ಣನು. ಈ ಆತ್ಮನ ದೃಷ್ಟಿಯಿಂದ ನೋಡಿದಾಗ ದ್ವೈತ ವೆಂಬುದು ಇಲ್ಲವೇ ಇಲ್ಲ ಎಂದು ತಿಳಿಯುತ್ತದೆ. ಇದನ್ನೇ ‘<strong>ಯತ್</strong> <strong>ಮದನ್ಯತ್ ನಾಸ್ತಿ</strong>’ ಎಂದು ಹೇಳುತ್ತಿದೆ. ಆತ್ಮಜ್ಞಾನಿಗೆ ಎಲ್ಲವೂ ತಾನೇ ಆಗಿರುತ್ತದೆ ಎಂದರ್ಥ. ಪರಮಾರ್ಥದೃಷ್ಟಿಯಿಂದ ನೋಡಿದಾಗ ‘<strong>ಆತ್ಮೈವೇದಂ ಸರ್ವಂ</strong>’ ಈ ಜಗತ್ತೆಲ್ಲವೂ ಆತ್ಮನೇ ಎಂದು ಸುಲಭ ವಾಗಿ ಹಾಗೂ ಸಹಜವಾಗಿ ತಿಳಿಯುತ್ತದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.30">
		<p class="intro-shloka">॥ಓಂ ಬುದ್ಧಿಗುಹಾಶಯಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಸರ್ವಭೂತಗುಹಾವಿಷ್ಟಂ ಬ್ರಹ್ಮೈವಾತ್ಮಾ ನ ಸಂಶಯಃ।<br />ಪ್ರತ್ಯಗಾತ್ಮಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 30</span><br /><span class="num">212.</span> ಬ್ರಹ್ಮವೆಂದರೆ ಆತ್ಮನೇ</h1>
		<p class="bhashya-verse">ಬ್ರಹ್ಮವಿತ್ ಪರಮಾಪ್ನೋತೀತ್ಯುಕ್ತ್ವಾ ಸತ್ಯಾದಿಲಕ್ಷಣಮ್।<br />ಪ್ರಾವೇಶಯದ್ ಗುಹಾಂ ತಚ್ಚ ತದನಾತ್ಮತ್ವಶಾಂತಯೇ॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೯೧</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಬ್ರಹ್ಮವಿತ್</strong> = ಬ್ರಹ್ಮವನ್ನು ಬಲ್ಲವನು, <strong>ಪರಂ ಆಪ್ನೋತಿ</strong> = ಪರಮ ಪುರುಷಾರ್ಥವನ್ನು ಹೊಂದುತ್ತಾನೆ, <strong>ಇತಿ</strong> = ಎಂದು, <strong>ಉಕ್ತ್ವಾ</strong> = ಹೇಳಿದ ನಂತರ, <strong>ತದನಾತ್ಮತ್ವಶಾಂತಯೇ</strong> = ಆ ಬ್ರಹ್ಮವು ಅನಾತ್ಮವಲ್ಲ ಎಂದು ತಿಳಿಸುವುದಕ್ಕಾಗಿ, <strong>ಸತ್ಯಾದಿಲಕ್ಷಣಂ</strong> = ಸತ್ಯಜ್ಞಾನಾನಂತಸ್ವರೂಪವಾದ, <strong>ತತ್ ಚ</strong> = ಆ ಬ್ರಹ್ಮವನ್ನೇ, <strong>ಗುಹಾಂ</strong> = ಬುದ್ಧಿಗುಹೆಯಲ್ಲಿ, ಶ್ರುತಿಯು <strong>ಪ್ರಾವೇಶಯತ್</strong> = ಪ್ರವೇಶಮಾಡಿಸಿರುತ್ತದೆ.</p>
		<p class="description"><strong>ಭಾವಾರ್ಥ</strong> : ‘ಬ್ರಹ್ಮವನ್ನು ಬಲ್ಲವನು ಬ್ರಹ್ಮವನ್ನೇ ಹೊಂದುತ್ತಾನೆ’ ಎಂದು ಉಪದೇಶಿಸಿದ ಮೇಲೆ, ಸತ್ಯಜ್ಞಾನಾನಂತರೂಪವಾದ ಆ ಬ್ರಹ್ಮವನ್ನೇ “<strong>ಯೋ ವೇದ</strong> <strong>ನಿಹಿತಂ ಗುಹಾಯಾಂ</strong>” ಎಂದು ಶ್ರುತಿಯು ಗುಹೆಯಲ್ಲಿ ಪ್ರವೇಶಿಸಿದೆ. ಏಕೆಂದರೆ ಈ ಬ್ರಹ್ಮವನ್ನು ಅಜ್ಞರು ಅನಾತ್ಮವೆಂದು ತಿಳಿಯಬಾರದು ಎಂಬ ಉದ್ದೇಶದಿಂದ.</p>
		<p class="description"><strong>ವಿವರಣೆ</strong>: ಬ್ರಹ್ಮವು ಸತ್ಯಜ್ಞಾನಾನಂತಸ್ವರೂಪವಾಗಿದೆ, ಇದನ್ನು ತಿಳಿದವನು ಪರಬ್ರಹ್ಮವನ್ನೇ ಹೊಂದುತ್ತಾನೆ ಎಂದು ಹೇಳಿ, ಶ್ರುತಿಯು ಅಷ್ಟಕ್ಕೇ ಸುಮ್ಮನಾಗಲಿಲ್ಲ. ಮುಂದೆ “<strong>ಯೋ ವೇದ ನಿಹಿತಂ ಗುಹಾಯಾಂ</strong>”, ಇದನ್ನು ತನ್ನ ಹೃದಯಗುಹೆಯಲ್ಲಿಯೇ ಇದೆ ಎಂದು ತಿಳಿಯಬೇಕು ಎಂದು ಹೇಳಿದೆ; ಇದರ ಉದ್ದೇಶವೇನೆಂದರೆ, ಆ ಬ್ರಹ್ಮವು ತನಗಿಂತ ಭಿನ್ನವಾಗಿರುವ ಅನಾತ್ಮವಲ್ಲ , ಮತ್ತೇನೆಂದರೆ, ಆ ಪರಬ್ರಹ್ಮವು ತನ್ನ ಆತ್ಮನೇ ಎಂದು ತಿಳಿಸುವುದಕ್ಕೆ. ಹೀಗಾಗಿ ಉಪನಿಷತ್ತುಗಳಲ್ಲಿ ತಿಳಿಸಿರುವ ಬ್ರಹ್ಮವು ನಮ್ಮೆಲ್ಲರ ಆತ್ಮನೇ ಆಗಿದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-007.31">
		<p class="intro-shloka">॥ಓಂ ಸಮ್ಯಗ್ದರ್ಶನಭಾಸ್ಕರಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅವಿದ್ಯಾಕಾಮಕರ್ಮಾದಿಸರ್ವದೋಷವಿವರ್ಜಿತಮ್।<br />ಸಮ್ಯಗ್ವಿಜ್ಞಾನಭಾಸ್ವಂತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜುಲೈ 31</span><br /><span class="num">213.</span> ಜ್ಞಾನಿಗೆ ಕರ್ಮಗಳಿಲ್ಲ</h1>
		<p class="bhashya-verse">ಉತ್ಪನ್ನೈಕಾತ್ಮ್ಯಯಾಥಾತ್ಮ್ಯಭಾಸ್ವದ್ವಿಜ್ಞಾನಭಾಸ್ಕರ-<br />ಸಂಪ್ಲುಷ್ಟಾವಿದ್ಯಾಬಹುಲತಮಸಾಂ ಕರ್ಮನಿನ್ಹುತಿಮ್॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೩೪</p>
		<p class="bhashya-verse-meaning"><strong>ಅನ್ವಯಾರ್ಥ</strong>: <strong>ಉತ್ಪನ್ನ ಐಕಾತ್ಮ್ಯ ಯಾಥಾತ್ಮ್ಯ ಭಾಸ್ವತ್</strong><strong>ವಿಜ್ಞಾನಭಾಸ್ಕರಸಂಪ್ಲುಷ್ಟಅವಿದ್ಯಾಬಹುಲತಮಸಾಂ</strong> = ಐಕಾತ್ಮ್ಯದ ಯಥಾರ್ಥಜ್ಞಾನವು ಹುಟ್ಟಿದಮೇಲೆ, ಅಂಥ ಹೊಳೆಯುವ ಆತ್ಮವಿಜ್ಞಾನವೆಂಬ ಸೂರ್ಯನಿಂದ ಅವಿದ್ಯೆಯೆಂಬ ಕತ್ತಲೆಯು ಸಂಪೂರ್ಣವಾಗಿ ನಾಶವಾಗಲಾಗಿ, ಅಂಥ ಜ್ಞಾನಿಗಳಿಗೆ <strong>ಕರ್ಮನಿನ್ಹುತಿಂ</strong> = ಯಾವ ಕರ್ಮಗಳೂ ಇಲ್ಲ ಎಂದು, <strong>ಆಹ ಶ್ರುತಿಃ</strong> = ಶ್ರುತಿಯು ಸಾರುತ್ತಿದೆ.</p>
		<p class="description"><strong>ಭಾವಾರ್ಥ</strong>: ಐಕಾತ್ಮ್ಯದ ಯಾಥಾತ್ಮ್ಯವು ಅರ್ಥವಾಗಿಬಿಟ್ಟರೆ ಅವನಿಗೆ ಜ್ಞಾನೋದಯವಾದಂತೆಯೇ. ಆ ಜ್ಞಾನವೇ ಪ್ರಖರವಾದ ಸೂರ್ಯನಂತೆ. ಇನ್ನು ಅಜ್ಞಾನವೇ ಗಾಢಾಂಧಕಾರ. ಜ್ಞಾನಸೂರ್ಯನಿಂದ ಅವಿದ್ಯಾಂಧಕಾರವು ತೊಲಗಿದ ಮೇಲೆ ಅಂಥ ಬ್ರಹ್ಮಜ್ಞಾನಿಗೆ ಯಾವ ಕರ್ಮಗಳೂ ಇರುವುದಿಲ್ಲ.</p>
		<p class="description"><strong>ವಿವರಣೆ</strong>: ಜೀವಾತ್ಮನೂ ಪರಮಾತ್ಮನೂ ನಿಜವಾಗಿ ಒಂದೇ; ಆದರೆ ಅವಿದ್ಯೆಯಿಂದಲೇ ಭೇದವು ತೋರುತ್ತಿತ್ತು. ಈ ಅವಿದ್ಯೆಯೇ ಕತ್ತಲೆಯಂತಿತ್ತು. ಈಗ ಆ ಭೇದಜ್ಞಾನವು ಆತ್ಮೈಕತ್ವಜ್ಞಾನದಿಂದ ಸಂಪೂರ್ಣವಾಗಿ ನಾಶವಾಗಿರುತ್ತದೆ. ಇನ್ನು ಅವಿದ್ಯೆಗಾಗಲೀ ಕರ್ಮಗಳಿಗಾಗಲೀ ಎಲ್ಲಿ ಅವಕಾಶ? ಸೂರ್ಯೋದಯವಾದಮೇಲೆ ಪುನಃ ಅಲ್ಲಿ ಕತ್ತಲೆಯು ತೋರಲಾರದಷ್ಟೇ? ಐಕಾತ್ಮ್ಯವಿಜ್ಞಾನವು ಹುಟ್ಟಿದಮೇಲೆ ಅವಿದ್ಯೆಯು ಇರಲಾರದು, ಆದ್ದರಿಂದ ಕಾಮಕರ್ಮಗಳೂ ಅವನಿಗೆ ಇರುವುದಿಲ್ಲ. ಹೀಗಾಗಿ ಬ್ರಹ್ಮಜ್ಞಾನಿಗಳ ಕರ್ಮಗಳು ಅವರಿಗೆ ಜನ್ಮಾಂತರವನ್ನು ಉಂಟುಮಾಡಲಾರವು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
</body>
</html>
