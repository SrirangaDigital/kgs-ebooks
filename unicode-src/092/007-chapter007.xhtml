<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-07.01">
		<p class="intro-shloka">॥ ಸಂಶಯರಹಿತಾಯ ಶಂಕರಾಯ ನಮಃ ॥</p> 
		<p class="shloka">ಸಂಶಯಜ್ಞಾನಹಂತಾರಂ ಮಿಥ್ಯಾಜ್ಞಾನನಿವರ್ತಕಮ್।<br/>ಸಮ್ಯಗ್ಜ್ಞಾನಪರಂ ಶಾಂತಂ <strong>ಶಂಕರಂ</strong> ನೌಮಿ ಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಜುಲೈ ೧</span><br /><span class="num">೧೮೩.</span> ಸಂಶಯಜ್ಞಾನದಿಂದ ಅನರ್ಥಪ್ರಾಪ್ತಿ</h1>
		<p class="bhashya-verse">ಸಂಶಯವಿಪರ್ಯಯೌ ಹಿ ಸರ್ವತ್ರ ಅನರ್ಥಕರತ್ವೇನೈವ ಪ್ರಸಿದ್ಧೌ।</p>
		<p class="bhashya-verse-source">ಕೇನಭಾಷ್ಯ ೨-೨</p>
		<p class="bhashya-verse-meaning">ಯಾವದೇ ವಿಷಯದಲ್ಲಿ ಸಂಶಯಜ್ಞಾನವಾಗಲಿ ವಿರುದ್ಧಜ್ಞಾನವಾಗಲಿ ಉಂಟಾದರೆ ಅದರಿಂದ ಅನರ್ಥವು ಬಂದೊದಗುವದೆಂಬುದು ಎಲ್ಲರಿಗೂ ಗೊತ್ತಿದೆಯಲ್ಲವೆ?</p>
		<p class="description">ಜ್ಞಾನವೆಂದರೆ ಸಮ್ಯಗ್ಜ್ಞಾನವೆಂದೇ ಅರ್ಥ. ಅರ್ಧಂಬರ್ಧ ತಿಳಿದರೆ ಅದು ಜ್ಞಾನವೇ ಅಲ್ಲ , ಅದು ಅಜ್ಞಾನವೇ. ಪೂರ್ಣಜ್ಞಾನವಾದರೇ ಅದು ಜ್ಞಾನವೆನಿಸಿಕೊಳ್ಳುತ್ತದೆ. ಅನುಭವದಲ್ಲಿ ಕೊನೆಗೊಂಡರೇ ಅದು ಜ್ಞಾನವು. ಮುಕ್ತಿಗೆ ಸಾಧನವಾದಾಗ ಮಾತ್ರವೇ ಅದಕ್ಕೆ ಜ್ಞಾನವೆಂದು ಹೆಸರು.</p>
		<p class="description">ಜ್ಞಾನದಲ್ಲಿ ಮೂರು ದೋಷಗಳಿರಬಾರದು: ಜ್ಞಾನಾಭಾವ, ಸಂಶಯಜ್ಞಾನ, ವಿಪರೀತಜ್ಞಾನಗಳೇ ಆ ದೋಷತ್ರಯಗಳು. ಸರಿಯಾದ ಜ್ಞಾನವಿಲ್ಲದಿರುವದೇ ಜ್ಞಾನಾಭಾವವು, ಹಾಗೋ ಹೀಗೋ ಎಂದು ಅರ್ಧಂಬರ್ಧ ತಿಳಿದಿರುವದು ಸಂಶಯಜ್ಞಾನವು, ವಸ್ತುಸ್ಥಿತಿಗೆ ವಿರುದ್ಧ ವಾಗಿ ತಿಳಿಯುವದು ವಿಪರೀತಜ್ಞಾನವೆನಿಸುತ್ತದೆ. ಈ ಮೂರು ದೋಷಗಳಲ್ಲಿ ಯಾವದೊಂದು ದೋಷವಿದ್ದರೂ ಜ್ಞಾನವೆನಿಸಿಕೊಳ್ಳಲಾರದು. ಇದಕ್ಕೆ ಜ್ಞಾನಾಭಾಸ ಎಂದು ಹೆಸರು. ಇದು ಯಾವಾಗಲೂ ಅನರ್ಥಕಾರಿ.</p>
		<p class="description">ಲೋಕದಲ್ಲಿಯೂ ಯಾವದೇ ಕ್ಷೇತ್ರದಲ್ಲಿ ಪೂರ್ಣಜ್ಞಾನವಿಲ್ಲದಿದ್ದರೆ ಅದರಿಂದ ಅನರ್ಥವೇ ಉಂಟಾಗುತ್ತದೆಯಲ್ಲವೆ? ಅಡಿಗೆಭಟ್ಟನಿಗೆ ಅಡಿಗೆ ವಿಷಯದಲ್ಲಿ ಜ್ಞಾನಾಭಾಸವಿದ್ದರೆ ಅದರಿಂದ ಅಡಿಗೆ ಕೆಟ್ಟುಹೋಗುತ್ತದೆ. ಕೃಷಿಕನಿಗೆ ತನ್ನ ಕ್ಷೇತ್ರದಲ್ಲಿ ಜ್ಞಾನಾಭಾಸವಿದ್ದರೆ ಅದರಿಂದ ಅನರ್ಥವೇ ಆಗುತ್ತದೆ. ಹಾಗೆಯೇ ಆತ್ಮನ ವಿಷಯದಲ್ಲೂ ಜ್ಞಾನಭಾಸದಿಂದ ಅನರ್ಥಪ್ರಾಪ್ತಿಯು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.02">
		<p class="intro-shloka">॥ ಸರ್ವೇಂದ್ರಿಯವಿಜಯಾಯ ಶಂಕರಾಯ ನಮಃ ॥</p> 
		<p class="shloka">ಚಿತ್ತಶುದ್ಧಿಕರಂ ಪ್ರಾಜ್ಞಂ ತಪಸಾ ಗುರುಸೇವಯಾ।<br/><strong>ಶಂಕರಂ</strong> ಸಂಸ್ಕೃತಾತ್ಮಾನಂ ಸದ್ಗುರುಂ ಪ್ರಣಮಾಮ್ಯಹಮ್ ॥</p> 
		<h1 class="level1-title" epub:type="title"><span class="date">ಜುಲೈ ೨</span><br /><span class="num">೧೮೪.</span> ಚಿತ್ತಶುದ್ಧಿಯ ಮಹಿಮೆ!</h1>
		<p class="bhashya-verse">ಅಸಂಸ್ಕೃತಾತ್ಮಾನಃ ತಪಸಾ ಇಂದ್ರಿಯಜಯೇನ ಚ ಪ್ರಯತ್ನಂ ಕುರ್ವಂತೋಽಪಿ ಏನಂ ನ ಪಶ್ಯಂತಿ।</p>
		<p class="bhashya-verse-source">ಗೀತಾಭಾಷ್ಯ ೧೫-೧೧</p>
		<p class="bhashya-verse-meaning">ತಪಸ್ಸಿನಿಂದಲೂ ಇಂದ್ರಿಯಜಯದಿಂದಲೂ ಸಂಸ್ಕೃತವಾಗದ ಮನಸ್ಸನ್ನುಳ್ಳವರು ಪ್ರಯತ್ನವನ್ನು ಮಾಡುತ್ತಿದ್ದರೂ ಈ ಆತ್ಮನನ್ನು ಅರಿಯಲಾರರು.</p>
		<p class="description">ನಮ್ಮ ನಿಜಸ್ವರೂಪನಾದ ಆತ್ಮನನ್ನು ತಿಳಿಯುವದು ತುಂಬಾ ಸುಲಭ, ತುಂಬಾ ಸರಳ ಹಾಗೂ ತುಂಬಾ ಸಹಜ. ಏಕೆಂದರೆ ತಾನೇ ಅಲ್ಲವೆ? ತಾನು, ತಾನಲ್ಲದ ತನಗಿಂತ ಭಿನ್ನವಾದ ಮತ್ತೊಂದು ವಸ್ತುವನ್ನು ತಿಳಿಯುವುದು ಎಂದರೆ ಅಲ್ಲಿ ಪ್ರಯತ್ನವಿಶೇಷ ಬೇಕು. ಅದು ಕಷ್ಟಕರವಾದ ಕೆಲಸ. ಬೇರೊಂದು ಭಾಷೆಯನ್ನು ಕಲಿಯಬೇಕೆಂದರೆ, ಸಂಗೀತ ಸಾಹಿತ್ಯ ತರ್ಕ ವ್ಯಾಕರಣಶಾಸ್ತ್ರಗಳನ್ನು ಕಲಿಯುವುದೆಂದರೆ ಸಾಕಷ್ಟು ಶ್ರಮ ಆಯಾಸವಾಗುತ್ತದೆ. ಆದರೆ ಆತ್ಮನನ್ನು ಎಂದರೆ ತನ್ನನ್ನು ತಾನು ತಿಳಿಯುವಾಗ ಯಾವ ಆಯಾಸವೂ ಇಲ್ಲ.</p>
		<p class="description">ಆದರೆ ಈ ಆತ್ಮನನ್ನು ತಿಳಿಯುವದೂ ಅನೇಕರಿಗೆ ಕಷ್ಟವಾಗಿದೆಯಲ್ಲ, ಏಕೆ? ಇವರೇನು ಆತ್ಮನನ್ನು ತಿಳಿಯಲು ಪ್ರಯತ್ನವನ್ನು ಮಾಡುತ್ತಿಲ್ಲ— ಎಂದಲ್ಲ. ವೇದಾಂತಗಳನ್ನು ಸಾಕಷ್ಟು ಓದುತ್ತಾರೆ, ಪೂಜಾಜಪಧ್ಯಾನಾದಿ ಸಾಧನಗಳನ್ನು ಮಾಡುತ್ತಾರೆ, ಪ್ರವಚನಗಳನ್ನು ಸಾಕಷ್ಟು ಕೇಳುತ್ತಾರೆ. ಆದರೂ ಆತ್ಮಜ್ಞಾನವು ಇಂಥವರಿಗೆ ಉಂಟಾಗುತ್ತಿಲ್ಲವಲ್ಲ, ಇದಕ್ಕೇನಾದರೂ ದೋಷವುಂಟೆ? ಎಂದರೆ, ಖಂಡಿತಾ ಇದೆ. ಅದೇ ‘ಅಸಂಸ್ಕೃತಾಂತಃಕರಣತ್ವ’, ಮನಸ್ಸು ಸಾಕಷ್ಟು ಶುದ್ಧವಾಗದಿರುವಿಕೆ. ಪ್ರತ್ಯಕ್ಷಪ್ರಮಾಣಗಳಿಂದ ಆತ್ಮನನ್ನು ಅರಿಯಲು ಸಾಧ್ಯವಿಲ್ಲ. ಅತ್ಯಂತ ಶುದ್ಧವಾದ ಮನಸ್ಸಿ ನಿಂದಲೇ ಆತ್ಮನನ್ನು ಅರಿಯಬೇಕು. ಇದಕ್ಕೇ ‘ಚಿತ್ತಶುದ್ಧಿ’ ಎಂದೂ ಹೆಸರು. ಚಿತ್ತಶುದ್ಧಿಯುಳ್ಳವನಿಗೆ ಆತ್ಮಜ್ಞಾನವು ಸುಲಭವಾಗಿ ಉಂಟಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.03">
		<p class="intro-shloka">॥ ಬ್ರಹ್ಮಾನಂದಪರಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಾನಂದರಸಾಸ್ವಾದನಿಷ್ಠಂ ಪರಮಕಂ ಗುರುಮ್।<br/>ಬ್ರಹ್ಮಾನಂದಸ್ವರೂಪಂ ತಂ ನೌಮಿ <strong>ಶಂಕರ</strong>ಮೀಶ್ವರಮ್ ॥</p> 
		<h1 class="level1-title" epub:type="title"><span class="date">ಜುಲೈ ೩</span><br /><span class="num">೧೮೫.</span> ಆನಂದವೆಂದರೆ ಬ್ರಹ್ಮಾನಂದವೇ</h1>
		<p class="bhashya-verse">ಲೌಕಿಕೋಽಪಿ ಆನಂದಃ ಬ್ರಹ್ಮಾನಂದಸ್ಯೈವ ಮಾತ್ರಾ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೮</p>
		<p class="bhashya-verse-meaning">ಲೋಕದಲ್ಲಿ ತೋರುತ್ತಿರುವ ವೈಷಯಿಕ ಆನಂದವೂ ಬ್ರಹ್ಮಾನಂದದ ಒಂದಂಶವೇ ಆಗಿದೆ.</p>
		<p class="description">ಬ್ರಹ್ಮಾನಂದಕ್ಕಿಂತ ಭಿನ್ನವಾಗಿ ವಿಷಯಸುಖವೆಂಬುದು ಇಲ್ಲವೇ ಇಲ್ಲ. ವಿಷಯಗಳಿಂದಲೇ ಸುಖವು ಆಗುವಂತಿದ್ದರೆ ಆ ವಿಷಯಗಳನ್ನು ಎಷ್ಟು ಸಾರಿ ಅನುಭವಿಸಿದರೂ ಅಷ್ಟೊಂದು ಜಾಸ್ತಿ ಸುಖವಾಗಬೇಕಾಗಿತ್ತು. ಒಂದು ಘಂಟೆ ದೂರದರ್ಶನ ನೋಡಿದರೆ ಸ್ವಲ್ಪಸುಖ, ಹತ್ತು ಘಂಟೆ ನೋಡಿದರೆ ಹತ್ತರಷ್ಟು ಸುಖ, ಇಪ್ಪತ್ತು ಘಂಟೆ ನೋಡಿದರೆ ಇಪ್ಪತ್ತರಷ್ಟು ಸುಖ ಆಗಬೇಕಾಗಿತ್ತು. ಆದರೆ ಹಾಗೆ ಆಗುತ್ತಿಲ್ಲ. ಒಂದು ಜಿಲೇಬಿ ತಿಂದರೆ ಸ್ವಲ್ಪ ಸುಖ, ಹತ್ತು ಜಿಲೇಬಿ ತಿಂದರೆ ತುಂಬಾ ಆನಂದ, ನೂರು ಜಿಲೇಬಿ ತಿಂದರೆ ನೂರುಪಟ್ಟು ಆನಂದ ಅಂತ ಆಗುತ್ತದೆಯೆ? ಇಲ್ಲ, ಆದ್ದರಿಂದ ವಿಷಯಾನುಭವದಿಂದ ಆನಂದವಿಲ್ಲ.</p>
		<p class="description">ಬ್ರಹ್ಮಾನಂದವೇ ವಿಷಯಸುಖವಾಗಿ ತೋರುತ್ತಿದೆ. ನಮಗೆ ಪ್ರಿಯವಾದ ವಸ್ತುಗಳನ್ನು ಅನುಭವಿಸುತ್ತಾ ಹೋದಂತೆ ಅಷ್ಟಷ್ಟು ಮನಸ್ಸು ತಿಳಿಯಾಗುತ್ತದೆ, ಶಾಂತವಾಗುತ್ತದೆ ಹಾಗೂ ಸ್ವಸ್ಥವಾಗುತ್ತದೆ. ಆಗ ಬ್ರಹ್ಮಾನಂದವೇ ಆ ಶುದ್ಧವಾದ ಮನಸ್ಸಿನಲ್ಲಿ ತೋರಿಕೊಳ್ಳುತ್ತದೆ. ಈ ಆನಂದವನ್ನೇ ಅವಿವೇಕಿಗಳು ಟಿ. ವಿ. ಆನಂದ, ಜಿಲೇಬಿ ಆನಂದ, ಸ್ವರ್ಣಾಭರಣ ಆನಂದ, ಐಶ್ವರ್ಯಾನಂದ, ಪುತ್ರಾನಂದ, ಗೃಹಾನಂದ— ಮುಂತಾಗಿ ತಿಳಿಯುತ್ತಾರೆ. ಶ್ರೋತ್ರಿಯತ್ವ (ಸದಾಚಾರ ಸಾತ್ತ್ವಿಕವರ್ತನೆ), ಅವೃಜಿನತ್ವ (ಪಾಪಕರ್ಮಗಳಿಂದ ದೂರವಾಗುವಿಕೆ), ಅಕಾಮಹತತ್ವ (ಆಶೆಗಳ ಹೊಡೆತಕ್ಕೆ ಸಿಕ್ಕಿಕೊಳ್ಳದಿರುವಿಕೆ)—ಇವುಗಳು ಪೂರ್ಣವಾಗಿದ್ದಾಗ ಸ್ವಾಭಾವಿಕವಾದ ಪೂರ್ಣಾನಂದವೇ ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.04">
		<p class="intro-shloka">॥ ಕುತರ್ಕವಿದೂರಾಯ ಶಂಕರಾಯ ನಮಃ ॥</p> 
		<p class="shloka">ಆರ್ಜವಾದಿಗುಣೈರ್ಯುಕ್ತಂ ಬ್ರಹ್ಮವಿದ್ಯೋಪದೇಶಕಮ್।<br/>ಕುತಾರ್ಕಿಕಮತಾಸ್ಪೃಷ್ಟಂ <strong>ಶಂಕರಂ</strong> ದೇಶಿಕಂ ಭಜೇ ॥</p> 
		<h1 class="level1-title" epub:type="title"><span class="date">ಜುಲೈ ೪</span><br /><span class="num">೧೮೬.</span> ತುಂಬಾ ಬುದ್ಧಿವಂತರಿಗೆ ಅರ್ಥವಾಗದು</h1>
		<p class="bhashya-verse">ಅನೇಕಕುತಾರ್ಕಿಕಬುದ್ಧಿವಿಚಾಲಿತಾಂತಃ ಕರಣಾನಾಂ  ಪ್ರಮಾಣೋಪ- ಪನ್ನಮಪಿ ಆತ್ಮೈಕತ್ವವಿಜ್ಞಾನಮ್ ಅಸಕೃತ್ ಉಚ್ಯಮಾನಮಪಿ ಅನೃಜುಬುದ್ಧೀನಾಂ ಚೇತಸಿ ನಾಧೀಯತೇ।</p>
		<p class="bhashya-verse-source">ಕಾಠಕಭಾಷ್ಯ ೨-೨-೯</p>
		<p class="bhashya-verse-meaning">ಆತ್ಮೈಕತ್ವ ವಿಜ್ಞಾನವು ವೇದಾಂತಪ್ರಮಾಣದಿಂದಲೂ ಅನುಭವಪ್ರಮಾಣದಿಂದಲೂ ‘ಸರಿಯೆಂದು’ ತೋರುತ್ತಿದೆ. ಆದರೂ ಅನೇಕ ಕುತಾರ್ಕಿಕರ ಮಾತುಗಳಿಂದ ಅಲುಗಾಡಿಸಲ್ಪಟ್ಟ ಅಂತಃಕರಣವುಳ್ಳ ಸಾಮಾನ್ಯಜನರಿಗೆ ಇದು ಅರ್ಥವಾಗದಂತೆ ಆಗಿರುತ್ತದೆ. ಆರ್ಜವ ಗುಣವಿಲ್ಲದ ಅವಿವೇಕಿಗಳಿಗೆ ಎಷ್ಟೇ ಬಾರಿ ಹೇಳಿದರೂ ಆತ್ಮೈಕತ್ವಜ್ಞಾನವು ನಾಟುವದಿಲ್ಲ.</p>
		<p class="description">ವೇದಾಂತದಲ್ಲಿ ತಿಳಿಸುವ ಆತ್ಮೈಕತ್ವಜ್ಞಾನವು ಪವಾಡವೇನಲ್ಲ, ಅಥವಾ ಅರ್ಥವಾಗದಂಥ ವಿಷಯವೂ ಅಲ್ಲ. ಇದು ಸರ್ವರ ಅನುಭವದಲ್ಲೂ ಇರುವ ಸ್ವರೂಪದ ವಿಚಾರ. ಶರೀರಾದಿಗಳು ಆತ್ಮನಲ್ಲ, ಆತ್ಮನಿಗೆ ದೇಹಾದಿಗಳ ಸಂಬಂಧವಿಲ್ಲ, ಆತ್ಮನು ಎಲ್ಲರಿಗೂ ಒಬ್ಬನೇ, ಆತ್ಮರುಗಳು ಅನೇಕರಲ್ಲ, ಆತ್ಮನು ನಿತ್ಯಶುದ್ಧಬುದ್ಧ ಮುಕ್ತಸ್ವರೂಪನು; ಶರೀರಾದಿಗಳು ಅನಿತ್ಯ, ನಿತ್ಯವಿಕಾರಿ ಹಾಗೂ ಅಚೇತನ. ಆತ್ಮನು ನಿತ್ಯ, ನಿತ್ಯನಿರ್ವಿಕಾರಿ ಹಾಗೂ ಚೈತನ್ಯಸ್ವರೂಪ. ಇಷ್ಟೇ ವೇದಾಂತಸಂದೇಶ. ಇದು ಎಷ್ಟೊಂದು ಸರಳ ಹಾಗೂ ಸುಲಭ!</p>
		<p class="description">ಆದರೂ ಏಕೆ ನಮಗೆ ಅರ್ಥವಾಗುತ್ತಿಲ್ಲ? ಎಂದರೆ ನಾವು ತುಂಬಾ ಬುದ್ಧಿವಂತರಾದ್ದರಿಂದ. ತರ್ಕ, ಮೀಮಾಂಸಾ, ನ್ಯಾಯ, ವ್ಯಾಕರಣ, ಜ್ಯೋತಿಷ್ಯ—ಇತ್ಯಾದಿ ಅನೇಕ ಶಾಸ್ತ್ರಗಳನ್ನು ಓದಿರುವವರಿಗೆ ಪೂರ್ವಗ್ರಹಪೀಡೆಯು ತುಂಬಿರುವುದರಿಂದ ಸರಳವಾದ ಆತ್ಮಜ್ಞಾನವು ಅರ್ಥವಾಗುವದಿಲ್ಲ. ವೇದಾಂತಗಳನ್ನು ಓದಿದರೂ ಅಂಥವರಿಗೆ ತಪ್ಪಾಗಿಯೇ ಅರ್ಥವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.05">
		<p class="intro-shloka">॥ ಅವಸ್ಥಾತ್ರಯಸಾಕ್ಷಿಣೇ ಶಂಕರಾಯ ನಮಃ ॥</p> 
		<p class="shloka">ಆತ್ಮಾನಂ ವ್ಯಾಪಕಂ ತೇಜಃ ಅತ್ತಾರಂ ನಿರುಪಾಧಿಕಮ್।<br/>ಸರ್ವತ್ರ ಸರ್ವಗಂ ಶಾಂತಂ ನೌಮಿ <strong>ಶಂಕರ</strong>ಮಚ್ಯುತಮ್ ॥</p> 
		<h1 class="level1-title" epub:type="title"><span class="date">ಜುಲೈ ೫</span><br /><span class="num">೧೮೭.</span> ‘ಆತ್ಮ’ ಶಬ್ದದ ಅರ್ಥವೇನು?</h1>
		<p class="bhashya-verse">ಆತ್ಮಾ, ಆಪ್ನೋತೇಃ ಅತ್ತೇಃ ಅತತೇರ್ವಾ ಪರಃ ಸರ್ವಜ್ಞಃ ಸರ್ವಶಕ್ತಿಃ ನಿತ್ಯಶುದ್ಧಬುದ್ಧಮುಕ್ತಸ್ವಭಾವಃ ಅಜಃ ಅಜರಃ ಅಮರಃ ಅಮೃತಃ ಅಭಯಃ ಅದ್ವಯಃ।</p>
		<p class="bhashya-verse-source">ಐತರೇಯಭಾಷ್ಯ ೧-೧-೧</p>
		<p class="bhashya-verse-meaning">ಆತ್ಮನೆಂಬ ಶಬ್ದವನ್ನು ವೇದಾಂತಗಳಲ್ಲಿ ಮತ್ತೆ ಮತ್ತೆ ಬಳಸುತ್ತಾರೆ. ಆತ್ಮ ಶಬ್ದದ ಅರ್ಥವೇನು? ‘ಆಪ್ಲೃ-ವ್ಯಾಪ್ತೌ” ಧಾತು, ಆಪ್ನೋತೀತ್ಯಾತ್ಮಾ; ‘ಅದ-ಭಕ್ಷಣೇ’ ಧಾತು, ಅತ್ತೀತ್ಯಾತ್ಮಾ ; ‘ಅತ-ಸಾತತ್ಯಗಮನೇ’ ಧಾತು, ಸತತವಾಗಿ ಎಲ್ಲ ಕಡೆ ತುಂಬಿರುವವನು. ಈ ಮೂರು ಧಾತುಗಳ ಅರ್ಥದಿಂದ ಆತ್ಮನೆಂದರೆ ಪರಮಾತ್ಮನೇ. ಇವನು ಸರ್ವಜ್ಞ , ಸರ್ವಶಕ್ತ, ನಿತ್ಯಶುದ್ಧಬುದ್ಧಮುಕ್ತ ಸ್ವಭಾವನು. ಆತ್ಮನು ಅಜ, ಅಜರ, ಅಮರ, ಅಮೃತ, ಅಭಯ ಮತ್ತು ಅದ್ವಯನು.</p>
		<p class="description">ಉಪನಿಷತ್ತುಗಳಲ್ಲಿ ಆತ್ಮ, ಬ್ರಹ್ಮ ಶಬ್ದಗಳು ಹೇರಳವಾಗಿ ಕಾಣುತ್ತವೆ. ಬ್ರಹ್ಮವೆಂದರೆ ಬೃಹತ್ತಾದದ್ದು , ದೊಡ್ಡದಾದ ತತ್ತ್ವ. ಆತ್ಮನೆಂದರೇನು? ಆತ್ಮನೇ ಬ್ರಹ್ಮ , ಬ್ರಹ್ಮವೇ ಆತ್ಮನೆಂಬುದು ವೇದಾಂತಗಳ ಸಂದೇಶವು.</p>
		<p class="description">‘ಆತ್ಮ’ ಶಬ್ದಕ್ಕೆ ವ್ಯಾಕರಣರೀತ್ಯಾ ಮೂರು ಅರ್ಥಗಳಿವೆ. ೧. <strong>ಆಪ್ನೋತಿ ಇತಿ</strong> <strong>ಆತ್ಮಾ</strong>. ಎಲ್ಲವನ್ನೂ ವ್ಯಾಪಿಸಿರುವವನು ಆತ್ಮನು. ಚೈತನ್ಯರೂಪದಿಂದ ಎಲ್ಲವನ್ನೂ ವ್ಯಾಪಿಸಿರುವದರಿಂದ ಬ್ರಹ್ಮಕ್ಕೆ ಆತ್ಮನೆಂದು ಹೆಸರು. ೨. <strong>ಅತ್ತಿ ಇತಿ ಆತ್ಮಾ</strong>. ಜೀವನ ರೂಪದಿಂದ ಶಬ್ದಾದಿವಿಷಯಗಳೆಲ್ಲವನ್ನೂ ತಿನ್ನುತ್ತಿರುತ್ತಾನೆ. ಆದ್ದರಿಂದಲೂ ಬ್ರಹ್ಮವೇ ಆತ್ಮನಾಗಿದೆ. ೩. <strong>ಅತತೀತ್ಯಾತ್ಮಾ</strong> ಎಲ್ಲದರ ಒಳಗೂ ಹೊರಗೂ ತುಂಬಿಕೊಂಡಿರುವದರಿಂದ ಆತ್ಮ. ಪರಬ್ರಹ್ಮವೇ ಎಲ್ಲೆಲ್ಲಿಯೂ ಪರಿಪೂರ್ಣವಾಗಿ ತುಂಬಿರುವದರಿಂದ ಆತ್ಮನೆಂದೆನಿಸಿಕೊಂಡಿರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.06">
		<p class="intro-shloka">॥ ಸದ್ಗುರುಭಕ್ತಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮವಿದ್ಯಾಂ ಫಲಂ ಪ್ರಾಪ್ತುಂ ಶ್ರದ್ಧಾದಾನಾದಿ ಸಾಧನಮ್।<br/>ಶ್ರದ್ಧಾವಂತಂ ಗುರುಂ ವಂದೇ <strong>ಶಂಕರಂ</strong> ತಂ ತಪೋನಿಧಿಮ್ ॥</p> 
		<h1 class="level1-title" epub:type="title"><span class="date">ಜುಲೈ ೬</span><br /><span class="num">೧೮೮.</span> ಜ್ಞಾನಪ್ರಾಪ್ತಿಗೆ ಇವೂ ಸಾಧನಗಳೇ!</h1>
		<p class="bhashya-verse">ಶ್ರದ್ಧಾ ದಾನ ಅನುದ್ಧತತ್ವಾದೀನಾಂ ಚ ಬ್ರಹ್ಮವಿದ್ಯಾಪ್ರಾಪ್ತಿಸಾಧನತ್ವಂ ಪ್ರದರ್ಶ್ಯತೇ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೪-೧೧</p>
		<p class="bhashya-verse-meaning">ಶ್ರದ್ಧೆ ದಾನ ಅಮಾನಿತ್ವ—ಮುಂತಾದವುಗಳು ಬ್ರಹ್ಮವಿದ್ಯಾಪ್ರಾಪ್ತಿಗೆ ಸಾಧನವಾಗುತ್ತವೆ ಎಂಬುದನ್ನು ತೋರಿಸಲಾಗುತ್ತದೆ.</p>
		<p class="description">ಬ್ರಹ್ಮವಿದ್ಯೆಯಿಂದ ಮುಕ್ತಿ; ಅಜ್ಞಾನನಿವೃತ್ತಿಯಾದರೆ ಅದರ ಕಾರ್ಯವಾದ ಬಂಧನದ ನಾಶ. ಬಂಧನನಾಶವೇ ಮುಕ್ತಿ—ಎಂಬಿದು ವೇದಾಂತದ ಸಾರ. ಬ್ರಹ್ಮವಿದ್ಯೆಯನ್ನು ಪಡೆಯಲು ಏನು ಮಾಡಬೇಕು? ಶ್ರವಣವನ್ನು ಮಾಡಬೇಕು. ಯಾವದರ ಶ್ರವಣ? ವೇದಾಂತವಾಕ್ಯಾರ್ಥಶ್ರವಣ. ಯಾರಿಂದ ಮಾಡಬೇಕು? ಶ್ರೋತ್ರಿಯ ಬ್ರಹ್ಮನಿಷ್ಠರಾದ ಸದ್ಗುರುಗಳಿಂದ ಮಾಡಬೇಕು. ಶ್ರವಣವನ್ನು ಮಾಡಬಹುದು. ಅದು ಅರ್ಥವಾಗಬೇಕಾದರೆ ಏನು ಮಾಡಬೇಕು? ಎಂದರೆ ಅರ್ಥವಾಗುವಂತೆ ಅಂತಃಕರಣಕ್ಕೆ ಯೋಗ್ಯತೆಯನ್ನು ಉಂಟುಮಾಡಿಕೊಳ್ಳಬೇಕು. ಇದಕ್ಕೇ ಚಿತ್ತಶುದ್ಧಿ—ಎಂದು ಹೆಸರು.</p>
		<p class="description">ಚಿತ್ತಶುದ್ಧಿಯಾಗಲು ಏನು ಮಾಡಬೇಕು? ಶ್ರದ್ಧೆಯಿಂದ, ಯಜ್ಞ , ದಾನ, ತಪಸ್ಸು, ಅಮಾನಿತ್ವ, ಸದ್ಗುರುಸೇವೆ, ಜಪ, ಪೂಜಾ— ಇವುಗಳನ್ನು ಭಗವದರ್ಪಣ ಬುದ್ಧಿಯಿಂದ ಮಾಡಿದರೆ ಚಿತ್ತಶುದ್ಧಿಯು ಉಂಟಾಗುತ್ತದೆ. ಮನಸ್ಸು ಶುದ್ಧವಾದರೇ ಮುಮುಕ್ಷುವಾದ ಜಿಜ್ಞಾಸುವಿಗೆ ಸದ್ಗುರುಗಳ ಉಪದೇಶವು ಅರ್ಥವಾಗುತ್ತದೆ. ಆದ್ದರಿಂದಲೇ ಅಧ್ಯಾತ್ಮ ಸಾಧಕನು ಯಾವಾಗಲೂ ಸದಾಚಾರ ಸಂಪನ್ನನಾಗಿ ಸಾತ್ತ್ವಿಕನಾಗಿ ಜೀವನವನ್ನು ನಡೆಸುತ್ತಿರಬೇಕು. ಅಂತರಂಗ ಬಹಿರಂಗ ಸಾಧನಗಳಿಂದಲೂ ಸಹಕಾರಿಸಾಧನಗಳಿಂದಲೂ ಅಂತಃಕರಣವು ಶುದ್ಧವಾಗುತ್ತದೆ. ಅನಂತರ ಅದರಿಂದ ಜ್ಞಾನ ಉಂಟಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.07">
		<p class="intro-shloka">॥ ವೇದಸಾರಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ವಿದ್ಯಾಮೋಕ್ಷಸ್ವರೂಪಜ್ಞಂ ಬ್ರಹ್ಮವಿದ್ಯಾಪ್ರದಾಯಕಮ್।<br/>ವೇದವೇದಾಂತವೇದಾಂಗಸಾರಜ್ಞಂ <strong>ಶಂಕರಂ</strong> ಭಜೇ ॥</p> 
		<h1 class="level1-title" epub:type="title"><span class="date">ಜುಲೈ ೭</span><br /><span class="num">೧೮೯.</span> ಮುಕ್ತಿಗೆ ಬ್ರಹ್ಮವಿದ್ಯೆಯೊಂದೇ ಸಾಕು</h1>
		<p class="bhashya-verse">ನ ಹಿ ವೇದಾನಾಂ ಶಿಕ್ಷಾದ್ಯಂಗಾನಾಂ ಚ ಸಾಕ್ಷಾತ್ ಬ್ರಹ್ಮವಿದ್ಯಾ- ಶೇಷತ್ವಂ ವಾ ತತ್ಸಹಕಾರಿಸಾಧನತ್ವಂ ವಾ ಸಂಭವತಿ।</p>
		<p class="bhashya-verse-source">ಕೇನಭಾಷ್ಯ ೪-೭</p>
		<p class="bhashya-verse-meaning">ವೇದಗಳಾಗಲಿ ವೇದಾಂಗಗಳಾಗಲಿ ಬ್ರಹ್ಮವಿದ್ಯೆಗೆ ಶೇಷವಾಗಲಾರವು, ಮತ್ತು ಬ್ರಹ್ಮವಿದ್ಯೆಗೆ ಇವು ಸಹಕಾರಿಸಾಧನವೂ ಆಗುವುದಿಲ್ಲ.</p>
		<p class="description">ವೇದಗಳು ನಾಲ್ಕು, ವೇದಾಂತಗಳು ಮುಖ್ಯವಾಗಿ ಹದಿನಾಲ್ಕು, ವೇದಾಂಗಗಳು ಆರು. ವೇದಗಳ ತಾತ್ಪರ್ಯವನ್ನು ತಿಳಿಯಬೇಕಾದರೆ ವೇದಾಂಗಗಳ ಸಹಾಯವು ಬೇಕು. ಶಿಕ್ಷಾ, ವ್ಯಾಕರಣಂ, ಛಂದಃ, ನಿರುಕ್ತಂ, ಜ್ಯೋತಿಷ, ಕಲ್ಪ—ಎಂಬಿವು ಆರು ವೇದಾಂಗಗಳು.</p>
		<p class="description">ವೇದಾಂತಗಳಲ್ಲಿ ಪ್ರತಿಪಾದ್ಯವಾದದ್ದು ಬ್ರಹ್ಮತತ್ತ್ವವು. ಬ್ರಹ್ಮಜ್ಞಾನವೇ ಪೂರ್ಣಜ್ಞಾನ. ಜ್ಞಾನಪ್ರಾಪ್ತಿಯೇ ಸಕಲಸಾಧನಗಳ ಗುರಿ. ಬ್ರಹ್ಮಜ್ಞಾನಪ್ರಾಪ್ತಿಯಾಗುವದಕ್ಕೆ ಸಹಾಯಕವಾಗಿ ವೇದಗಳೂ ವೇದಾಂಗಗಳೂ ಅವಶ್ಯವಾಗಿ ಬೇಕು. ಜ್ಞಾನಪ್ರಾಪ್ತಿಗಾಗಿ ಸಾಧಕನು ಶಾಸ್ತ್ರಗಳಲ್ಲಿ ತಿಳಿಸಿರುವ ಸಕಲ ಆಧ್ಯಾತ್ಮಿಕ ಸಾಧನಗಳನ್ನು ಅವಶ್ಯವಾಗಿ ಮಾಡಬೇಕು. ಆದರೆ ಜ್ಞಾನೋದಯವಾದಮೇಲೆ ಮೋಕ್ಷಪ್ರಾಪ್ತಿಗೆ ಜ್ಞಾನವೊಂದೇ ಸಾಕು. ಅಂದರೆ ಆತ್ಮಜ್ಞಾನವು ಸ್ವತಂತ್ರವಾಗಿ ಮುಕ್ತಿಗೆ ಸಾಧನವಾಗುತ್ತದೆ.</p>
		<p class="description">ಅವಿದ್ಯೆಯಿಂದ ಬಂಧನವಾಗಿದೆ, ಬಂಧನದಿಂದ ದುಃಖಪ್ರಾಪ್ತಿಯಾಗಿದೆ. ವಿದ್ಯೆಯಿಂದ ಅವಿದ್ಯೆಯು ಪೂರಾ ನಾಶವಾದರೆ ಬಂಧನವು ಕೂಡಲೇ ಇಲ್ಲವಾಗಿ ಬಿಡುತ್ತದೆ. ಅಜ್ಞಾನವು ತೊಲಗಿದ ಮೇಲೆ ಇನ್ನೂ ಮಾಡಬೇಕಾದದ್ದು ಏನೂ ಉಳಿದಿರುವದಿಲ್ಲ. ಏಣಿಯ ಸಹಾಯದಿಂದ ಅಟ್ಟವನ್ನು ಏರಿದ ಮೇಲೆ ಪುನಃ ಅವನಿಗೆ ಏಣಿಯು ಬೇಕಾಗಿಲ್ಲವಷ್ಟೆ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.08">
		<p class="intro-shloka">॥ ವೇದಾಂತಾರ್ಥತತ್ಪರಾಯ ಶಂಕರಾಯ ನಮಃ ॥</p> 
		<p class="shloka">ನಮಃ ಶ್ರೀಗುರುವರ್ಯಾಯ <strong>ಶಂಕರಾ</strong>ಚಾರ್ಯರೂಪಿಣೇ।<br/>ಶ್ರೋತ್ರಿಯಬ್ರಹ್ಮನಿಷ್ಠಾಯ ಜ್ಞಾನಸೂರ್ಯಾಯ ಧೀಮತೇ ॥</p> 
		<h1 class="level1-title" epub:type="title"><span class="date">ಜುಲೈ ೮</span><br /><span class="num">೧೯೦.</span> ಬ್ರಹ್ಮವಿದ್ಯೆಯು ದಕ್ಕುವುದು ಯಾರಿಗೆ?</h1>
		<p class="bhashya-verse">ವಿಗತದೋಷೈರೇವ ಪಂಡಿತೈಃ ವೇದಾಂತಾರ್ಥತತ್ಪರೈಃ ಸಂನ್ಯಾಸಿಭಿಃ ಅಯಮಾತ್ಮಾ ದ್ರಷ್ಟುಂ ಶಕ್ಯಃ। ನಾನ್ಯೈಃ ರಾಗಾದಿಕಲುಷಿತ- ಚೇತೋಭಿಃ ಸ್ವಪಕ್ಷಪಾತಿದರ್ಶನೈಃ ತಾರ್ಕಿಕಾದಿಭಿಃ ॥</p> 
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೨-೩೫</p>
		<p class="bhashya-verse-meaning">ರಾಗದ್ವೇಷಾದಿದೋಷಗಳನ್ನು ದೂರಮಾಡಿರುವ, ವೇದಾಂತಾರ್ಥದಲ್ಲಿಯೇ ತತ್ಪರರಾಗಿರುವ, ಆತ್ಮಜ್ಞಾನಿಗಳಾದ ಸಂನ್ಯಾಸಿಗಳು ಮಾತ್ರ ಈ ಪ್ರತ್ಯಗಾತ್ಮನನ್ನು ಅನುಭವದಿಂದ ತಿಳಿಯಬಲ್ಲರೇ ಹೊರತು ರಾಗದ್ವೇಷಾದಿ ದೋಷಗಳಿಂದ ತುಂಬಿರುವ ಅಂತಃಕರಣವುಳ್ಳ ಸ್ವಮತಾಭಿಮಾನಿಗಳೂ ಸ್ವಪಕ್ಷಪಾತಿಗಳೂ ಆದ ತಾರ್ಕಿಕರು ಈ ಪ್ರತ್ಯಗಾತ್ಮನನ್ನು ಅರಿಯಲಾರರು.</p>
		<p class="description">ವೇದಾಂತಗಳಲ್ಲಿ ಉಪದೇಶಿಸಿರುವ ಬ್ರಹ್ಮಾತ್ಮಜ್ಞಾನದ ಅನುಭವವು ಯಾರಿಗೆ ಉಂಟಾಗುತ್ತದೆ? ನಮ್ಮಂಥ ಸಾಮಾನ್ಯಸಾಧಕರಿಗೆ ಆ ಮೇಲ್ಮಟ್ಟದ ಜ್ಞಾನವು ದಕ್ಕೀತೆ? ಎಂಬೀ ಪ್ರಶ್ನೆಗಳಿಗೆ ಭಗವಾನ್ ಶಂಕರರು ಖಚಿತವಾಗಿ ನಿಶ್ಚಿತವಾಗಿ ನಿಸ್ಸಂದಿಗ್ಧವಾಗಿ ಇಲ್ಲಿ ಉತ್ತರವನ್ನು ಕೊಟ್ಟಿದ್ದಾರೆ:</p>
		<p class="description">ಯಾರ ಅಂತಃಕರಣವು ಪರಿಪಕ್ವವಾಗಿ ಪರಿಶುದ್ಧವಾಗಿದೆಯೋ, ರಾಗಭಯಕ್ರೋಧಾದಿ ದೋಷಗಳಿಂದ ಮುಕ್ತವಾಗಿದೆಯೋ, ಯಾರಿಗೆ ವೇದಾಂತಚಿಂತನೆಯಲ್ಲಿ ಆಸಕ್ತಿಯಿದೆಯೋ, ಯಾರಿಗೆ ಅಹಂಕಾರಮಮಕಾರಗಳಿಲ್ಲವೋ, ಅಂಥ ಸಾಧಕರಿಗೆ ಸದ್ಗುರೂಪದೇಶಶ್ರವಣದಿಂದ ಬ್ರಹ್ಮಜ್ಞಾನಾನುಭವವು ಉಂಟಾಗುತ್ತದೆ. ತಾನು ಶಾಸ್ತ್ರಪಂಡಿತನೆಂದು ಕೊಚ್ಚಿಕೊಳ್ಳುತ್ತಾ ಶುಷ್ಕತಾರ್ಕಿಕನಾಗಿ ನಿರರ್ಥಕವಾದ ವಾದವಿವಾದಗಳಲ್ಲಿ ತೊಡಗಿರುವ ಪಂಡಿತಂಮನ್ಯನಿಗೆ ಖಂಡಿತವಾಗಿಯೂ ಆತ್ಮಜ್ಞಾನವು ಉಂಟಾಗುವುದಿಲ್ಲ. ವೇದಾಂತವಿಚಾರಪರರಾದ ತತ್ತ್ವಜಿಜ್ಞಾಸುಗಳಿಗೆ ಬ್ರಹ್ಮವಿದ್ಯೆಯು ದಕ್ಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.09">
		<p class="intro-shloka">॥ ಬ್ರಹ್ಮತತ್ತ್ವನಿಷ್ಠಾಯ ಶಂಕರಾಯ ನಮಃ ॥</p> 
		<p class="shloka">ಅಜ್ಞಾನತಿಮಿರಾಂಧಸ್ಯ ಜ್ಞಾನಾಂಜನಶಲಾಕಯಾ।<br/>ಚಕ್ಷುರುನ್ಮೀಲಿತಂ ಯೇನ <strong>ಶಂಕರಂ</strong> ತಂ ನಮಾಮ್ಯಹಮ್ ॥</p> 
		<h1 class="level1-title" epub:type="title"><span class="date">ಜುಲೈ ೯</span><br /><span class="num">೧೯೧.</span> ಅಬ್ಬಾ, ಜ್ಞಾನಕ್ಕೆ ಎಂಥಾ ಶಕ್ತಿ!</h1>
		<p class="bhashya-verse">ಬ್ರಹ್ಮಜ್ಞಾನಮ್ ಉತ್ಕೃಷ್ಟತಮಮ್। ಅನೇಕಶತಸಹಸ್ರಜನ್ಮಸಂಚಿತ-ಮಪಿ ಧರ್ಮಾಧರ್ಮಾದಿ ಸಮೂಲಂ ಕರ್ಮ ಕ್ಷಣಮಾತ್ರಾದೇವ ಭಸ್ಮೀಕರೋತಿ ಬ್ರಹ್ಮಾತ್ಮಜ್ಞಾನಮ್ ॥</p> 
		<p class="bhashya-verse-source">ಗೀತಾಭಾಷ್ಯ ೯-೨</p>
		<p class="bhashya-verse-meaning">ಬ್ರಹ್ಮಜ್ಞಾನವು ಅತ್ಯಂತಶ್ರೇಷ್ಠವಾದದ್ದು. ಇದಕ್ಕೆ ಸಮಾನವಾದ ವಿದ್ಯೆಯು ಮತ್ತಾವುದೂ ಇಲ್ಲ. ಇದು ಅತ್ಯಂತಪಾವನಕರವಾದುದು. ಏಕೆಂದರೆ ಹಿಂದಿನ ಅನೇಕ ನೂರಾರು ಸಹಸ್ರ ಜನ್ಮಜನ್ಮಗಳಲ್ಲಿ ಮಾಡಿ ಕೂಡಿಹಾಕಿಕೊಂಡು ರಾಶಿರಾಶಿಗಳಂತೆ ಬಿದ್ದಿರುವ ಧರ್ಮ ಅಧರ್ಮರೂಪವಾದ ಎಲ್ಲ ಕರ್ಮಗಳನ್ನೂ ಬೇರುಸಹಿತವಾಗಿ ಕ್ಷಣಮಾತ್ರದಲ್ಲಿಯೇ, ಬ್ರಹ್ಮಜ್ಞಾನವು ಬೂದಿ ಮಾಡಿಬಿಡುತ್ತದೆ.</p>
		<p class="description">ಅವಿದ್ಯಾ, ಸಂಕಲ್ಪ, ಕಾಮ, ಕರ್ಮ, ಭೋಗ, ದೇಹಪ್ರಾಪ್ತಿರೂಪವಾದ ಈ ಸಂಸಾರ ವಿಷಚಕ್ರದಲ್ಲಿ ಸಿಕ್ಕಿಕೊಂಡು ನರಳುತ್ತಿರುವ ಜೀವಿಗೆ ಜನನಮರಣಬಂಧ ಪ್ರವಾಹವು ಅವ್ಯಾಹತವಾಗಿ ಒಂದೇ ಸಮನಾಗಿ ನಡೆಯುತ್ತಲೇ ಇದೆ.</p>
		<p class="description">ಉಪನಿಷತ್ತುಗಳಲ್ಲಿ ಉಪದೇಶಿಸಿರುವ ನಿತ್ಯಶುದ್ಧಬುದ್ಧಮುಕ್ತ ಸ್ವರೂಪವಾದ ಪರಬ್ರಹ್ಮವೇ ತಾನೆಂಬ ನಿಶ್ಚಯಜ್ಞಾನವುಂಟಾದ ಕೂಡಲೇ ಎಲ್ಲ ಅವಿದ್ಯಾಕಾಮಕರ್ಮಬಂಧನಗಳೂ ಜನ್ಮಮರಣಬಂಧನಗಳೂ ಸಂಪೂರ್ಣವಾಗಿ ನಾಶವಾಗುತ್ತವೆ. ಬ್ರಹ್ಮಾತ್ಮಜ್ಞಾನದಿಂದಲ್ಲದೆ ಕೇವಲ ಕರ್ಮೋಪಾಸನ ಧ್ಯಾನಾದಿಸಾಧನಗಳಿಂದ ಈ ಕರ್ಮಬಂಧನವು ಸಂಪೂರ್ಣವಾಗಿ ನಾಶವಾಗದು. ಜ್ಞಾನದಿಂದಲೇ ಅಜ್ಞಾನದ ಸಂಪೂರ್ಣ ನಾಶ. ಜ್ಞಾನದಿಂದಲೇ ಕರ್ಮನಾಶ. ಜ್ಞಾನವಾದರೇ ಮುಕ್ತಿಯು ದೊರಕಿದಂತಾಗುತ್ತದೆ. ಸಕಲಶಾಸ್ತ್ರಗಳ ಸಾರವೇ ಆತ್ಮಜ್ಞಾನವು. ನೋಡಿದಿರಾ, ಜ್ಞಾನದ ಶಕ್ತಿಯನ್ನು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.10">
		<p class="intro-shloka">॥ ಸುಜ್ಞಾನಸಾಗರಾಯ ಶಂಕರಾಯ ನಮಃ ॥</p> 
		<p class="shloka">ಅಜಮನಿದ್ರಮಸ್ವಪ್ನಮ್ ಅನಾಮಕಮರೂಪಕಮ್।<br/>ಭಜೇ <strong>ಶಂಕರ</strong>ಮಾತ್ಮಾನಂ ನಿರುಪಾಧಿಕಮದ್ವಯಮ್ ॥</p> 
		<h1 class="level1-title" epub:type="title"><span class="date">ಜುಲೈ ೧೦</span><br /><span class="num">೧೯೨.</span> ಬ್ರಹ್ಮಕ್ಕೆ ‘ವಿಶೇಷಣ’ಗಳು</h1>
		<p class="bhashya-verse">ಅಸಾಧ್ಯಸಾಧನಲಕ್ಷಣಮಪ್ರಾಣಮ್, ಅಮನಃ, ಅಗೋಚರಮ್, ಅತೀಂದ್ರಿಯವಿಷಯಮ್, ಶಿವಂ, ಶಾಂತಮ್, ಅವಿಕೃತಮ್, ಅಕ್ಷರಂ, ಸತ್ಯಂ, ಪರವಿದ್ಯಾಗಮ್ಯಂ, ಪುರುಷಾಖ್ಯಂ, ಸಬಾಹ್ಯಾ- ಭ್ಯಂತರಮ್, ಅಜಮ್, ಆತ್ಮತತ್ತ್ವಮ್।</p>
		<p class="bhashya-verse-source">ಪ್ರಶ್ನಭಾಷ್ಯ ೪-೧</p>
		<p class="bhashya-verse-meaning">ಆತ್ಮತತ್ತ್ವವು ಸಾಧ್ಯಸಾಧನವಿಲಕ್ಷಣವು, ಪ್ರಾಣವಿಲ್ಲದ್ದು, ಮನಸ್ಸಿಲ್ಲದ್ದು, ಕಣ್ಣಿಗೆ ಕಾಣಿಸದ, ಇಂದ್ರಿಯಗೋಚರವಲ್ಲದ, ಮಂಗಳಕರವಾದ, ಶಾಂತವಾದ, ವಿಕಾರವಲ್ಲದ, ನಾಶವಿಲ್ಲದ, ಸತ್ಯವಾದ, ಬ್ರಹ್ಮವಿದ್ಯೆಯಿಂದ ಮಾತ್ರವೇ ತಿಳಿಯಲ್ಪಡುವ, ಪುರುಷನೆಂದು ಕರೆಯಲ್ಪಡುವ, ಒಳಗೂ ಹೊರಗೂ ತುಂಬಿತುಳುಕಾಡುತ್ತಿರುವ, ಜನ್ಮರಹಿತಸ್ವರೂಪವಾಗಿದೆ.</p>
		<p class="description">ಈ ಮೇಲಿನ ಒಂದು ವಾಕ್ಯದಲ್ಲಿ ಶ್ರೀಶಂಕರರು ಪರಬ್ರಹ್ಮದ ಸ್ವರೂಪವನ್ನು ಬಹು ಸುಂದರವಾಗಿ ತಿಳಿಸಿರುತ್ತಾರೆ. ಉಪನಿಷತ್ತುಗಳಲ್ಲಿ ಉಪದೇಶಿಸಿರುವ ಆತ್ಮನ ಸ್ವರೂಪವೇ ಇದು. ಇದೇ ಸಕಲಜೀವಿಗಳ ಪರಮಾರ್ಥ ಸ್ವರೂಪ. ಇವನಿಗೆ “ಔಪನಿಷದ ಪುರುಷ” ಎಂದೂ ಹೆಸರು. ಇದನ್ನು ತಿಳಿದವನಿಗೇ ಬ್ರಹ್ಮಜ್ಞಾನಿಯೆಂದು ಹೆಸರು. ಇದನ್ನು ಅನುಭವದಿಂದ ಕಂಡುಕೊಂಡರೇ ಮೋಕ್ಷಪ್ರಾಪ್ತಿಯಾಗುತ್ತದೆ.</p>
		<p class="description">ಪುರಾಣ ಇತಿಹಾಸಗಳಲ್ಲಿ ಉಪದೇಶಿಸಿರುವ ಬ್ರಹ್ಮಾ, ವಿಷ್ಣು, ಮಹೇಶ್ವರ, ಇಂದ್ರ, ಆದಿತ್ಯ, ಅಗ್ನಿ, ಮಿತ್ರ, ಕುಬೇರ, ವರುಣ— ಮುಂತಾದ ದೇವತೆಗಳು ಸಾಕಾರ, ಸೋಪಾಧಿಕರಾಗಿರುತ್ತಾರೆ. ಇವರು ವೇದಾಂತಗಳಲ್ಲಿ ಪ್ರತಿಪಾದಿಸಿರುವ ಪರಬ್ರಹ್ಮ ಸ್ವರೂಪರಲ್ಲ. ವೇದಾಂತದಲ್ಲಿ ಉಪದೇಶಿಸಿರುವ ಬ್ರಹ್ಮವೇ ನಮ್ಮೆಲ್ಲರ ಆತ್ಮ. ಇದು ಪರಿಪೂರ್ಣ ಹಾಗೂ ನಿರುಪಾಧಿಕ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.11">
		<p class="intro-shloka">॥ ಬ್ರಹ್ಮನಿಷ್ಠಾಯ ಸದ್ಗುರವೇ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮನಿಷ್ಠಂ ಬ್ರಹ್ಮಭೂತಂ ಬ್ರಹ್ಮಾತ್ಮಜ್ಞಾನಿನಂ ಭಜೇ।<br/>ಆಚಾರ್ಯಂ <strong>ಶಂಕರಂ</strong> ಪ್ರಾಜ್ಞಂ ಜ್ಞಾನಿರಾಜಂ ಜಗದ್ಗುರುಮ್ ॥</p> 
		<h1 class="level1-title" epub:type="title"><span class="date">ಜುಲೈ ೧೧</span><br /><span class="num">೧೯೩.</span> ಬ್ರಹ್ಮನಿಷ್ಠನೇ ‘ಅನ್ವರ್ಥ ಆಚಾರ್ಯ’ನು</h1>
		<p class="bhashya-verse">ಪ್ರತಿಪಾದ್ಯಬ್ರಹ್ಮಾತ್ಮಭೂತೇನ ಅಪೃಥಗ್ದರ್ಶಿನಾ ಆಚಾರ್ಯೇಣ ಪ್ರೋಕ್ತೇ ಸತಿ ಆತ್ಮನಿ ಅಗತಿಃ ನಾಸ್ತಿ।</p>
		<p class="bhashya-verse-source">ಕಾಠಕಭಾಷ್ಯ ೧-೨-೮</p>
		<p class="bhashya-verse-meaning">ಪರಬ್ರಹ್ಮವನ್ನು ಸ್ವತಃ ತನ್ನ ಆತ್ಮನೆಂದು ತಿಳಿದುಕೊಂಡಿರುವ ಬ್ರಹ್ಮಸ್ವರೂಪನೇ ಆಗಿರುವ ಆಚಾರ್ಯನು ಉಪದೇಶಿಸಿದಾಗ ಶಿಷ್ಯನಿಗೆ ಆತ್ಮಜ್ಞಾನವು ಉಂಟಾಗುತ್ತದೆ. ಆತ್ಮಜ್ಞಾನವು ಆಗುವದಿಲ್ಲ ಎಂಬುದು ಇಲ್ಲ.</p>
		<p class="description">ಎಲ್ಲ ಗುರುಗಳೂ ಗುರುಗಳೇ, ಎಲ್ಲ ಶಿಷ್ಯರೂ ಶಿಷ್ಯರೇ, ಎಲ್ಲ ಉಪದೇಶಗಳೂ ಉಪದೇಶಗಳೇ. ಆದರೆ ಆತ್ಮಜ್ಞಾನದ ನಿಶ್ಚಯವು ಯಾರಿಗೂ ಉಂಟಾಗುತ್ತಿಲ್ಲ. ಇದಕ್ಕೇನು ಕಾರಣ? ಏನೋ ಸ್ವಲ್ಪ ದೋಷವಿರಬೇಕಲ್ಲವೆ? ಉಪದೇಶವನ್ನು ಮಾಡುವ ಆಚಾರ್ಯನು ಕೇವಲ ಒಣಪಂಡಿತನಾಗಿದ್ದರೆ ಸಾಲದು, ಅವನು ವೇದಾಂತಸಂದೇಶಗಳನ್ನು ತನ್ನ ಅನುಭವದಲ್ಲಿ ಸರಿಯಾಗಿ ಕಂಡುಕೊಂಡವನಾಗಿರಬೇಕು.</p>
		<p class="description">ವೇದಾಂತಶಾಸ್ತ್ರವು ಭೂಗೋಳ, ಇತಿಹಾಸ, ರಸಾಯನಶಾಸ್ತ್ರಗಳಂತೆ ಬುದ್ಧಿಯ ಕಸರತ್ತಲ್ಲ , ಮೇಧಾಸಾಮರ್ಥ್ಯವೂ ಅಲ್ಲ ; ಇದು ಅನುಭವಶಾಸ್ತ್ರ , ಇದು ಆತ್ಮದರ್ಶನ. ತಾನು ಸ್ವತಃ ಬ್ರಹ್ಮಾನುಭವಿಯಾಗದೆ ಬ್ರಹ್ಮವಿಚಾರವನ್ನು ಇತರರಿಗೆ ತಿಳಿಸಿದರೆ ಪ್ರಯೋಜನವೇನು? “ಅಹಂ ಬ್ರಹ್ಮಾಸ್ಮಿ” ಎಂಬ ನಿಶ್ಚಯ ಜ್ಞಾನವನ್ನು ಹೊಂದಿರುವ ಮಹಾತ್ಮನೇ ಬ್ರಹ್ಮವಿದ್ಯಾಚಾರ್ಯನಾಗಬಲ್ಲ. ‘ಬ್ರಹ್ಮವು ತನ್ನ ಪರಮಾರ್ಥಸ್ವರೂಪವೇ’ ಎಂಬುದನ್ನು ನಿಸ್ಸಂದಿಗ್ಧವಾಗಿ ಅರ್ಥಮಾಡಿಕೊಂಡಿರುವ ಆಚಾರ್ಯನೇ ಸದ್ಗುರು. ವೇದಾಂತವು ಬರೀ ಪುಸ್ತಕದ ಬದನೇಕಾಯಿಯಲ್ಲ. ಇದು ಅನುಭವದ ಮುದ್ದೆ. ಬ್ರಹ್ಮನಿಷ್ಠನೂಬ್ರಹ್ಮಸ್ವರೂಪನೂಬ್ರಹ್ಮಾನುಭವಿಯೂ ಶಿಷ್ಯಾನುಗ್ರಹಕಾರಕನೂ ಆಗಿರುವವನೇ ಅನ್ವರ್ಥಬ್ರಹ್ಮವಿದ್ಯಾಚಾರ್ಯ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.12">
		<p class="intro-shloka">॥ ಬ್ರಹ್ಮೋಪಾಸನರಹಸ್ಯಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮೋಪಾಸನಮರ್ಮಜ್ಞಂ ಬ್ರಹ್ಮೋಪಾಸ್ತಿಪ್ರದರ್ಶಕಮ್।<br/>ಸ್ವಯಂ ಬ್ರಹ್ಮವಿದಂ ಶಾಂತಂ <strong>ಶಂಕರಂ</strong> ದೇಶಿಕಂ ಭಜೇ ॥</p> 
		<h1 class="level1-title" epub:type="title"><span class="date">ಜುಲೈ ೧೨</span><br /><span class="num">೧೯೪.</span> ಉಪಾಸನೆಗೆ ತಕ್ಕಂತೆ ಫಲ</h1>
		<p class="bhashya-verse">ಯೋ ಯದ್ಗುಣಂ ಬ್ರಹ್ಮ ಉಪಾಸ್ತೇ ಸ ತದ್ಗುಣಭಾಗ್ ಭವತಿ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೩</p>
		<p class="bhashya-verse-meaning">ಯಾವನು ಎಂಥ ಗುಣವುಳ್ಳದ್ದೆಂದು ಬ್ರಹ್ಮವನ್ನು ಉಪಾಸನೆ ಮಾಡುತ್ತಾನೆಯೊ ಅಂಥವನು ಅಂಥ ಫಲಗಳನ್ನೇ ಹೊಂದುತ್ತಾನೆ.</p>
		<p class="description">ಪರಬ್ರಹ್ಮವು ಸ್ವತಃ ಗುಣವಿಲ್ಲದ್ದು , ಧರ್ಮವಿಲ್ಲದ್ದು. ಉಪನಿಷತ್ತುಗಳಲ್ಲಿ ಪರಬ್ರಹ್ಮವನ್ನು ನಿರ್ಗುಣ, ನಿರ್ಧರ್ಮಕ, ನಿರುಪಾಧಿಕ, ನಾಮರೂಪರಹಿತ ಎಂದು ಉಪದೇಶಿಸಿರುತ್ತಾರೆ. ಇದಕ್ಕೆ ‘ಜ್ಞೇಯಬ್ರಹ್ಮ’ವೆಂದು ಹೆಸರು. ಉತ್ತಮಾಧಿಕಾರಿಗಳಾದ ತತ್ತ್ವಜಿಜ್ಞಾಸುಗಳು ಈ ಜ್ಞೇಯಬ್ರಹ್ಮವನ್ನು ತಮ್ಮ ಪ್ರತ್ಯಗಾತ್ಮನೆಂದು ತಿಳಿದುಕೊಂಡು ಮುಕ್ತರಾಗುತ್ತಾರೆ.</p>
		<p class="description">ಆದರೆ ಈ ನಿರ್ಗುಣವಾದ ಪರಬ್ರಹ್ಮವನ್ನು ಸರಿಯಾಗಿ ಅರಿಯುವ ಯೋಗ್ಯತೆಯಿಲ್ಲದ ಮಂದಮಧ್ಯಮಾಧಿಕಾರಿಗಳಿಗಾಗಿ ಉಪನಿಷತ್ತುಗಳಲ್ಲಿ ಉಪಾಸನೆಯನ್ನೂ ಉಪದೇಶಿಸಿದ್ದಾರೆ. ಬೇರೆ ಬೇರೆಯ ಅನೇಕ ಗುಣಗಳಿಂದ ಕೂಡಿದ್ದೆಂದು ಬ್ರಹ್ಮವನ್ನು ಉಪಾಸನೆ ಮಾಡಿದರೆ ಅಂಥವರಿಗೆ ಆಯಾ ಫಲಗಳೇ ಉಂಟಾಗುತ್ತವೆ. ಈ ಫಲಗಳೆಲ್ಲವೂ ಅನಿತ್ಯವಾದವುಗಳೇ ಆಗಿವೆ. ಶಾಸ್ತ್ರದಲ್ಲಿ ತಿಳಿಸಿರುವಂತೆ ಆಯಾ ಗುಣಗಳಿಂದ ಬ್ರಹ್ಮವನ್ನು ಉಪಾಸನೆಮಾಡಬೇಕು. ತಮ ತಮಗೆ ತೋಚಿದಂತೆ ಉಪಾಸನೆ ಮಾಡಬಾರದು. ಇಂಥ ಉಪಾಸನೆಗಳನ್ನು ಸರಿಯಾದ ಗುರುಗಳಿಂದ ತಿಳಿದುಕೊಂಡು ಅದರಂತೆಯೇ ಮಾಡಬೇಕು. ಬ್ರಹ್ಮವು ಒಂದೇ ಆದರೂ ಅದರ ಗುಣಗಳು ಭಿನ್ನ ಭಿನ್ನವಾಗಿರುವದರಿಂದ ಫಲಗಳೂ ಬೇರೆ ಬೇರೆಯೇ ಆಗುತ್ತವೆ. ಒಂದೇ ಬ್ರಹ್ಮವನ್ನು ಲಕ್ಷ್ಮಿ, ಸರಸ್ವತಿ, ಗಣಪತಿ, ಶಿವ, ವಿಷ್ಣು, ಮುಂತಾದ ರೂಪದಿಂದ ಉಪಾಸನೆ ಮಾಡಿದಾಗ ಆಯಾ ಭಿನ್ನವಾದ ಫಲಗಳು ಉಂಟಾಗುತ್ತವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.13">
		<p class="intro-shloka">॥ ಮುಮುಕ್ಷುಕಲ್ಪವೃಕ್ಷಾಯ ಶಂಕರಾಯ ನಮಃ ॥</p> 
		<p class="shloka">ಕುತಾರ್ಕಿಕವಿದೂರಸ್ಥಂ ಶ್ರೌತತರ್ಕಸಮಾಶ್ರಯಮ್।<br/><strong>ಶಂಕರಂ</strong> ಸದ್ಗುರುಂ ವಂದೇ ಬ್ರಹ್ಮನಿಷ್ಠಂ ತಪೋನಿಧಿಮ್ ॥</p> 
		<h1 class="level1-title" epub:type="title"><span class="date">ಜುಲೈ ೧೩</span><br /><span class="num">೧೯೫.</span> ಮುಮುಕ್ಷುಗಳಿಗೆ ಮುತ್ತಿನಂಥ ಮಾತು</h1>
		<p class="bhashya-verse">ತಸ್ಮಾತ್ ಕುತಾರ್ಕಿಕಭೇದದೃಷ್ಟಿಂ ನಾಸ್ತಿಕಕುದೃಷ್ಟಿಂ ಚ ಉಜ್ಝಿತ್ವಾ , ಮಾತೃಪಿತೃಸಹಸ್ರೇಭ್ಯೋಽಪಿ ಹಿತೈಷಿಣಾ ವೇದೇನ ಉಪದಿಷ್ಟಮ್ ಆತ್ಮೈಕತ್ವಂ ಶಾಂತದರ್ಪೈಃ ಆದರಣೀಯಮ್ ॥</p> 
		<p class="bhashya-verse-source">ಕಾಠಕಭಾಷ್ಯ ೨-೧-೧೫</p>
		<p class="bhashya-verse-meaning">ಆದ್ದರಿಂದ ಕೆಟ್ಟ ತಾರ್ಕಿಕರ ಭೇದದೃಷ್ಟಿಯನ್ನೂ ನಾಸ್ತಿಕರ ಕುದೃಷ್ಟಿಯನ್ನೂ ಕೈಬಿಟ್ಟು ಸಾವಿರ ತಂದೆತಾಯಿಗಳಿಗಿಂತಲೂ ಹೆಚ್ಚಾಗಿ ನಮಗೆ ಹಿತವನ್ನು ಬಯಸುತ್ತಿರುವ ವೇದಾಂತಶಾಸ್ತ್ರವು ಉಪದೇಶಿಸಿರುವ ಆತ್ಮೈಕತ್ವ ದರ್ಶನವನ್ನೇ ಶಾಂತರಾಗಿ ಅಹಂಕಾರವಿಲ್ಲದೆ ಆದರದಿಂದ ಪಡೆದು ಮಾನವರು ಉದ್ಧಾರವಾಗಬೇಕು.</p>
		<p class="description">ಈ ಮೇಲಿನ ವಾಕ್ಯದಲ್ಲಿ ಭಗವಾನ್ ಶಂಕರರು ಮಾನವನು ಉದ್ಧಾರವಾಗುವ ರಾಜಮಾರ್ಗವನ್ನು ತಿಳಿಸಿದ್ದಾರೆ. ಮುಮುಕ್ಷುಗಳಾದ ತತ್ತ್ವಜಿಜ್ಞಾಸುಗಳು ಒಣತರ್ಕಮಾಡುವದನ್ನು ಮೊಟ್ಟಮೊದಲು ಕೈಬಿಡಬೇಕು. ನಾಸ್ತಿಕರ ಅಂದರೆ ಚಾರ್ವಾಕರ ಸಹವಾಸದಿಂದ ದೂರವಿರಬೇಕು. ಸದಾಚಾರ ಸಂಪನ್ನರಾದ ಸದ್ವಿಚಾರಪರರಾದ ಸದ್ಗುರುಗಳ ಸಹವಾಸವನ್ನು ಬೆಳೆಸಿಕೊಳ್ಳಬೇಕು. ಅಮಾನಿತ್ವ, ಅದಂಭಿತ್ವ ಮುಂತಾದ ಸದ್ಗುಣಗಳನ್ನು ಹೆಚ್ಚು ಹೆಚ್ಚಾಗಿ ನಿತ್ಯಜೀವನದಲ್ಲಿ ಅಳವಡಿಸಿಕೊಳ್ಳಬೇಕು. ಉಪನಿಷತ್ತುಗಳಲ್ಲಿ ತಿಳಿಸಿರುವ ಕ್ರಮದಿಂದ ಆತ್ಮತತ್ತ್ವವನ್ನು ವಿಚಾರಮಾಡಿ ತಮ್ಮ ಅನುಭವಕ್ಕೆ ತಂದುಕೊಳ್ಳಬೇಕು. ಹೀಗೆ ಮಾಡಿದವರಿಗೆ ಆತ್ಮಜ್ಞಾನವು ದೊರಕುತ್ತದೆ. ಅದರಿಂದ ಮೋಕ್ಷಸಾಮ್ರಾಜ್ಯವನ್ನೇ ಹೊಂದಿ ಕೃತಾರ್ಥರಾಗುತ್ತಾರೆ. ತಂದೆತಾಯಿಗಳಿಗೆ ತಮ್ಮ ಮಕ್ಕಳ ಮೇಲೆ ಪ್ರೀತಿ ಇರುವಂತೆಯೇ ವೇದಾಂತಕ್ಕೂ ಮುಮುಕ್ಷುಗಳ ಮೇಲೆ ತುಂಬಾ ಪ್ರೀತಿಯಿದೆ. ವೇದಾಂತಶಾಸ್ತ್ರವನ್ನು ನಾವೆಲ್ಲರೂ ಅರ್ಥಮಾಡಿಕೊಳ್ಳೋಣ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-07.14">
		<p class="intro-shloka">॥ ವೇದವಿದ್ಯಾಪಾರಂಗತಾಯ ಶಂಕರಾಯ ನಮಃ ॥</p> 
		<p class="shloka">ಯೇನೋಪದಿಷ್ಟಂ ಸಜ್ಜ್ಞಾನಂ ಹ್ಯಮೃತತ್ವಸ್ಯ ಸಾಧನಮ್।<br/><strong>ಶಂಕರಂ</strong> ಸದ್ಗುರುಂ ವಂದೇ ಬ್ರಹ್ಮಾತ್ಮಜ್ಞಾನಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಜುಲೈ ೧೪</span><br /><span class="num">೧೯೬.</span> ಆತ್ಮಜ್ಞಾನದಿಂದ ಅಮೃತತ್ವಪ್ರಾಪ್ತಿ</h1>
		<p class="bhashya-verse">ನಿರಾಕೃತಸರ್ವನಾಮರೂಪಕರ್ಮಪರಮಾರ್ಥಾತ್ಮವಸ್ತುವಿಷಯಮ್ ಆತ್ಮಜ್ಞಾನಮ್ ಅಮೃತತ್ವಸಾಧನಮ್।</p>
		<p class="bhashya-verse-source">ಐತರೇಯಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ನಾಮರೂಪಕರ್ಮಗಳಿಲ್ಲದ, ಪರಮಾರ್ಥನಾದ ಆತ್ಮನ ವಿಷಯವಾದ ತಿಳಿವಳಿಕೆಯೇ ಆತ್ಮಜ್ಞಾನವು. ಇದೇ ಅಮೃತತ್ವವೆಂಬ ಮೋಕ್ಷಕ್ಕೆ ಸಾಧನವು.</p>
		<p class="description">ವೇದಗಳಲ್ಲಿ ಅಭ್ಯುದಯ, ನಿಃಶ್ರೇಯಸ ಎಂದು ಎರಡು ಫಲಗಳನ್ನು ಹೇಳಿರುತ್ತದೆ. ಕರ್ಮೋಪಾಸನೆಗಳಿಂದ ಅಭ್ಯುದಯಪ್ರಾಪ್ತಿ , ಆತ್ಮಜ್ಞಾನದಿಂದ ನಿಃಶ್ರೇಯಸಪ್ರಾಪ್ತಿ. ಆತ್ಮಜ್ಞಾನವಿಲ್ಲದ ಬರೀ ಕರ್ಮೋಪಾಸನೆಗಳಿಂದ ಮೋಕ್ಷಪ್ರಾಪ್ತಿಯಾಗುವದಿಲ್ಲ. ಅಮರರು ದೇವತೆಗಳು, ಅಮೃತವು ಪರಬ್ರಹ್ಮವು. ಉಪಾಸನೆಗಳಿಂದ ಅಮರತ್ವಪ್ರಾಪ್ತಿ, ಆತ್ಮಜ್ಞಾನದಿಂದ ಅಮೃತತ್ವಪ್ರಾಪ್ತಿ. ಅಮೃತತ್ವವೇ ಮುಕ್ತಿ, ಮುಕ್ತಿಯೇ ಶ್ರೇಯಸ್ಸು.</p>
		<p class="description">ಸರಿ, ಆತ್ಮಜ್ಞಾನದಿಂದಲೇ ಮುಕ್ತಿ ಆಗಬಹುದು. ಆತ್ಮನೆಂದರೆ ಯಾರು? ಎಂದರೆ, ಈ ಆತ್ಮನು ಜೀವಾತ್ಮನಲ್ಲ , ದೇವತಾತ್ಮನೂ ಅಲ್ಲ. ನಾಮರೂಪಕ್ರಿಯಾರಹಿತವಾದ ಪರತತ್ತ್ವಕ್ಕೇ ಇಲ್ಲಿ ಆತ್ಮನೆಂದು ಹೆಸರು. ನಿಜವಾಗಿ ಇವನೇ ಆತ್ಮ. ನಾಮರೂಪಕ್ರಿಯೆಗಳು ಕೇವಲ ಉಪಾಧಿಗಳು ಮಾತ್ರ. ಉಪಾಧಿಗಳು ಅವಿದ್ಯೆಯಿಂದ ಕಲ್ಪಿತವಾಗಿರುತ್ತವೆ. ಉಪಾಧಿಗಳ ಸಂಬಂಧವು ಆತ್ಮನ ಸ್ವರೂಪಕ್ಕೆ ಎಂದೆಂದಿಗೂ ಸೇರಿರುವದಿಲ್ಲ. ಉಪಾಧಿಗಳ ಸಂಬಂಧದಿಂದಲೇ ಜೀವಾತ್ಮ, ಭೂತಾತ್ಮ, ದೇಹಾತ್ಮ, ಇಂದ್ರಿಯಾತ್ಮ, ಪ್ರಧಾನಾತ್ಮ—ಎಂದು ತೋರುತ್ತಿದೆ. ಈ ಉಪಾಧಿಗಳ ಸಂಬಂಧವನ್ನು ತೆಗೆದುಹಾಕಿಬಿಟ್ಟರೆ ಉಳಿಯುವವನು ಆತ್ಮನೊಬ್ಬನೇ. ಈ ಪರಿಶುದ್ಧನಾದ ಆತ್ಮನೇ ತಾನು ಎಂದು ತಿಳಿಯುವದೇ ಆತ್ಮಜ್ಞಾನವು. ವಿದ್ಯೆಯಿಂದ ಅವಿದ್ಯಾನಾಶ. ವಿದ್ಯೆಯಿಂದಲೇ ಅಮೃತತ್ವಪ್ರಾಪ್ತಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.15">
		<p class="intro-shloka">॥ ಸಮ್ಯಗ್ದರ್ಶಿನೇ ಶಂಕರಾಯ ನಮಃ ॥</p> 
		<p class="shloka"><strong>ಶಂಕರಂ</strong> ಸದ್ಗುರುಂ ಸಮ್ಯಗ್ದರ್ಶಿನಂ ಜ್ಞಾನಸಾಗರಮ್।<br/>ಬ್ರಹ್ಮವಿದ್ಯೋಪದೇಷ್ಟಾರಂ ವಂದೇಽವಿದ್ಯಾನಿವೃತ್ತಯೇ ॥</p> 
		<h1 class="level1-title" epub:type="title"><span class="date">ಜುಲೈ ೧೫</span><br /><span class="num">೧೯೭.</span> ಇವರೇ ಸಮರ್ಥರಾದ ಸದ್ಗುರುಗಳು</h1>
		<p class="bhashya-verse">ಯೇ ಸಮ್ಯಗ್ದರ್ಶಿನಃ ತೈರುಪದಿಷ್ಟಂ ಜ್ಞಾನಂ ಕಾರ್ಯಕ್ಷಮಂ ಭವತಿ, ನೇತರತ್।</p>
		<p class="bhashya-verse-source">ಗೀತಾಭಾಷ್ಯ ೪-೩೫</p>
		<p class="bhashya-verse-meaning">ಯಾರು ಸಮ್ಯಗ್ದರ್ಶಿಗಳಾದ ಸದ್ಗುರುಗಳೋ ಅಂಥವರು ಉಪದೇಶಿಸಿದರೆ ಮಾತ್ರ ಜ್ಞಾನೋದಯವಾಗುತ್ತದೆ. ಇಂಥ ಜ್ಞಾನವು ಅಜ್ಞಾನವನ್ನು ನಾಶಮಾಡಬಲ್ಲದೇ ಹೊರತು ಬರೀ ಶಾಸ್ತ್ರಪಾಂಡಿತ್ಯಜ್ಞಾನವು ಕಾರ್ಯಕ್ಷಮವಾಗಲಾರದು.</p>
		<p class="description">ಆತ್ಮಜ್ಞಾನವನ್ನು ಉಪದೇಶಿಸುವಂಥ ಸದ್ಗುರುಗಳಿಗೆ ಒಂದು ಯೋಗ್ಯತೆಯು ಅವಶ್ಯವಾಗಿರಬೇಕು. ಈ ಕಾಲದಲ್ಲಿ ಎಲ್ಲೆಲ್ಲೂ ಗುರುಗಳೇ ತುಂಬಿಕೊಂಡಿದ್ದಾರೆ, ಶಿಷ್ಯರೇ ಇಲ್ಲ. ಎಲ್ಲರೂ ಗುರುಗಳಾಗಬಯಸುತ್ತಾರೆ. ಸ್ವತಃ ತಮಗೇ ಅನುಭವಕ್ಕೆ ಬಾರದ ವಿಷಯವನ್ನು ಅಂಥವರು ಉಳಿದವರಿಗೆ ಹೇಗೆ ತಾನೆ ತಿಳಿಸಿಯಾರು? ತಾನು ಮೊದಲು ಅನುಭಾವಿಯಾದರೆ ಅನಂತರ ಆ ಅನುಭವವನ್ನು ಇತರರಿಗೆ ಅವನು ತಿಳಿಸಬಲ್ಲನಲ್ಲವೆ?</p>
		<p class="description">ಹಾಗಾದರೆ ಗುರುವಿನ ಲಕ್ಷಣವೇನು? ಎಂದರೆ, ಸದ್ಗುರುಗಳು ಸಮ್ಯಗ್ದರ್ಶಿಗಳಾಗಿರಬೇಕು. ಸಮ್ಯಗ್ದರ್ಶನವೆಂದರೆ: ಸಮ್ಯಕ್ = ಸರಿಯಾದ, ಶುದ್ಧವಾದ, ಪೂರ್ಣವಾದ, ಸತ್ಯವಾದ; ದರ್ಶನ = ಜ್ಞಾನ, ಅರಿವು, ನೋಟ, ಕಾಣ್ಕೆ, ತಿಳಿವಳಿಕೆ. ಇದಕ್ಕೇ ಸಮ್ಯಗ್ಜ್ಞಾನ ಎಂದೂ ಹೆಸರು. ಇದೇ ಆತ್ಮಜ್ಞಾನ. ಇದೇ ಬ್ರಹ್ಮಜ್ಞಾನ, ಇದೇ ಬ್ರಹ್ಮಾತ್ಮಜ್ಞಾನ. ಇದನ್ನುಳ್ಳವರೇ ಸಮ್ಯಗ್ದರ್ಶಿಗಳು. ಇವರೇ ನಿಜವಾದ ಸದ್ಗುರುಗಳು.</p>
		<p class="description">ಈ ಉಪಾಧಿಗಳೆಲ್ಲವೂ ಅವಿದ್ಯಾಕಲ್ಪಿತವಾಗಿವೆ, ಇವೆಲ್ಲವೂ ಅನಾತ್ಮವೇ, ನಾನು ಸಚ್ಚಿದಾನಂದ ಸ್ವರೂಪನಾದ ಆತ್ಮನೇ, ಬ್ರಹ್ಮ ಸ್ವರೂಪನೇ ನಾನು—ಎಂಬ ದೃಢವಾದ ನಿಶ್ಚಿತವಾದ ಜ್ಞಾನವುಳ್ಳವನೇ ಸದ್ಗುರು. ಇಂಥ ಸದ್ಗುರುವಿನ ಉಪದೇಶದಿಂದ ಜ್ಞಾನವು ಉಂಟಾಗುತ್ತದೆ, ಅಜ್ಞಾನವೂ ತೊಲಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.16">
		<p class="intro-shloka">॥ ಸಮ್ಯಗ್ಜ್ಞಾನಿಪುಂಗವಾಯ ಶಂಕರಾಯ ನಮಃ ॥</p> 
		<p class="shloka">ಸಮ್ಯಗ್ಜ್ಞಾನಬಲಾದೇವ ಮಿಥ್ಯಾಜ್ಞಾನನಿವರ್ತಕಮ್।<br/>ಸಮ್ಯಗ್ಜ್ಞಾನಿವರೇಣ್ಯಂ ಶ್ರೀ<strong>ಶಂಕರಂ</strong> ಸದ್ಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಜುಲೈ ೧೬</span><br /><span class="num">೧೯೮.</span> ಅಜ್ಞಾನಕ್ಕೆ ಆತ್ಮಜ್ಞಾನವೇ ಮದ್ದು</h1>
		<p class="bhashya-verse">ನ ಹಿ ಮಿಥ್ಯಾಜ್ಞಾನನಿಮಿತ್ತೋ ಬಂಧಃ ಸಮ್ಯಗ್ಜ್ಞಾನಾತ್ ಋತೇ ವಿಸ್ರಂಸಿತುಮರ್ಹತಿ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೪-೨-೮</p>
		<p class="bhashya-verse-meaning">ತಪ್ಪು ತಿಳಿವಳಿಕೆಯಿಂದ ಉಂಟಾಗಿರುವ ಬಂಧನವು ಸಮ್ಯಗ್ಜ್ಞಾನ ದಿಂದ ಅಲ್ಲದೆ ಮತ್ತೆ ಏತರಿಂದಲೂ ನಾಶವಾಗಲಾರದು.</p>
		<p class="description">ಬಂಧವೆಂದರೂ ಬಂಧನವೆಂದರೂ ಒಂದೇ. ಬಂಧನವೆಂದರೆ ಕಟ್ಟುವಿಕೆ ಎಂದರ್ಥ. ಈ ಬಂಧನಕ್ಕೆ ನಾನಾ ಮುಖಗಳು. ದೇಹಬಂಧನ, ಕರ್ಮಬಂಧನ, ಜನ್ಮಬಂಧನ, ದುಃಖಬಂಧನ—ಇವೆಲ್ಲವೂ ಸಂಸಾರಬಂಧನಗಳೇ. ಇದಕ್ಕೆ ಮೂಲ, ಅಜ್ಞಾನ ಅಥವಾ ಮಿಥ್ಯಾಜ್ಞಾನ. ಅಜ್ಞಾನವೆಂಬ ಕುಗ್ಗುರುವಿನ ಅನುಗ್ರಹವಿರುವವರೆಗೂ ಈ ಸಂಸಾರಬಂಧನವು ಆನಂದವಾಗಿ ಮೆರೆಯುತ್ತಿರುತ್ತದೆ. ಅಜ್ಞಾನವು ತೊಲಗಬೇಕು, ಸಂಸಾರಬಂಧನವು ಹೋಗಬೇಕು.</p>
		<p class="description">ಸರಿ, ಈ ಅಜ್ಞಾನವು ತೊಲಗುವದು ಹೇಗೆ? ಎಂದರೆ ಸಮ್ಯಗ್ಜಾ್ಞನ ಮಾತ್ರದಿಂದ. ಆತ್ಮಜ್ಞಾನವೇ ಸಮ್ಯಗ್ಜ್ಞಾನವು. ಬ್ರಹ್ಮಜ್ಞಾನವೊಂದೇ ಸಮ್ಯಗ್ಜಾ್ಞನವು. ಸರಿಯಾದ ತಿಳಿವಳಿಕೆಯು ಉಂಟಾದರಲ್ಲವೆ, ತಪ್ಪಾದ ತಿಳಿವಳಿಕೆಯು ನಾಶವಾಗುವದು? ಬೆಳಕು ಬಂದರೇ ಅಲ್ಲವೆ, ಕತ್ತಲೆಯ ರಾಜ್ಯಭಾರ ನಿಲ್ಲುವದು? ಬೆಳಕೊಂದು ಬಾರದಿದ್ದರೆ ಕತ್ತಲೆರಾಜನಿಗೆ ನೆಮ್ಮದಿಯಲ್ಲವೆ? ಜಪ, ಉಪವಾಸ, ಪೂಜೆ, ಹೋಮ, ಪಾರಾಯಣ, ಧ್ಯಾನ, ತಪಸ್ಸು—ಇವೆಲ್ಲವೂ ಅಜ್ಞಾನದ ಮರಿಗಳೇ. ಇವುಗಳಿಂದ ಅಜ್ಞಾನವು ಖಂಡಿತಾ ತೊಲಗುವದಿಲ್ಲ. ಆದರೆ ಆತ್ಮಜ್ಞಾನವು ಉಂಟಾಗುವದೇ ತಡ, ಅಜ್ಞಾನವು ಹೇಳಹೆಸರಿಲ್ಲದಂತೆ ನಾಪತ್ತೆಯಾಗಿಬಿಡುತ್ತದೆ! ಜ್ಞಾನದಿಂದ ಮಾತ್ರ ಮಿಥ್ಯಾಜ್ಞಾನದ ನಿವೃತ್ತಿಯು. ವೇದಾಂತದಿಂದ ಆತ್ಮಜ್ಞಾನವು ಹುಟ್ಟುತ್ತದೆ. ಮುಮುಕ್ಷುಸಾಧಕರು ಆತ್ಮಜ್ಞಾನವನ್ನು ಪಡೆದು ಕೃತಾರ್ಥರಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.17">
		<p class="intro-shloka">॥ ಸಂಸಾರಚಕ್ರಾತೀತಾಯ ಶಂಕರಾಯ ನಮಃ ॥</p> 
		<p class="shloka">ಜರಾಮರಣನಿರ್ಮುಕ್ತಂ ಸರ್ವಸಂಸಾರವರ್ಜಿತಮ್।<br/>ಬ್ರಹ್ಮಜ್ಞಾನಿವರೇಣ್ಯಂ ತಂ <strong>ಶಂಕರಂ</strong> ನೌಮಿ ಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಜುಲೈ ೧೭</span><br /><span class="num">೧೯೯.</span> ಅಜ್ಞಾನದಿಂದಲೇ ‘ಸಂಸಾರಚಕ್ರ’</h1>
		<p class="bhashya-verse">ಜನ್ಮಜರಾಮರಣರೋಗಾದಿದುಃಖೈಃ ಪರಿಯಂತಿ ಮೂಢಾಃ ಅವಿವೇಕಿನಃ ಅನಾತ್ಮಜ್ಞಾಃ।</p>
		<p class="bhashya-verse-source">ಕಾಠಕಭಾಷ್ಯ ೧-೨-೫</p>
		<p class="bhashya-verse-meaning">ಅವಿವೇಕಗಳಾದ ಅನಾತ್ಮಜ್ಞರಾದ ಮೂಢರುಗಳು ಜನನ, ಮುಪ್ಪು, ರೋಗ, ಮರಣವೇ ಮುಂತಾದ ದುಃಖಗಳಿಂದ ಮತ್ತೆ ಮತ್ತೆ ಸಂಸಾರದಲ್ಲಿ ಸುತ್ತಾಡುತ್ತಾ ನರಳಾಡುತ್ತಾ ಇರುತ್ತಾರೆ.</p>
		<p class="description">ಇದಕ್ಕೇ ವೇದಾಂತದಲ್ಲಿ ಸಂಸಾರಚಕ್ರವೆಂದು ಹೆಸರು. ಸಂ = ಚೆನ್ನಾಗಿ, ಸರಣಂ = ತೊಳಲಾಡುವದು. ಮಾಡಿದ್ದನ್ನೇ ಮಾಡುತ್ತಾ, ತಿಂದದ್ದನ್ನೇ ತಿನ್ನುತ್ತಾ, ಹಾಡಿದ್ದನ್ನೇ ಹಾಡುತ್ತಾ ಪುನಃ ಪುನಃ ದುಃಖಪಡುತ್ತಿರುವದೇ ಸಂಸಾರ. ಹಿಂದಿನ ಕರ್ಮಗಳಿಂದ ಈಗ ಒಮ್ಮೆ ಹುಟ್ಟಿದ್ದಾಯಿತು. ಈಗ ಪುನಃ ಕರ್ಮಗಳನ್ನು ಮಾಡಿ ರಾಶಿಹಾಕಿದ್ದರಿಂದ ಪುನಃ ಹುಟ್ಟಬೇಕು. ಆ ಕರ್ಮಗಳಿಂದ ವಾಸನೆ, ಸಂಸ್ಕಾರಗಳು ರಾಶಿಯಾಗಿ ಪುನಃ ಪುನಃ ದೇಹಸ್ವೀಕಾರ, ಭೋಗಾನುಭವ. ಮತ್ತೆ ಮತ್ತೆ ಜನ್ಮಮರಣಗಳು. ಇದೇ ಸಂಸಾರಚಕ್ರ.</p>
		<p class="description">ಜನ್ಮ ಪ್ರಾರಂಭವಾದರೆ ಮರಣದಲ್ಲಿ ಅಂತ್ಯ. ಪುನಃ ಮರಣವು ಪ್ರಾರಂಭವಾದರೆ ಜನ್ಮದಲ್ಲಿ ಅಂತ್ಯ. ಈ ಎರಡರ ಮಧ್ಯೆ ರೋಗ ರುಜಿನ, ಸಾಲ ಸೋಲ, ಲಾಭ ನಷ್ಟ, ಸುಖ ದುಃಖ, ಮಾನ ಅಪಮಾನ, ಚಿಂತೆ ತಾಪ ಇವುಗಳ ಕಾಟ. ಹೀಗೆ ಈ ಸಂಸಾರವೆಂಬುದು ಬರೀ ದುಃಖಸಾಗರವೇ. ಸುಖವೆಂಬುದು ಇಲ್ಲಿ ಸ್ವಪ್ನದಲ್ಲೂ ಕಾಣುವದಿಲ್ಲ. ಈ ಸಂಸಾರಕ್ಕೆ ಅಜ್ಞಾನವೇ ಕಾರಣ. ಅವಿದ್ಯೆಯಿಂದಲೇ ದುಃಖ, ಸಂಸಾರಪ್ರಾಪ್ತಿ. ದುಃಖಗಳಿಗೆಲ್ಲ ಅಜ್ಞಾನವೊಂದೇ ಬೀಜ. ಇದನ್ನು ತಿಳಿದುಕೊಂಡು ಇನ್ನು ಮೇಲಾದರೂ ವೇದಾಂತಗಳನ್ನು ಅಧ್ಯಯನಮಾಡಿ ವಿಚಾರಮಾರ್ಗದಿಂದ ಮುಂದುವರೆದು ಆತ್ಮಜ್ಞಾನವನ್ನು ಪಡೆದು ಕೃತ್ಯಕೃತ್ಯರಾಗೋಣ. ಆತ್ಮಜ್ಞಾನವೊಂದರಿಂದಲೇ ಅವಿದ್ಯೆಯು ತೊಲಗಬಲ್ಲದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.18">
		<p class="intro-shloka">॥ ಬ್ರಹ್ಮಜ್ಞಾನಬೋಧಕಾಯ ಶಂಕರಾಯ ನಮಃ ॥</p> 
		<p class="shloka">ಜ್ಞಾನಕರ್ಮವಿರೋಧಜ್ಞಂ ಜ್ಞಾನಕರ್ಮವಿಚಕ್ಷಣಮ್।<br/>ಜ್ಞಾನನಿಷ್ಠಂ ಗುರುಂ ವಂದೇ <strong>ಶಂಕರಂ</strong> ಜ್ಞಾನಬೋಧಕಮ್ ॥</p> 
		<h1 class="level1-title" epub:type="title"><span class="date">ಜುಲೈ ೧೮</span><br /><span class="num">೨೦೦.</span> ಎರಡಕ್ಕೂ ಎಷ್ಟೊಂದು ವಿರೋಧ!</h1>
		<p class="bhashya-verse">ಜ್ಞಾನಕರ್ಮಣೋಃ ವಿರೋಧಂ ಪರ್ವತವತ್ ಅಕಂಪ್ಯಂ ಯಥೋಕ್ತಂ ನ ಸ್ಮರಸಿ ಕಿಮ್?</p>
		<p class="bhashya-verse-source">ಈಶಾವಾಸ್ಯಭಾಷ್ಯ ೨</p>
		<p class="bhashya-verse-meaning">ಜ್ಞಾನಕ್ಕೂ ಕರ್ಮಕ್ಕೂ ಪರಸ್ಪರವಿರೋಧವು ಪರ್ವತದಂತೆ ಸ್ಪಷ್ಟವಾಗಿ ಅಕಂಪ್ಯವಾಗಿದೆಯೆಂದು ನಾವು ಹೇಳಿರುವುದನ್ನು ಮರೆತುಬಿಟ್ಟೆಯೇನು?</p>
		<p class="description">ಆತ್ಮಜ್ಞಾನಕ್ಕೂ ಕರ್ಮಗಳಿಗೂ ಹೊಂದಾಣಿಕೆಯಾಗಲಾರದು. ಜ್ಞಾನಮಾರ್ಗಕ್ಕೂ ಕರ್ಮಮಾರ್ಗಕ್ಕೂ ಪರಸ್ಪರ ವಿರೋಧವಿರುತ್ತದೆ. ಜ್ಞಾನವೆಂದರೆ ವಿಚಾರಮಾರ್ಗ, ಕರ್ಮವೆಂದರೆ ಅನುಷ್ಠಾನಮಾರ್ಗ. ಇಲ್ಲಿ ಜ್ಞಾನವೆಂದರೆ ಆತ್ಮಜ್ಞಾನವೇ; ಆತ್ಮಜ್ಞಾನವೆಂದರೆ ಬ್ರಹ್ಮಜ್ಞಾನವೇ. ತಾನು ದೇಹಾದಿಗಳಿಗಿಂತ ಭಿನ್ನನಾಗಿರುವ, ಅಕರ್ತೃ ಅಭೋಕ್ತೃಸ್ವರೂಪನಾದ ಆತ್ಮನೇ ಎಂದು ತಿಳಿಯುವದು ಜ್ಞಾನವು. ನಾನು ಜಾತಿವರ್ಣ ಆಶ್ರಮಗಳನ್ನುಳ್ಳವನೆಂದು ತಿಳಿದು ಪುಣ್ಯಪ್ರಾಪ್ತಿಗಾಗಿ ಶಾಸ್ತ್ರೀಯ ಕರ್ಮಗಳನ್ನು ಮಾಡುವದು ಕರ್ಮಮಾರ್ಗ.</p>
		<p class="description">ಹೀಗೆ ಜ್ಞಾನಕ್ಕೂ ಕರ್ಮಕ್ಕೂ ಪರಸ್ಪರ ವಿರೋಧವು ಇರುತ್ತದೆ. ಅಜ್ಞಾನವಿದ್ದರೇ ಕರ್ಮದಲ್ಲಿ ಪ್ರವೃತ್ತಿ , ಅಜ್ಞಾನದಿಂದಲೇ ವರ್ಣಾಶ್ರಮಾ ಧ್ಯಾಸ. ಜ್ಞಾನವಿದ್ದಲ್ಲಿ ಅಧ್ಯಾಸವಿರುವುದಿಲ್ಲ , ಜ್ಞಾನವಿದ್ದರೆ ಅಂಥವನಿಗೆ ಅನಿತ್ಯವಾದ ಫಲಗಳಲ್ಲಿ ಆಸಕ್ತಿಯಿರುವುದಿಲ್ಲ. ಆದ್ದರಿಂದ ಬ್ರಹ್ಮಜ್ಞಾನಿಗೆ ಕರ್ಮಗಳ ಹಂಗು ಸ್ವಲ್ಪವೂ ಇರಲಾರದು. ಜ್ಞಾನವಿದ್ದಲ್ಲಿ ಕರ್ಮಗಳಿಲ್ಲ , ಕರ್ಮವಿದ್ದಲ್ಲಿ ಜ್ಞಾನವಿರಲಾರದು. ಸರ್ಪವೂ ಕಪ್ಪೆಯೂ ಜೊತೆಯಲ್ಲಿರಲಾರವಷ್ಟೆ! ಅಂದಮಾತ್ರಕ್ಕೆ ಕರ್ಮಗಳು ಬೇಡವೇ ಬೇಡ, ಕರ್ಮಗಳಿಂದ ಪ್ರಯೋಜನವೇ ಇಲ್ಲ—ಎಂದು ತಿಳಿಯಬಾರದು. ಕರ್ಮಗಳಿಂದ ಆಯಾ ಫಲಪ್ರಾಪ್ತಿ ; ಕರ್ಮಯೋಗದಿಂದ ಚಿತ್ತಶುದ್ಧಿ , ಕರ್ಮಯೋಗದಿಂದ ಆತ್ಮಜ್ಞಾನಯೋಗ್ಯತಾ ಪ್ರಾಪ್ತಿ. ಜ್ಞಾನವು ಬಂದಮೇಲೆ ಕರ್ಮವು ಬೇಕಾಗಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.19">
		<p class="intro-shloka">॥ ಸ್ವಪ್ನರಹಸ್ಯವಿದೇ ಶಂಕರಾಯ ನಮಃ ॥</p> 
		<p class="shloka">ಸ್ವಪ್ನಜಾಗರಿತೇ ಹ್ಯೇತೇ ಸ್ವಪ್ನಮಾಹ ಶ್ರುತಿಃ ಸ್ವಯಮ್।<br/>ಬ್ರುವಂತಂ ಬ್ರಹ್ಮನಿಷ್ಠಂ ಶ್ರೀ<strong>ಶಂಕರಂ</strong> ಸದ್ಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಜುಲೈ ೧೯</span><br /><span class="num">೨೦೧.</span> ಇವೆರಡೂ ಕನಸೇ!</h1>
		<p class="bhashya-verse">ಜಾಗರಿತೇಽಪಿ ಯದ್ದರ್ಶನಂ ತದಪಿ ಸ್ವಪ್ನಂ ಮನ್ಯತೇ ಶ್ರುತಿಃ।</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯ ೪-೩-೧೯</p>
		<p class="bhashya-verse-meaning">ಎಚ್ಚರದ ಅವಸ್ಥೆಯಲ್ಲಿ ಉಂಟಾಗುತ್ತಿರುವ ಯಾವ ದ್ವೈತದರ್ಶನವುಂಟೋ ಅದನ್ನೂ ‘ಕನಸು’ ಎಂದೇ ಶ್ರುತಿಯು ಅಭಿಪ್ರಾಯಪಡುತ್ತದೆ.</p>
		<p class="description">ನಮಗೆ ಜಾಗ್ರತ್, ಸ್ವಪ್ನ, ಸುಷುಪ್ತಿ (ಎಚ್ಚರ, ಕನಸು, ನಿದ್ರೆ) ಎಂಬ ಮೂರು ಅವಸ್ಥೆಗಳ ಅನುಭವವು ಆಗುತ್ತಿದೆಯಲ್ಲವೆ? ಇದಕ್ಕೆ ವೇದಾಂತದಲ್ಲಿ ‘ಅವಸ್ಥಾತ್ರಯಾನುಭವ’ ಎಂದು ಹೆಸರು. ಇದು ಎಲ್ಲ ಮಾನವರಿಗೂ ಸಹಜವಾಗಿ ಸಮಾನವಾಗಿರುತ್ತದೆ. ಇದರ ಸಹಾಯದಿಂದ ವೇದಾಂತದಲ್ಲಿ ಆತ್ಮನ ಸ್ವರೂಪವನ್ನು ವಿಚಾರಮಾಡಿ ನಿರ್ಣಯಿಸುತ್ತಾರೆ.</p>
		<p class="description">ಇಲ್ಲಿ ಎಚ್ಚರ, ಕನಸುಗಳನ್ನು ಮಾತ್ರ ಕುರಿತು ವಿಚಾರಮಾಡಿರುತ್ತದೆ. ಇದಕ್ಕೆ ‘ಅವಸ್ಥಾದ್ವಯವಿಚಾರ’ವೆಂದು ಹೆಸರು. ಎಚ್ಚರದ ಅನುಭವವನ್ನು ಸತ್ಯವೆಂದೂ ಕನಸಿನ ಅನುಭವವನ್ನು ಸುಳ್ಳೆಂದೂ ಸಾಮಾನ್ಯವಾಗಿ ನಾವೆಲ್ಲರೂ ತಿಳಿದಿರುತ್ತೇವೆ. ಇದು ವ್ಯವಹಾರದ ದೃಷ್ಟಿಯಿಂದ ಸರಿಯೇ. ಆದರೆ ವೇದಾಂತದ ದೃಷ್ಟಿಯಿಂದ ಈ ಭಾವನೆಯು ಸರಿಯಲ್ಲ.</p>
		<p class="description">ಹಾಗಾದರೆ ವೇದಾಂತದ ದೃಷ್ಟಿಕೋನವೇನು? ಎಂದರೆ, ಎಚ್ಚರವೂ ಸ್ವಪ್ನವೂ ಎರಡೂ ಒಂದೇ. ಎಚ್ಚರದಲ್ಲಿ ನಮಗೆ ಕಾಣುತ್ತಿರುವ ಈ ಭೇದದರ್ಶನವೂ ಕನಸಿನ ಭೇದದರ್ಶನದಂತೆಯೇ ಸುಳ್ಳಾಗಿದೆ—ಎಂದು ವೇದಾಂತವು ಉಪದೇಶಿಸುತ್ತದೆ. ಕನಸಿನಿಂದ ಹೇಗೆ ಯಾವ ವಸ್ತುವೂ ಎಚ್ಚರಕ್ಕೆ ಬರಲಾರದೋ ಹಾಗೆಯೇ, ಎಚ್ಚರದಿಂದ ಯಾವ ವಸ್ತುವೂ ಕನಸಿಗೂ ಬರಲಾರದಲ್ಲವೆ? ಎಚ್ಚರದ್ದು ಎಚ್ಚರಕ್ಕೇ, ಕನಸಿನದು ಕನಸಿಗೇ. ಆದ್ದರಿಂದ ಎರಡೂ ಸುಳ್ಳೇ! ಎರಡವಸ್ಥೆಗಳಿಗೂ ಸಾಕ್ಷಿಯಾದ ಆತ್ಮನೊಬ್ಬನೇ ಸತ್ಯ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.20">
		<p class="intro-shloka">॥ ಸರ್ವಾತ್ಮಭಾವಸಂಪನ್ನಾಯ ಶಂಕರಾಯ ನಮಃ ॥</p> 
		<p class="shloka">ಸರ್ವಾತ್ಮಭಾವಸಂಪನ್ನಂ ಬ್ರಹ್ಮವಿದ್ಯಾಪರಂ ಪ್ರಭುಮ್।<br/>ಬ್ರಹ್ಮೋಪದೇಶಕಂ ವಂದೇ ಪ್ರಾಜ್ಞಂ <strong>ಶಂಕರ</strong>ಭಾಸ್ಕರಮ್ ॥</p> 
		<h1 class="level1-title" epub:type="title"><span class="date">ಜುಲೈ ೨೦</span><br /><span class="num">೨೦೨.</span> ಬ್ರಹ್ಮವಿದ್ಯೆಯಿಂದ ಸರ್ವಾತ್ಮಭಾವ</h1>
		<p class="bhashya-verse">ಬ್ರಹ್ಮವಿದ್ಯಾಫಲಂ ಪರಬ್ರಹ್ಮಪ್ರಾಪ್ತಿಲಕ್ಷಣಂ, ಸಃ ಸರ್ವಾತ್ಮಭಾವಃ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೧</p>
		<p class="bhashya-verse-meaning">ಬ್ರಹ್ಮವಿದ್ಯೆಯ ಫಲವೆಂದರೆ ಪರಬ್ರಹ್ಮಪ್ರಾಪ್ತಿಯೇ. ಇದೇ ಸರ್ವಾತ್ಮಭಾವವು, ಇದೇ ಮುಕ್ತಿಯು.</p>
		<p class="description">ವೇದಾಂತವನ್ನು ಅಧ್ಯಯನಮಾಡಿ ಅದರಲ್ಲಿ ಉಪದೇಶಿಸಿರುವಂತೆ ಬ್ರಹ್ಮವನ್ನು ಅನುಭವದಿಂದ ತಾನೆಂದು ತಿಳಿದರೆ ಅದೇ ಬ್ರಹ್ಮವಿದ್ಯೆಯು. ಈ ಬ್ರಹ್ಮವಿದ್ಯೆಯಿಂದ ನಮಗೇನು ಫಲ? ಈಗ ನಮಗೆ ಬೇಕಾಗಿರುವದು ಹಣ, ಪುಣ್ಯ, ಅಧಿಕಾರ, ಆರೋಗ್ಯ ಮತ್ತು ಐಶ್ವರ್ಯಗಳು. ಈ ಫಲಗಳು ಬ್ರಹ್ಮವಿದ್ಯೆಯಿಂದ ದೊರಕುತ್ತವೆಯೆ? ಎಂದರೆ, ಖಂಡಿತಾ ಇಲ್ಲ. ಈ ಫಲಗಳಿಗೆ ಹೆಸರು, ಅಭ್ಯುದಯ ಅಥವಾ ಪ್ರೇಯಸ್ಸು ಎಂದು. ಇದರಿಂದ ವಿರಕ್ತನಾದವನಿಗೇ ಅಲ್ಲವೆ, ಬ್ರಹ್ಮವಿದ್ಯೆಯಲ್ಲಿ ಅಧಿಕಾರ ಮತ್ತು ಪ್ರವೇಶ?</p>
		<p class="description">ಸರಿ, ಹಾಗಾದರೆ ಈ ಬ್ರಹ್ಮವಿದ್ಯೆಯಿಂದ ನಮಗೆ ಉಂಟಾಗುವ ಫಲವೇನು? ಎಂದರೆ, ಬ್ರಹ್ಮಪ್ರಾಪ್ತಿಯೇ ಫಲ. ಬ್ರಹ್ಮವನ್ನು ತಿಳಿದವನಿಗೆ ಬ್ರಹ್ಮಪ್ರಾಪ್ತಿಯೇ ಫಲವು! ಇದಕ್ಕೇ ಸರ್ವಾತ್ಮಭಾವವೆಂದೂ ಹೆಸರು. ಸರ್ವರಿಗೂ ತಾನೇ ಆತ್ಮನೆಂಬ ನಿಶ್ಚಯಜ್ಞಾನವೇ ಫಲವು. ಈಗ ಪರಿಚ್ಛಿನ್ನ ನಾದ ದೇಹಧಾರಿಯಾದ ಒಬ್ಬ ಸಾಮಾನ್ಯ ಜೀವಾತ್ಮನು ತಾನೆಂದು ತಿಳಿದುಕೊಂಡಿರುತ್ತಾನಲ್ಲವೆ? ಇದೇ ಬಂಧನ, ಇದೇ ದುಃಖ, ಇದೇ ಅನರ್ಥ. ಇದು ಬ್ರಹ್ಮವಿದ್ಯೆಯಿಂದ ನಾಶವಾಗಿ ತಾನು ಪೂರ್ಣಾತ್ಮನಾಗಿ ಉಳಿದುಕೊಳ್ಳುವದೇ ಮೋಕ್ಷವು. ಇದು ಬ್ರಹ್ಮವಿದ್ಯೆಯ ಪ್ರಯೋಜನವು. ಈ ಫಲದಲ್ಲಿ ಸಕಲ ಫಲಗಳೂ ಸೇರಿಹೋಗಿಬಿಡುತ್ತವೆ. ಬ್ರಹ್ಮ ಸ್ವರೂಪನೇ ಆಗಿರುವ ಜ್ಞಾನಿಗೆ ತನಗಿಂತ ಭಿನ್ನವಾಗಿ ಯಾವುದೊಂದೂ ತೋರುವದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.21">
		<p class="intro-shloka">॥ ಬ್ರಹ್ಮಾನಂದಸ್ವರೂಪಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮನಿಷ್ಠಂ ಪರಂ ಶಾಂತಂ ವಿಷಯೇಭ್ಯಃ ಪರಾಙ್ಮುಖಮ್।<br/>ಬ್ರಹ್ಮಾನಂದಪರಂ ವಂದೇ <strong>ಶಂಕರಂ</strong> ಗುರುಪುಂಗವಮ್ ॥</p> 
		<h1 class="level1-title" epub:type="title"><span class="date">ಜುಲೈ ೨೧</span><br /><span class="num">೨೦೩.</span> ವಿಷಯಚಿಂತನೆಯಿಂದ ಅನರ್ಥಪ್ರಾಪ್ತಿ</h1>
		<p class="bhashya-verse">ಸರ್ವಾನರ್ಥಮೂಲಂ ವಿಷಯಾಭಿಧ್ಯಾನಮೇವ।</p>
		<p class="bhashya-verse-source">ಗೀತಾಭಾಷ್ಯ ೨-೬೪</p>
		<p class="bhashya-verse-meaning">ವಿಷಯಾಭಿಧ್ಯಾನವೇ ಎಲ್ಲ ಅನರ್ಥಗಳಿಗೂ ಮೂಲ!</p>
		<p class="description">ಹುಟ್ಟಿರುವ ಪ್ರತಿಯೊಬ್ಬ ಮಾನವನಿಗೂ, ಏಕೆ? ಪ್ರತಿಯೊಂದು ಪ್ರಾಣಿಗೂ ಅನರ್ಥಗಳು ಇದ್ದೇ ಇರುತ್ತವೆ. ಅನರ್ಥವೆಂದರೆ ದುಃಖಗಳು ಎಂದರ್ಥ. ಇದನ್ನೇ ತಾಪ, ಚಿಂತೆ, ಬೇಜಾರು, ಶೋಕ ಎಂದು ಮುಂತಾಗಿ ಕರೆಯುತ್ತಾರೆ. ಚಕ್ರವರ್ತಿಯಿಂದ ಹಿಡಿದು ಸಾಮಾನ್ಯ ಜವಾನನ ವರೆಗೂ ಈ ಅನರ್ಥಗಳ ಪರಂಪರೆಯು ಬರುತ್ತಲೇ ಇರುತ್ತವೆ. ಒಂದು ದುಃಖ ತೊಲಗಿತೆಂದರೆ ಮತ್ತೊಂದು ಪ್ರಾರಂಭ. ಅದು ಹೋಯಿತೆಂದರೆ ಇನ್ನೊಂದು ಪ್ರಾರಂಭ. ಇದು ಪ್ರತಿಯೊಬ್ಬ ಮನುಷ್ಯನಿಗೂ ತಿಳಿದಿರುವ ವಿಚಾರ.</p>
		<p class="description">ಇದಕ್ಕೇನು ಕಾರಣ? ಎಂದರೆ, ವಿಷಯಾಭಿಧ್ಯಾನವೇ. ಅನಾತ್ಮವಿಷಯಗಳನ್ನು ಕುರಿತು ಸದಾ ಚಿಂತನೆಮಾಡುತ್ತಿರುವದೇ ನಮ್ಮ ಎಲ್ಲ ದುಃಖಗಳಿಗೂ ಕಾರಣ. ಶಬ್ದ , ಸ್ಪರ್ಶ, ರೂಪ, ರಸ, ಗಂಧಗಳೆಂಬ ಪಂಚ ವಿಷಯಗಳು ಮಾನವರಿಗೆ ಮೃತ್ಯುವಿನಂತಿವೆ. ಈ ವಿಷಯಗಳೇ ಸಾಧಕರಿಗೆ ಶತ್ರುಗಳಿದ್ದಂತೆ. ಇಪ್ಪತ್ತು ನಾಲ್ಕು ಗಂಟೆಗಳ ಕಾಲ, ಹುಟ್ಟಿದಾಗಿನಿಂದ ಸಾಯುವವರೆಗೂ ಅವಿವೇಕಿಗಳು ಮಾಡುತ್ತಿರುವ ತಪಸ್ಸೆಂದರೆ, ಈ ವಿಷಯಗಳನ್ನು ಕುರಿತು ಸದಾ ಚಿಂತನೆ ಮಾಡುತ್ತಿರುವುದೇ. ವಿಷಯಗಳು ವಿಷದಂತಿರುತ್ತದೆ. ವಿಷಕ್ಕಿಂತಲೂ ಉಗ್ರವಾದದ್ದು ವಿಷಯಗಳು. ವಿಷಯಚಿಂತನೆಯು ಕಡಿಮೆಯಾಗುತ್ತಾ ಬಂದಂತೆ ಅನರ್ಥಗಳೂ ಕಡಿಮೆಯಾಗುತ್ತಾ ಬರುತ್ತವೆ. ಆದ್ದರಿಂದ ವಿವೇಕಿಗಳಾದ ಸಾಧಕರು ವಿಷಯ ಚಿಂತನೆಯನ್ನು ಬಿಟ್ಟು , ಆತ್ಮಚಿಂತನೆಯನ್ನು ಮಾಡುತ್ತಾ ಬಂದರೆ ಬ್ರಹ್ಮಾನಂದವನ್ನು ಪಡೆಯುತ್ತಾರೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.22">
		<p class="intro-shloka">॥ ಆಗಮರಹಸ್ಯಬೋಧಕಾಯ ಶಂಕರಾಯ ನಮಃ ॥</p> 
		<p class="shloka">ನಾಮರೂಪಗುಣೋಪಾಧಿಸರ್ವದೋಷವಿವರ್ಜಿತಮ್।<br/>ಆಗಮಾರ್ಥವಿದಂ ವಂದೇ ಸದ್ಗುರುಂ <strong>ಶಂಕರಂ</strong> ಮುದಾ ॥</p> 
		<h1 class="level1-title" epub:type="title"><span class="date">ಜುಲೈ ೨೨</span><br /><span class="num">೨೦೪.</span> ಆತ್ಮನು ಪ್ರಮಾಣಗೋಚರನಲ್ಲ</h1>
		<p class="bhashya-verse">ರೂಪಾದ್ಯಭಾವಾದ್ಧಿ ನಾಯಮರ್ಥಃ ಪ್ರತ್ಯಕ್ಷಗೋಚರಃ, ಲಿಂಗಾದ್ಯ-ಭಾವಾಚ್ಚ ನಾನುಮಾನಾದೀನಾಮ್। ಆಗಮಮಾತ್ರಸಮಧಿಗಮ್ಯ ಏವ ಅಯಮರ್ಥಃ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೧-೩</p>
		<p class="bhashya-verse-meaning">ರೂಪಾದಿಗಳಿಲ್ಲದ್ದರಿಂದ ಈ ಪ್ರತ್ಯಗಾತ್ಮನು ಪ್ರತ್ಯಕ್ಷಪ್ರಮಾಣಗಳಿಗೆ ವಿಷಯನಲ್ಲ , ಲಿಂಗಾದಿಗಳಿಲ್ಲದ್ದರಿಂದ ಆತ್ಮನು ಅನುಮಾನಾದಿಪ್ರಮಾಣಗಳಿಗೂ ಗೋಚರನಲ್ಲ. ಆಗಮಗಳಿಂದ ಮಾತ್ರವೇ ಈ ಆತ್ಮನು ಸರಿಯಾಗಿ ತಿಳಿಯಲ್ಪಡತಕ್ಕವನಾಗಿದ್ದಾನೆ.</p>
		<p class="description">ಉಪನಿಷತ್ತುಗಳಲ್ಲಿ ತಿಳಿಸಿರುವ ಬ್ರಹ್ಮವನ್ನು ಯಾರಾದರೂ ಕಂಡಿದ್ದಾರಾ? ನೀವೇನಾದರೂ ನೋಡಿದ್ದೀರಾ? ಆ ಪರಮಾತ್ಮನು ಹೇಗಿದ್ದಾನೆ? ನಾವೂ ನೋಡಬಹುದಾ? ದಯವಿಟ್ಟು ತೋರಿಸುತ್ತೀರಾ? ಎಂದೆಲ್ಲ ಕೆಲವರು ಸಾಧಕರು ಕೇಳುತ್ತಲೇ ಇರುತ್ತಾರೆ. ಈ ಪ್ರಶ್ನೆಗಳಿಗೆಲ್ಲ ಒಂದೇ ಒಂದು ನೇರಾದ ಉತ್ತರವೆಂದರೆ: ಈ ಬ್ರಹ್ಮವನ್ನು ಕಣ್ಣುಗಳಿಂದ ಯಾರೂ ಕಾಣಲಾರರು! ಎಂಬುದು. ಏಕೆ? ಎಂದರೆ ರೂಪ, ಆಕಾರ, ಬಣ್ಣಗಳು ಇಲ್ಲದ್ದರಿಂದ.</p>
		<p class="description">ರೂಪವುಳ್ಳ ಪದಾರ್ಥಗಳನ್ನು ಮಾತ್ರ ಕಣ್ಣು ನೋಡಬಹುದೇ ಹೊರತು ರೂಪವಿಲ್ಲದ್ದನ್ನು ನೋಡಲಾರದು. ರೂಪರಹಿತನಾಗಿರುವ ಆತ್ಮನನ್ನು ನೋಡಲು ಆಗುವದಿಲ್ಲ. ಸರಿ, ತರ್ಕದಿಂದ ಆತ್ಮನನ್ನು ‘ಇಂಥವನು’ ಎಂದು ಊಹೆಮಾಡಬಹುದಲ್ಲವೆ? ಎಂದರೆ ಅದೂ ಸಾಧ್ಯವಿಲ್ಲ. ಏಕೆಂದರೆ ಆತ್ಮನಿಗೆ ಯಾವ ಗುರುತೂ ಇರುವುದಿಲ್ಲ. ಹಾಗಾದರೆ ಆತ್ಮನನ್ನು ಏತರಿಂದ ತಿಳಿಯಬೇಕು? ಎಂದರೆ ಆಗಮಗಳಿಂದ. ಆಗಮಗಳೆಂದರೆ ವೇದಾಂತಗಳು. ವೇದಾಂತಗಳ ಸಹಾಯದಿಂದಲೇ ಆತ್ಮನನ್ನು ತಿಳಿದುಕೊಂಡು ಆತ್ಮಜ್ಞಾನಿಗಳಾಗಿ ಆತ್ಮನಿಷ್ಠರಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.23">
		<p class="intro-shloka">॥ ಬ್ರಹ್ಮವಿದ್ಯಾರಹಸ್ಯಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಅಜಾಮರಾಮೃತಾಭಯಂ ಪ್ರಜ್ಞಾನೈಕರಸಂ ಸದಾ।<br/>ಆತ್ಮನಿಷ್ಠಂ ಬ್ರಹ್ಮನಿಷ್ಠಂ ವಂದೇ ಶ್ರೀ<strong>ಶಂಕರಂ</strong> ಮುದಾ ॥</p> 
		<h1 class="level1-title" epub:type="title"><span class="date">ಜುಲೈ ೨೩</span><br /><span class="num">೨೦೫.</span> ‘ಆತ್ಮನಿಷ್ಠೆ’ ಎಂದರೇನು?</h1>
		<p class="bhashya-verse">ಅಜರೇ ಅಮರೇ ಅಮೃತೇ ಅಭಯೇ ಸರ್ವಜ್ಞೇ ಅಪೂರ್ವೇ ಅನಪರೇ ಅನಂತರೇ ಅಬಾಹ್ಯೇ ಪ್ರಜ್ಞಾನಾಮೃತೈಕರಸೇ ಸ್ವೇ ಆತ್ಮನಿ ನಿಷ್ಠಾಂ ಪ್ರಾಪ್ನೋತಿ।</p>
		<p class="bhashya-verse-source">ಐತರೇಯಭಾಷ್ಯ ೨-೧-೬</p>
		<p class="bhashya-verse-meaning">ಬ್ರಹ್ಮಜ್ಞಾನಿಯು ಮುಪ್ಪಿಲ್ಲದ, ಅಮರವಾದ, ಅಮೃತವಾದ, ಭಯವಿಲ್ಲದ, ಸರ್ವಜ್ಞವಾದ, ಕಾರಣವಲ್ಲದ, ಕಾರ್ಯವೂ ಅಲ್ಲದ, ಒಳಗಿಲ್ಲದ, ಹೊರಗಿಲ್ಲದ, ಪ್ರಜ್ಞಾನಾಮೃತ ಏಕರಸವಾದ ತನ್ನ ನೈಜಸ್ವರೂಪದಲ್ಲಿ ಪ್ರತಿಷ್ಠೆಯನ್ನು ಹೊಂದುತ್ತಾನೆ.</p>
		<p class="description">ಈ ಮೇಲಿನ ವಾಕ್ಯದಲ್ಲಿ ಅತಿಸುಂದರವಾಗಿ ಆತ್ಮನ ಸ್ವರೂಪವನ್ನು ಶ್ರೀಶಂಕರರು ತಿಳಿಸಿರುತ್ತಾರೆ. ಬ್ರಹ್ಮಾತ್ಮಜ್ಞಾನದಿಂದುಂಟಾಗುವ ಫಲವೆಂದರೆ ಬ್ರಹ್ಮಪ್ರಾಪ್ತಿ. ಬ್ರಹ್ಮವೆಂದರೆ ಮುಕ್ತಿಯೇ. ಮುಕ್ತಿ, ಅಮೃತತ್ವ, ಕೈವಲ್ಯ, ಬ್ರಹ್ಮ, ಮೋಕ್ಷ, ಸ್ವರೂಪಾವಸ್ಥಾನಂ—ಇವು ಪರ್ಯಾಯಪದಗಳು.</p>
		<p class="description">ವೇದಾಂತದಿಂದ ಏನು ಫಲವಾಗುತ್ತದೆ? ಎಂದರೆ, ಬ್ರಹ್ಮಾತ್ಮಜ್ಞಾನವು ಉಂಟಾಗುತ್ತದೆ. ಆಗಲಿ, ಈ ಬ್ರಹ್ಮಜ್ಞಾನದಿಂದ ಫಲವೇನು? ಎಂದು ಕೆಲವರು ಕೇಳುತ್ತಾರೆ. ಜ್ಞಾನದಿಂದ ಬ್ರಹ್ಮಪ್ರಾಪ್ತಿಯೇ ಉಂಟಾಗುತ್ತದೆ. ಈ ಬ್ರಹ್ಮಪ್ರಾಪ್ತಿಯೆಂಬುದು ಸ್ವರ್ಗಪ್ರಾಪ್ತಿಯಂತೆ ಮರಣಾನಂತರ ದೊರೆಯುವ ಫಲವಲ್ಲ. ಲೋಕಾಂತರದಲ್ಲಿ ಜನ್ಮಾಂತರದಲ್ಲಿ ದೊರಕುವ ಫಲಗಳನ್ನು ಕೇವಲ ಶ್ರದ್ಧೆಯಿಂದ ನಂಬಬೇಕು. ಆದರೆ ಬ್ರಹ್ಮಪ್ರಾಪ್ತಿಯೆಂಬ ಫಲವು ಈ ಜನ್ಮದಲ್ಲಿಯೇ ಅನುಭವದಲ್ಲಿ ಕಾಣಿಸುತ್ತದೆ.</p>
		<p class="description">ದೇಹ, ಇಂದ್ರಿಯ, ಮನಸ್ಸು, ಬುದ್ಧಿಗಳೆಂಬ ಉಪಾಧಿಗಳ ಹಂಗಿಲ್ಲದ ಆತ್ಮನೇ ಬ್ರಹ್ಮವು, ಉಪಾಧಿಗಳ ಗುಣದೋಷಗಳಿಂದ ದೂರವಾಗಿರುವ ಪರಿಪೂರ್ಣಸ್ವರೂಪವೇ ಬ್ರಹ್ಮದ ತತ್ತ್ವ. ಇದೇ ನಮ್ಮೆಲ್ಲರ ನಿಜವಾದ ಸ್ವರೂಪ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.24">
		<p class="intro-shloka">॥ ಪರಬ್ರಹ್ಮಸ್ವರೂಪಿಣೇ ಶಂಕರಾಯ ನಮಃ ॥</p> 
		<p class="shloka">ಸಜ್ಜನಂ <strong>ಶಂಕರಂ</strong> ವಂದೇ ಮಾಯಾದೋಷಾದಿವರ್ಜಿತಮ್।<br/>ನಿರ್ಮಮಂ ನಿರಹಂಕಾರಂ ಗುರೂಣಾಂ ಪರಮಂ ಯತಿಮ್ ॥</p> 
		<h1 class="level1-title" epub:type="title"><span class="date">ಜುಲೈ ೨೪</span><br /><span class="num">೨೦೬.</span> ‘ಸಾಧುಸ್ವಭಾವ’ದವರಿಗೇ ಜ್ಞಾನೋತ್ಪತ್ತಿ</h1>
		<p class="bhashya-verse">ತೇಷು ಹಿ ಆಶ್ರಯತಿ ವಿದ್ಯಾ ಯೇಽಮಾಯಾವಿನಃ ಸಾಧವಃ, ನಾಸುರಪ್ರಕೃತಿಷು ಮಾಯಾವಿಷು।</p>
		<p class="bhashya-verse-source">ಕೇನಭಾಷ್ಯ ೪-೮</p>
		<p class="bhashya-verse-meaning">ಯಾರು ವಂಚನೆ, ಮೋಸ, ಸುಳ್ಳು—ಮುಂತಾದ ದೋಷಗಳಿಂದ ದೂರವಾಗಿರುತ್ತಾರೋ, ಯಾರು ಸದಾಚಾರ ಸಂಪನ್ನರಾದ ಸಜ್ಜನರೋ ಅಂಥವರಲ್ಲಿಯೇ ಅಲ್ಲವೆ, ಬ್ರಹ್ಮವಿದ್ಯೆಯು ವಾಸಮಾಡುವದು? ಯಾರು ಅಸುರರಂತೆ ವರ್ತಿಸುತ್ತಾ ಮಾಯಾದಿದೋಷಗಳಿಂದ ತುಂಬಿರುತ್ತಾರೋ ಅಂಥವರಿಂದ ಬ್ರಹ್ಮವಿದ್ಯೆಯು ತುಂಬಾ ತುಂಬಾ ದೂರವಿರುತ್ತದೆ.</p>
		<p class="description">ಮಾನವರಲ್ಲಿ ಕೆಲವರು ದೇವತೆಗಳಂತೆ ಇರುತ್ತಾರೆ, ಮತ್ತೆ ಕೆಲವರು ಅಸುರರಂತೆ ವರ್ತಿಸುತ್ತಾರೆ. ಮಾಯಾ, ಅನೃತ, ವಂಚನೆ, ಅನಾರ್ಜವ, ಕುಹಕಸ್ವಭಾವ, ಅಹಂಕಾರ, ಕಾಮಾದಿಗಳು ಅಸುರರ ಸಂಪತ್ತು. ಮನಸ್ಸಿನ ಭರ್ತಿ ಈ ದೋಷಗಳನ್ನು ತುಂಬಿಕೊಂಡಿರುವವರಿಗೆ ಲೌಕಿಕಜ್ಞಾನವಾದರೂ ಉಂಟಾದೀತೆ! ಖಂಡಿತವಾಗಿಯೂ ಉಂಟಾಗದು. ಇನ್ನು, ಬ್ರಹ್ಮವಿದ್ಯೆಯ ಮಾತಂತೂ ಇಂಥವರಿಗೆ ತುಂಬಾ ದೂರ!</p>
		<p class="description">ಯಾರು ಸದಾಚಾರಸಂಪನ್ನರಾಗಿ ಸಾಧುವೃತ್ತರಾಗಿ ಸಾತ್ತಿ್ವಕಸ್ವಭಾವದವರಾಗಿರುತ್ತಾರೋ ಅಂಥವರಿಗೆ ಬೇಗನೆ ಆತ್ಮವಿದ್ಯೆಯು ಅರ್ಥವಾಗಿಬಿಡುತ್ತದೆ. ಭಾವಸಂಶುದ್ಧಿಯಿದ್ದರೆ ಬೇಗನೆ ಆತ್ಮವಿದ್ಯೆಯು ದಕ್ಕಿಬಿಡುತ್ತದೆ. ಇಲ್ಲಿ ಬೇಕಾದದ್ದು ಭಾವಸಂಶುದ್ಧಿಯೇ ಹೊರತು ಚುರುಕುಬುದ್ಧಿಯಲ್ಲ.</p>
		<p class="description">ಬ್ರಹ್ಮಜ್ಞಾನವನ್ನು ಬಯಸುವ ಮುಮುಕ್ಷುಗಳೆಲ್ಲರೂ ಭಗವಂತನ ಭಕ್ತರಾಗಿ, ಯುಕ್ತರಾಗಿ, ವೇದಾಂತಾನುರಕ್ತರಾಗಿ, ಸತ್ಸಂಗಾಸಕ್ತರಾಗಿ, ಸದ್ಗುರುಸೇವಾಪರಾಯಣರಾಗಿ, ಶಾಂತರಾಗಿದ್ದು ವೇದಾಂತಾರ್ಥಗಳನ್ನು ವಿಚಾರಮಾಡುತ್ತಿದ್ದರೆ ಅಂಥವರಿಗೆ ಖಂಡಿತಾ ಆತ್ಮಜ್ಞಾನವು ಲಭಿಸುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.25">
		<p class="intro-shloka">॥ ವಿವೇಕಮಾರ್ಗದರ್ಶಕಾಯ ಶಂಕರಾಯ ನಮಃ ॥</p> 
		<p class="shloka">ವಿವೇಕಿನಂ ಮಹಾಪ್ರಾಜ್ಞಂ ವಿಷಯಾದಿಪರಾಙ್ಮುಖಮ್।<br/><strong>ಶಂಕರಂ</strong> ಬ್ರಹ್ಮನಿಷ್ಠಂ ತಂ ವಂದೇ ಸದ್ಗುರುಪುಂಗವಮ್ ॥</p> 
		<h1 class="level1-title" epub:type="title"><span class="date">ಜುಲೈ ೨೫</span><br /><span class="num">೨೦೭.</span> ಇಂಥವರು ಪಶುಸಮಾನರೇ</h1>
		<p class="bhashya-verse">ಅತ್ಯಂತಮೂಢಾನಾಮೇವ ಹಿ ವಿಷಯೇಷು ರತಿಃ ದೃಶ್ಯತೇ ಯಥಾ ಪಶುಪ್ರಭೃತೀನಾಮ್।</p>
		<p class="bhashya-verse-source">ಗೀತಾಭಾಷ್ಯ ೫-೨೨</p>
		<p class="bhashya-verse-meaning">ಪಶುಪಕ್ಷಿಗಳಿಗೆ ಇರುವಂತೆಯೇ ಅತ್ಯಂತ ಮೂಢರಾದವರಿಗೇ ಅಲ್ಲವೆ, ವಿಷಯಗಳಲ್ಲಿ ಅತಿ ಹೆಚ್ಚಿನ ರತಿಯು ಕಾಣಿಸುತ್ತದೆ?</p>
		<p class="description">ಈಗಿನ ನವನಾಗರಿಕತೆಯೆಂಬ ಕುಂಟುನೆಪದಿಂದ ಪ್ರತಿಯೊಬ್ಬರೂ ಭೋಗನಿರತರಾಗಿರುತ್ತಾರೆ. ಪ್ರತಿಯೊಬ್ಬರಿಗೂ ಬಣ್ಣದ ದೂರದರ್ಶನವೇ ಬೇಕು, ಪ್ರತಿಯೊಬ್ಬರಿಗೂ ಬೆಲೆಬಾಳುವ ವಸ್ತ್ರಗಳೇ ಬೇಕು, ಪ್ರತಿಯೊಬ್ಬರಿಗೂ ಸಕಲಭೋಗರಾಶಿಗಳೇ ಬೇಕು. ಈಗ ಪ್ರತಿಯೊಬ್ಬರ ಮನೆಗಳಲ್ಲೂ ರೇಡಿಯೋ, ಟಿ.ವಿ., ದ್ವಿಚಕ್ರ, ಚತುಶ್ಚಕ್ರವಾಹನಗಳು, ಟೇಪ್ ರೆಕಾರ್ಡರ್ ಗಳು ಇದ್ದೇ ಇರಬೇಕು. ಈ ಸೌಭಾಗ್ಯಗಳಿದ್ದರೇ ತಮ್ಮನ್ನು ವಿವೇಕಿಗಳೆಂದು ಪ್ರತಿಯೊಬ್ಬರೂ ಭಾವಿಸಿರುತ್ತಾರೆ. ಆದರೆ ಇವರಿಗೆ ವೇದಾಂತ, ಶಮದಮಾದಿಗಳು, ಮುಮುಕ್ಷುತ್ವ, ಅಂತರ್ಮುಖಿತ್ವ, ಸದ್ಗುರುಭಕ್ತಿ ಇದಾವುದೂ ಇರದಿರಬಹುದು. ಆದರೂ ತಮ್ಮನ್ನು ಪ್ರತಿಷ್ಠಿತವ್ಯಕ್ತಿಗಳೆಂದೇ ತಿಳಿದಿರುತ್ತಾರೆ.</p>
		<p class="description">ಇಂಥವರನ್ನು ಶ್ರೀಶಂಕರರು ಅತ್ಯಂತಮೂಢರೆಂದು ಕರೆದಿರುತ್ತಾರೆ. ವೇದಾಂತಗಳನ್ನು ಓದದೆ ಆತ್ಮಜ್ಞಾನಾಭಿಮುಖರಾಗದೆ, ಶಮದಮಾದಿಸಂಪನ್ನರಾಗದೆ, ಹಗಲೂ ಇರುಳೂ ವಿಷಯಭೋಗದಲ್ಲಿಯೇ ಮಗ್ನರಾದ ಇವರು ಪಶುಸಮಾನರೇ ಅಲ್ಲವೆ? ಪಶುಗಳಿಗೆ ನಾಲ್ಕು ಕಾಲುಗಳು, ಇವರಿಗೆ ಎರಡು ಕಾಲು ಎರಡು ಕೈಗಳು; ಪಶುಗಳಿಗೆ ಬಾಲವೊಂದಿದೆ, ಇವರಿಗೆ ಬಾಲವಿಲ್ಲ. ಇಷ್ಟೇ ವ್ಯತ್ಯಾಸ. ಆತ್ಮಜ್ಞಾನವೇ ಮಾನವರಿಗೆ ಅಸಾಧಾರಣ ಸಂಪತ್ತು. ಆದ್ದರಿಂದ ಮಾನವರು ಜ್ಞಾನವನ್ನು ಪಡೆದು ಧನ್ಯರಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.26">
		<p class="intro-shloka">॥ ನಿರ್ಭಯಸ್ವರೂಪಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಾಹ್ಮಣಂ ಭಯಹರ್ತಾರಂ ನಿರ್ಭಯಂ ಸದ್ಗುರುಂ ಪರಮ್।<br/>ಬ್ರಹ್ಮವಿದ್ಯಾರತಂ ಶಾಂತಂ <strong>ಶಂಕರಂ</strong> ಪ್ರಣತೋಽಸ್ಮ್ಯಹಮ್ ॥</p> 
		<h1 class="level1-title" epub:type="title"><span class="date">ಜುಲೈ ೨೬</span><br /><span class="num">೨೦೮.</span> ಭಯಹೇತುವಿದ್ದರೂ ನಿರ್ಭಯರೇ</h1>
		<p class="bhashya-verse">ಸರ್ವತೋ ಹಿ ನಿರ್ಭಯಾಃ ಬ್ರಾಹ್ಮಣಾಃ ದೃಶ್ಯಂತೇ, ಸತ್ಸು ಭಯಹೇತುಷು।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೭</p>
		<p class="bhashya-verse-meaning">ಹೊರಗಡೆಯಲ್ಲಿ ಭಯಕ್ಕೆ ಹೇತುಗಳು ಇದ್ದರೂ ಬ್ರಹ್ಮಜ್ಞಾನಿಗಳು ಮಾತ್ರ ಸದಾ ನಿರ್ಭಯರಾಗಿಯೇ ಇರುವುದನ್ನು ನಾವುಗಳು ಕಾಣುತ್ತೇವಲ್ಲವೆ?</p>
		<p class="description">ಅಜ್ಞಾನಿಗಳಿಗೆ ಯಾವಾಗಲೂ ಭಯವು ಇದ್ದದ್ದೇ. ಅದರಂತೆ ಆತ್ಮಜ್ಞಾನಿಗಳಿಗೆ ಸದಾ ನಿರ್ಭಯಸ್ವರೂಪವು ಇದ್ದದ್ದೇ! ಇದಕ್ಕೇನು ಕಾರಣವಿರಬಹುದು? ಎಂದರೆ, ಅಜ್ಞಾನವಿದ್ದಲ್ಲಿ ಭಯವೂ ಬ್ರಹ್ಮಜ್ಞಾನವಿದ್ದಲ್ಲಿ ಅಭಯವೂ ಇರುತ್ತವೆ.</p>
		<p class="description">ಹೊರಗಿನ ವಸ್ತುಗಳಲ್ಲಿ ಸತ್ಯತ್ವ ಬುದ್ಧಿಯು ಇರುವ ವರೆಗೂ, ನಾನು ದೇಹಾದ್ಯುಪಾಧಿಯುಳ್ಳವನು ಎಂಬ ಭ್ರಾಂತಿಜ್ಞಾನವು ಭದ್ರವಾಗಿ ಕೂತಿರುವವರೆಗೂ ಅಜ್ಞಾನಿಗಳಿಗೆ ಭಯವು ಕಟ್ಟಿಟ್ಟ ಬುತ್ತಿಯು. ಆದರೆ ಬ್ರಹ್ಮಜ್ಞಾನಿಗಳಿಗೆ ಈ ಭ್ರಾಂತಿಜ್ಞಾನವು ಸಂಪೂರ್ಣವಾಗಿ ತೊಲಗಿರುವದರಿಂದ ಯಾತರಿಂದಲೂ ಎಲ್ಲಿಯೂ ಭಯವು ಇರುವದಿಲ್ಲ.</p>
		<p class="description">ಜ್ಞಾನಿಗಳಿಗೂ ಅಜ್ಞಾನಿಗಳಿಗಿರುವಂತೆಯೇ ಹೊರಗಡೆಯಲ್ಲಿ ದ್ವೈತ ವಸ್ತುಗಳು ಪ್ರಮಾಣಗಳಿಗೆ ತೋರುತ್ತಿರಬಹದು. ಆದರೆ ಇದೆಲ್ಲವೂ ‘ಆಭಾಸಮಾತ್ರ’—ಎಂಬ ತಿಳಿವಳಿಕೆಯು ಇರುವದರಿಂದ ಈ ಆಭಾಸಮಾತ್ರದಿಂದ ಬ್ರಹ್ಮಜ್ಞಾನಿಗಳಿಗೆ ಭಯವು ಉಂಟಾಗುವದಿಲ್ಲ. ಅವರು ಸದಾ ನಿರ್ಭಯಸ್ವರೂಪವಾದ ಬ್ರಹ್ಮವೇ ಆಗಿರುತ್ತಾರೆ. ಸರ್ವಾತ್ಮಕ ಬ್ರಹ್ಮಕ್ಕೆ ಎಲ್ಲಿಯೂ ಭಯವಿರುವದಿಲ್ಲ. ಅದರಂತೆ ಬ್ರಹ್ಮವನ್ನು ತಮ್ಮ ಪರಮಾರ್ಥ ಸ್ವರೂಪವೆಂದು ತಿಳಿದ ಬ್ರಹ್ಮಜ್ಞಾನಿಗಳಿಗೆ ಯಾವಾಗಲೂ ಅಭಯವೇ ಇರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.27">
		<p class="intro-shloka">॥ ಅವಿದ್ಯಾರಹಿತಾಯ ಶಂಕರಾಯ ನಮಃ ॥</p> 
		<p class="shloka">ಅಶರೀರಂ ಶರೀರೇಷು ನಷ್ಟಾವಿದ್ಯಂ ವಿವೇಕಿನಮ್।<br/><strong>ಶಂಕರಂ</strong> ಜ್ಞಾನಿನಂ ವಂದೇ ಸರ್ವಾವಿದ್ಯಾನಿವೃತ್ತಯೇ ॥</p> 
		<h1 class="level1-title" epub:type="title"><span class="date">ಜುಲೈ ೨೭</span><br /><span class="num">೨೦೯.</span> ಅವಿವೇಕದಿಂದಲೇ ಸಶರೀರತ್ವ</h1>
		<p class="bhashya-verse">ವಿವೇಕಾವಿವೇಕಮಾತ್ರೇಣೈವ ಆತ್ಮನಃ ಅಶರೀರತ್ವಂ ಸಶರೀರತ್ವಂ ಚ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೩-೧೯</p>
		<p class="bhashya-verse-meaning">ಆತ್ಮನಿಗೆ ವಿವೇಕದಿಂದ ಅಶರೀರತ್ವವೂ ಅವಿವೇಕದಿಂದ ಸಶರೀರತ್ವವೂ ತೋರುತ್ತಿದೆ.</p>
		<p class="description">‘ಅಶರೀರತ್ವ’ವೆಂದರೆ ಶರೀರಾಭಿಮಾನವಿಲ್ಲದಿರುವುದು, ‘ಸಶರೀರತ್ವ’ ವೆಂದರೆ ಶರೀರಾಭಿಮಾನವುಳ್ಳವನಾಗಿರುವುದು. ಎಲ್ಲ ಜೀವರುಗಳೂ ತಮ್ಮನ್ನು ‘ಸಶರೀರ’ರೆಂದೇ ತಿಳಿದಿರುತ್ತಾರೆ. ಯಾರೊಬ್ಬರೂ ತಮ್ಮನ್ನು ‘ಅಶರೀರ’ರೆಂದು ತಿಳಿದಿರುವದಿಲ್ಲ. ಆದರೆ ವೇದಾಂತಗಳೆಲ್ಲವೂ ಆತ್ಮನನ್ನು ‘ಅಶರೀರ’ನೆಂದೂ ‘ಅಸಂಸಾರಿ’ಯೆಂದೂ ಮತ್ತೆ ಮತ್ತೆ ಸಾರುತ್ತಿವೆ.</p>
		<p class="description">ಈ ಪರಸ್ಪರವಿರುದ್ಧವಾದ ಎರಡು ತಿಳಿವಳಿಕೆಗಳಿಗೂ ಸಮನ್ವಯ ಹೇಗೆ? ಯಾವದು ಸರಿ? ಯಾವದು ತಪ್ಪು? ಎಂದರೆ, ಇಲ್ಲಿ ಇದಕ್ಕೆ ಉತ್ತರವಿದೆ. ಅಜ್ಞಾನದಿಂದ ಆತ್ಮನಲ್ಲಿ ಸಶರೀರತ್ವವೂ, ವಿಜ್ಞಾನದಿಂದ ಆತ್ಮನಲ್ಲಿ ಅಶರೀರತ್ವವೂ ತೋರುತ್ತಿದೆ. ವಿಚಾರಮಾಡಿ ನೋಡಿದರೆ ಆತ್ಮನು ನಿತ್ಯ ಅಶರೀರಸ್ವರೂಪನೇ ಆಗಿರುತ್ತಾನೆ. ಆತ್ಮನಿಗೆ ಶರೀರದ ಸಂಬಂಧವು ಸ್ವಲ್ಪವೂ ಇಲ್ಲವೇ ಇಲ್ಲ. ಆದರೆ ವಿಚಾರಮಾಡದಿರುವಾಗ ಅಂದರೆ ಅವಿಚಾರದ ಹಂತದಲ್ಲಿ ಆತ್ಮನಿಗೆ ಶರೀರವು ನಿಜವಾಗಿ ಇರುವಂತೆ ತೋರುತ್ತದೆ.</p>
		<p class="description">ಇದಕ್ಕೊಂದು ಪುಟ್ಟ ದೃಷ್ಟಾಂತ: ವಿಚಾರಮಾಡದಿರುವಾಗ ಸೂರ್ಯನಿಗೆ ಉದಯ ಅಸ್ತಮಾನಗಳು ಇರುತ್ತವೆ, ವಿಚಾರಮಾಡಿ ನೋಡಿದಾಗ ಸೂರ್ಯನಿಗೆ ಉದಯವೂ ಇಲ್ಲ , ಅಸ್ತಮಾನವೂ ಇಲ್ಲ ; ಅಲ್ಲವೇ? ಹೀಗೆಯೇ ವಿಚಾರಮಾಡದಿರುವಾಗ ಆತ್ಮನು ‘ಶರೀರಿ’ಯೆಂದು ತೋರುತ್ತದೆ. ಸರಿಯಾಗಿ ವಿಚಾರಮಾಡಿದರೆ ಆತ್ಮನು ಯಾವಾಗಲೂ ‘ಅಶರೀರ’ನೇ ಆಗಿರುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.28">
		<p class="intro-shloka">॥ ವೇದವಿದೇ ಶಂಕರಾಯ ನಮಃ ॥</p> 
		<p class="shloka">ನಿರ್ಭಯಂ ಭಯಹನ್ತಾರಂ ಮುಕ್ತಿಮಾರ್ಗಪ್ರದರ್ಶಕಮ್।<br/>ಪರಂ ಪಿತೃಭ್ಯಾಂ ಭಕ್ತಾನಾಂ ಮುಕ್ತಂ <strong>ಶಂಕರ</strong>ಮಾಶ್ರಯೇ ॥</p> 
		<h1 class="level1-title" epub:type="title"><span class="date">ಜುಲೈ ೨೮</span><br /><span class="num">೨೧೦.</span> ತಂದೆಗಿಂತಲೂ ‘ಸದ್ಗುರು’ ಪೂಜ್ಯನು</h1>
		<p class="bhashya-verse">ಶರೀರಮಾತ್ರಜನಯಿತಾ ಪಿತಾ ಪೂಜ್ಯತಮೋ ಲೋಕೇ। ಕಿಮು ವಕ್ತವ್ಯಮ್ ಆತ್ಯಂತಿಕಾಭಯದಾತಾ ಸದ್ಗುರುಃ?</p>
		<p class="bhashya-verse-source">ಪ್ರಶ್ನಭಾಷ್ಯ ೬-೮</p>
		<p class="bhashya-verse-meaning">ಮಾಂಸಪಿಂಡಾತ್ಮಕವಾದ ಈ ಶರೀರವನ್ನು ನಮಗೆ ಕೊಟ್ಟಿರುವ ತಂದೆಯೇ ಲೋಕದಲ್ಲಿ ತುಂಬಾ ಪೂಜ್ಯನಾಗಿರುತ್ತಾನೆ. ಇನ್ನು ಶಾಶ್ವತವಾದ ಅಭಯವನ್ನೂ ಮೋಕ್ಷಾನಂದವನ್ನೂ ನಮಗೆ ಕೊಡುವಂಥ ಸದ್ಗುರುಗಳು ಇನ್ನೂ ಹೆಚ್ಚು ಪೂಜ್ಯರು—ಎಂದು ಬೇರೆಯಾಗಿ ಹೇಳಬೇಕೆ?</p>
		<p class="description">ಈ ಪವಿತ್ರವಾದ ಮಾನವಶರೀರವನ್ನು ನಮಗೆ ಕೊಟ್ಟಿರುವ ಮಾತಾಪಿತೃಗಳು ನಮಗೆ ಅತ್ಯಂತ ಪೂಜ್ಯರು. ಮಾತೃದೇವೋ ಭವ, ಪಿತೃದೇವೋ ಭವ—ಎಂದು ವೇದವೇ ಸಾರುತ್ತಿದೆ. <strong>ಶರೀರಮಾದ್ಯಂ ಖಲು ಧರ್ಮಸಾಧನಮ್</strong> (ಪ್ರವೃತ್ತಿಧರ್ಮಾನುಷ್ಠಾನಕ್ಕೂ ನಿವೃತ್ತಿಧರ್ಮಾನುಷ್ಠಾನಕ್ಕೂ ಶರೀರವೇ ಮೊಟ್ಟ ಮೊದಲನೇ ಸಾಧನ) ಎಂದು ರಾಷ್ಟ್ರಕವಿ ಕಾಳಿದಾಸನೂ ಹೇಳಿದ್ದಾನಲ್ಲವೆ?</p>
		<p class="description">ದಿಟ, ಆದರೆ ಆತ್ಮಜ್ಞಾನವನ್ನು ಉಪದೇಶಮಾಡಿ ನಮ್ಮನ್ನು ಸಂಸಾರಬಂಧನದಿಂದ ಬಿಡಿಸಿ ನಿರ್ಭಯರನ್ನಾಗಿ ಜೀವನ್ಮು ಕ್ತರನ್ನಾಗಿ ಮಾಡುವ ಸದ್ಗುರುವು ಅತ್ಯಂತ ಪೂಜ್ಯನಲ್ಲವೆ? ನಮ್ಮ ಭಾರತೀಯ ಸಂಸ್ಕೃತಿಯಲ್ಲಿ ಗುರುವನ್ನು ಹೆಚ್ಚಿನ ಗೌರವದಿಂದ ಸ್ತುತಿಸುತ್ತಾರಲ್ಲವೇ?</p>
		<p class="shloka">ಗುರುರ್ಬ್ರಹ್ಮಾ ಗುರುರ್ವಿಷ್ಣುಃ ಗುರುರ್ದೇವೋ ಮಹೇಶ್ವರಃ।<br/> ಗುರುಃ ಸಾಕ್ಷಾತ್ ಪರಂ ಬ್ರಹ್ಮ ತಸ್ಮೈ ಶ್ರೀಗುರವೇ ನಮಃ ॥</p>
		<p class="description">ಖ್ಹರಿಹರಬ್ರಹ್ಮ ಸ್ವರೂಪನಾಗಿಯೂ ಪರಬ್ರಹ್ಮ ಸ್ವರೂಪನಾಗಿಯೂ ಇದ್ದು ಸದಾ ನಮ್ಮನ್ನು ಆತ್ಮಜ್ಞಾನಮಾರ್ಗದಲ್ಲಿ ನಡೆಸುತ್ತಿರುವಂಥ ಸದ್ಗುರುವಿಗೆ ನಮ್ಮಗಳ ಅನಂತಾನಂತ ಕೋಟಿ ಪ್ರಣಾಮಗಳು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.29">
		<p class="intro-shloka">॥ ನಿತ್ಯಾಶರೀರಸ್ವರೂಪಸ್ಥಾಯ ಶಂಕರಾಯ ನಮಃ ॥</p> 
		<p class="shloka">ಅಶರೀರಂ ಶರೀರೇಷು ವಿವೇಕಜ್ಞಾನತೇಜಸಾ।<br/>ತಿಷ್ಠಂತಂ ನಿರ್ವಿಕಾರಂ ಶ್ರೀಸದ್ಗುರುಂ <strong>ಶಂಕರಂ</strong> ಭಜೇ ॥</p> 
		<h1 class="level1-title" epub:type="title"><span class="date">ಜುಲೈ ೨೯</span><br /><span class="num">೨೧೧.</span> ಅಶರೀರತ್ವವೇ ಸ್ವಾಭಾವಿಕ</h1>
		<p class="bhashya-verse">ಅಶರೀರಸ್ವಭಾವಸ್ಯ ಆತ್ಮನಃ ‘ತದೇವಾಹಂ ಶರೀರಂ, ಶರೀರಮೇವ ಚ ಅಹಮ್’ ಇತಿ ಅವಿವೇಕಾತ್ಮಭಾವಃ ಸಶರೀರತ್ವಮ್।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೧೨-೧</p>
		<p class="bhashya-verse-meaning">ಅಶರೀರಸ್ವಭಾವನೇ ಆಗಿರುವ ಆತ್ಮನಿಗೆ ‘ನಾನು ಶರೀರ, ಶರೀರವೇ ನಾನು’—ಎಂದು ಅವಿವೇಕದಿಂದ ಸಶರೀರತ್ವವು ತೋರುತ್ತಿದೆ.</p>
		<p class="description">ವೇದಾಂತದಲ್ಲಿ ಸಶರೀರತ್ವ ಅಶರೀರತ್ವಗಳೆಂಬ ಎರಡು ಶಬ್ದಗಳನ್ನು ಬಳಸುತ್ತಾರೆ. ಅವಿದ್ಯೆಯಿಂದ ಸಶರೀರತ್ವವೂ ವಿದ್ಯೆಯಿಂದ ಅಶರೀರತ್ವವೂ ಉಂಟಾಗುತ್ತದೆ. ಸಶರೀರತ್ವವೆಂದರೆ ಸಂಸಾರಬಂಧನವೆಂದೂ ಅಶರೀರತ್ವವೆಂದರೆ ಮೋಕ್ಷವೆಂದೂ ಅರ್ಥ. ಹಾಗಾದರೆ ಒಬ್ಬನೇ ಆತ್ಮನಿಗೆ ಸಶರೀರತ್ವ ಹಾಗೂ ಅಶರೀರತ್ವವೆಂದು ಎರಡೂ ಧರ್ಮಗಳು ಉಂಟೆ? ಎಂದರೆ ಹಾಗಲ್ಲ.</p>
		<p class="description">ಆತ್ಮನಿಗೆ ಅಶರೀರತ್ವವೇ ಸ್ವಭಾವವು; ಶರೀರ, ಇಂದ್ರಿಯ, ಮನಸ್ಸು ಪ್ರಾಣಗಳ ಸಂಬಂಧವು ಆತ್ಮನಿಗೆ ಯಾವಾಗಲೂ ಎಲ್ಲಿಯೂ ಸ್ವಲ್ಪವೂ ಇಲ್ಲ. ಆತ್ಮನು ಸದಾ ನಿರುಪಾಧಿಕಸ್ವರೂಪನಾಗಿಯೇ ಇದ್ದಾನೆ. ಆದರೆ ಇದನ್ನು ಅರಿಯದೆ ಅಜ್ಞರು ಆತ್ಮನಿಗೆ ದೇಹಾದಿಗಳು ಉಂಟೆಂದು ತಪ್ಪಾಗಿ ತಿಳಿದಿರುವದರಿಂದ ಆತ್ಮನಲ್ಲಿ ಸಶರೀರತ್ವವು ಅವಿದ್ಯೆಯಿಂದ ತೋರುತ್ತಿದೆ. ಅವಿದ್ಯೆಯಿಂದ ಆಕಾಶಕ್ಕೆ ತಳವೂ, ಮಾಲಿನ್ಯವೂ ತೋರಿದ ಮಾತ್ರಕ್ಕೆ ಅವು ನಿಜವಾಗಿಯೂ ಇವೆ ಎಂದರ್ಥವೆ? ಅಲ್ಲ ; ಹಾಗೆಯೇ ಆತ್ಮನಲ್ಲಿ ಅವಿದ್ಯೆಯಿಂದ ಏನೇ ಧರ್ಮಗಳು ತೋರಿದರೂ ಅವುಗಳು ಪರಮಾರ್ಥವಲ್ಲ. ಶರೀರವುಳ್ಳವನಂತೆ ತೋರುವಾಗಲೂ ಆತ್ಮನು ಅಶರೀರಸ್ವರೂಪನೇ. ಸದ್ಗುರುಗಳನ್ನು ಆಶ್ರಯಿಸಿ ಅವರಿಂದ ವೇದಾಂತಗಳ ಉಪದೇಶವನ್ನು ಸರಿಯಾಗಿ ಶ್ರವಣಮಾಡಿದಾಗ ಈ ರಹಸ್ಯವು ಅರ್ಥವಾಗುತ್ತದೆ. ಶ್ರವಣ ಮನನ ನಿದಿಧ್ಯಾಸನಗಳಿಂದ ಇದು ಅನುಭವಕ್ಕೆ ಬರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-07.30">
		<p class="intro-shloka">॥ ತುರೀಯಸ್ವರೂಪನಿಷ್ಠಾಯ ಶಂಕರಾಯ ನಮಃ ॥</p> 
		<p class="shloka">ಅವಸ್ಥಾರಹಿತಂ ಶಾಂತಂ ತುರೀಯಾತ್ಮತ್ವದರ್ಶಿನಮ್।<br/>ನಿರುಪಾಧಿಕನಿಷ್ಠಂ ಶ್ರೀ<strong>ಶಂಕರಂ</strong> ಸದ್ಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಜುಲೈ ೩೦</span><br /><span class="num">೨೧೨.</span> ‘ತುರೀಯ’ಜ್ಞಾನವು ಸರ್ಕಸ್ಸಲ್ಲ</h1>
		<p class="bhashya-verse">ನ ಚ ತುರೀಯಸ್ಯ ಆತ್ಮತ್ವಾನವಗಮೇ ಕಾರಣಮ್ ಅಸ್ತಿ।</p>
		<p class="bhashya-verse-source">ಮಾಂಡೂಕ್ಯಭಾಷ್ಯ ೭</p>
		<p class="bhashya-verse-meaning">ತುರೀಯನೇ ತಾನೆಂದು ತಿಳಿಯದಿರುವದಕ್ಕೆ ಕಾರಣವಿಲ್ಲ.</p>
		<p class="description">ಅವಸ್ಥಾತ್ರಯವಿವೇಕ ಪ್ರಕ್ರಿಯೆಯ ಮೂಲಕ ಆತ್ಮ ಸ್ವರೂಪವನ್ನು ಮಾಂಡೂಕ್ಯೋಪನಿಷತ್ತಿನಲ್ಲಿ ತಿಳಿಸಿದೆ. ಎಚ್ಚರದ ಉಪಾಧಿಸಂಬಂಧದಿಂದ ‘ವೈಶ್ವಾನರ’ನೆಂದೂ, ಕನಸಿನ ಉಪಾಧಿಸಂಬಂಧದಿಂದ ‘ತೈಜಸ’ನೆಂದೂ, ನಿದ್ರೆಯ ಉಪಾಧಿ ಸಂಬಂಧದಿಂದ ‘ಪ್ರಾಜ್ಞ’ನೆಂದೂ ಒಬ್ಬನೇ ಆತ್ಮನನ್ನು ಕರೆದಿರುತ್ತದೆ. ಜಾಗ್ರತ್, ಸ್ವಪ್ನ, ಸುಷುಪ್ತಿಗಳೆಂಬ ಮೂರೂ ಉಪಾಧಿಗಳ ಸಂಬಂಧವಿಲ್ಲದ ಶುದ್ಧ ಆತ್ಮನನ್ನು ‘ತುರೀಯ’—ಎಂದು ಕರೆದಿರುತ್ತದೆ. ಈ ತುರೀಯ ಆತ್ಮನೇ ಪರಮಾರ್ಥಾತ್ಮನು. ಇವನೇ ನಮ್ಮೆಲ್ಲರ ಪ್ರತ್ಯಗಾತ್ಮ ನಾದ ನೈಜ ಆತ್ಮನು. ಈ ತುರೀಯ ಆತ್ಮನನ್ನು ತಾನೆಂದು ತಿಳಿದವನೇ ಬ್ರಹ್ಮಜ್ಞಾನಿಯು. ಈ ‘ತುರೀಯ’ ಆತ್ಮನನ್ನು ತನ್ನ ನಿಜ ಸ್ವರೂಪವೆಂದು ತಿಳಿಯಲು ಸಾಧ್ಯವೆ? ಅವಸ್ಥಾತ್ರಯರಹಿತನಾದ, ನಿರುಪಾಧಿಕನಾದ ‘ತುರೀಯ’ ಆತ್ಮನನ್ನು ತಾನೆಂದು ಯಾರೊಬ್ಬರೂ ತಿಳಿದುಕೊಳ್ಳಲು ಸಾಧ್ಯವಿಲ್ಲ—ಎಂದು ಹೇಳುವದು ಸರಿಯಲ್ಲ. ಏಕೆಂದರೆ ಇದೇನು ಪವಾಡವಿದ್ಯೆಯಲ್ಲ, ಆಶ್ಚರ್ಯಕರವಾದ ಸರ್ಕಸ್ಸೂ ಅಲ್ಲ. ಇದೇನು ಜಿಜ್ಞಾಸುಗಳಿಗೆ ದಕ್ಕದ ಮಾತೂ ಅಲ್ಲ.</p>
		<p class="description">ಈ ತುರೀಯಸ್ವರೂಪವು ಪ್ರತಿಯೊಬ್ಬನ ಸ್ವರೂಪವೇ ಆಗಿರುವದರಿಂದ ಇಲ್ಲಿ ಕಷ್ಟವೇನೂ ಇಲ್ಲ. ಅನುಭವದ ಅಂಚಿನಲ್ಲಿ ಆತ್ಮನ ನೈಜ ಸ್ವರೂಪವನ್ನು ಯುಕ್ತಿಯಿಂದ ಸರಿಯಾಗಿ ವಿಚಾರಮಾಡಿದರೆ ತುರೀಯಸ್ವರೂಪವು ಅರ್ಥವಾಗಿ ಬಿಡುತ್ತದೆ. ತುರೀಯ ಸ್ವರೂಪವನ್ನು ಸರಿಯಾಗಿ ಅರಿತವನೇ ಧೀರ, ಇವನೇ ಬ್ರಹ್ಮಜ್ಞಾನಿಯು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-07.31">
		<p class="intro-shloka">॥ ಸರ್ವಾಧ್ಯಾಸನಿವಾರಕಾಯ ಶಂಕರಾಯ ನಮಃ ॥</p>
		<p class="shloka">ಅಧ್ಯಾಸನಾಶಕಂ ಪ್ರಾಜ್ಞಂ ವಿದ್ಯಾಬುದ್ಧಿವಿವೇಕದಮ್।<br/><strong>ಶಂಕರಂ</strong> ಜ್ಞಾನಿನಾಂ ಶ್ರೇಷ್ಠಂ ನೌಮ್ಯಧ್ಯಾಸನಿವೃತ್ತಯೇ ॥</p> 
		<h1 class="level1-title" epub:type="title"><span class="date">ಜುಲೈ ೩೧</span><br /><span class="num">೨೧೩.</span> ಅನಾತ್ಮಾಧ್ಯಾಸದಿಂದಲೇ ಸಂಸಾರಬಂಧನ</h1>
		<p class="bhashya-verse">ಶ್ರೋತ್ರಾದೌ ಹಿ ಆತ್ಮಭಾವಂ ಕೃತ್ವಾ ತದುಪಾಧಿಃ ಸನ್ ತದಾತ್ಮನಾ ಜಾಯತೇ ಮ್ರಿಯತೇ, ಸಂಸರತಿ ಚ।</p>
		<p class="bhashya-verse-source">ಕೇನಭಾಷ್ಯ ೧-೨</p>
		<p class="bhashya-verse-meaning">ಶ್ರೋತ್ರಾದಿಗಳಲ್ಲಿ ನಾನೆಂಬ ಭಾವನೆಯನ್ನು ಮಾಡಿಕೊಂಡು ಅದರ ಸಂಬಂಧವುಳ್ಳವನಾಗಿ ಅದರಲ್ಲಿ ತಾದಾತ್ಮ್ಯ ಭಾವನೆಯುಳ್ಳವನಾಗಿ ಜೀವನು ಹುಟ್ಟುತ್ತಾನೆ, ಸಾಯುತ್ತಾನೆ ಮತ್ತು ಸಂಸಾರಚಕ್ರದಲ್ಲಿ ಸಿಕ್ಕಿಕೊಂಡು ನರಳಾಡುತ್ತಿರುತ್ತಾನೆ.</p>
		<p class="description">ಜನನ ಮರಣಬಂಧವೇ ಸಂಸಾರಬಂಧನ. ಇದಕ್ಕೆ ಕಾರಣ ದೇಹಾದಿಗಳಲ್ಲಿ ಆತ್ಮಭಾವನೆ. ಎಲ್ಲಿಯವರೆಗೆ ಈ ಅಧ್ಯಾಸವಿರುತ್ತದೆಯೋ ಅಲ್ಲಿಯವರೆಗೂ ಸಂಸಾರವು ತಪ್ಪಿದ್ದಲ್ಲ. ಅವಿದ್ಯೆಯಿಂದಲೇ ಎಲ್ಲ ತಾಪತ್ರಯಗಳೂ ಉಂಟಾಗುತ್ತಿವೆ. ಅವಿದ್ಯೆಯೆಂದರೆ ನಾವು ತಿಳಿದಿರುವಂತೆ ಓದುಬರಹ ಬರದಿರುವುದು ಎಂದರ್ಥವಲ್ಲ. ತುಂಬಾ ತುಂಬಾ ಓದುಬರಹವುಳ್ಳ ತುಂಬಾ ದೊಡ್ಡ ದೊಡ್ಡ ವಿದ್ಯಾವಂತರೂ ವೇದಾಂತದ ದೃಷ್ಟಿಯಿಂದ ಅವಿದ್ಯಾವಂತರೇ. ಹಾಗಾದರೆ ಅವಿದ್ಯೆಯೆಂದರೇನು? ತಾನಲ್ಲದ ದೇಹ, ಇಂದ್ರಿಯ, ಮನಸ್ಸು ಬುದ್ಧಿಗಳನ್ನು ತಾನೆಂದು ತಪ್ಪಾಗಿ ತಿಳಿಯುವುದೇ ಅವಿದ್ಯೆಯು.</p>
		<p class="description">ಅವಿದ್ಯೆಯು ಸಾರ್ವತ್ರಿಕವಾದ ರೋಗವು. ಅವಿದ್ಯೆಗೆ ಸಿಕ್ಕಿಕೊಳ್ಳದಿರುವ ಪ್ರಾಣಿಗಳೇ ಇಲ್ಲವೆಂದರೂ ತಪ್ಪಲ್ಲ. ಈ ಅವಿದ್ಯೆಯು ಪಟ್ಟಾಗಿ ಕೂತುಕೊಂಡಿರುತ್ತದೆ. ಯಾವ ಜಪತಪಾದಿಗಳಿಗೂ ಜಗ್ಗದಿರುವ ಮಹಾಶತ್ರುವೇ ಈ ಅವಿದ್ಯೆಯು. ಕತ್ತಲೆಯಲ್ಲಿ ಪದಾರ್ಥಗಳು ಸರಿಯಾಗಿ ಕಾಣಿಸುವದಿಲ್ಲ. ಕತ್ತಲೆಯಿಂದ ಅನರ್ಥಪ್ರಾಪ್ತಿ. ಇದು ಬೆಳಕಿನಿಂದ ಮಾತ್ರವೇ ನಾಶವಾಗುತ್ತದೆ. ಅದರಂತೆ ಬ್ರಹ್ಮವಿದ್ಯೆಯಿಂದಲೇ ಅವಿದ್ಯೆಯು ನಾಶವಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
</body>
</html>
