<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-08.01">
		<p class="intro-shloka">॥ ಅದ್ವೈತಾಮೃತಸಂತೃಪ್ತಾಯ ಶಂಕರಾಯ ನಮಃ ॥</p> 
		<p class="shloka">ವಿತ್ತಲಾಭವಿನಿರ್ಮುಕ್ತಂ ನಿತ್ಯತೃಪ್ತಂ ನಿರಾಶ್ರಯಮ್।<br/><strong>ಶಂಕರಂ</strong> ಸಚ್ಚಿದಾನಂದಂ ನೌಮಿ ಸಂತೃಪ್ತಿಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧</span><br /><span class="num">೨೧೪.</span> ವಿತ್ತದಿಂದ ತೃಪ್ತಿಯಿಲ್ಲ</h1>
		<p class="bhashya-verse">ನ ಹಿ ಲೋಕೇ ವಿತ್ತಲಾಭಃ ಕಸ್ಯಚಿತ್ ತೃಪ್ತಿಕರೋ ದೃಷ್ಟಃ।</p>
		<p class="bhashya-verse-source">ಕಾಠಕಭಾಷ್ಯ ೧-೧-೨೭</p>
		<p class="bhashya-verse-meaning">ವಿತ್ತಲಾಭವು ಯಾರೊಬ್ಬರಿಗೂ ತೃಪ್ತಿಯನ್ನು ತಂದುಕೊಟ್ಟಿರುವದು ಈವರೆಗೆ ಲೋಕದಲ್ಲಿ ಎಲ್ಲೂ ಕಂಡಿಲ್ಲ.</p>
		<p class="description">ಮಾನವನಿಗೆ ತೃಪ್ತಿಯನ್ನು ತಂದುಕೊಟ್ಟಿರುವ ವಸ್ತುಗಳು ಎರಡೇ. ಒಂದು ಭೋಜನ ಮತ್ತೊಂದು ರೋಗ. ಊಟದಿಂದ ತೃಪ್ತಿಯಾದಮೇಲೆ ‘ಬೇಡ’ ಎನ್ನುತ್ತಾನೆ, ‘ಸಾಕು’ ‘ಸಾಕು’ ಎನ್ನುತ್ತಾನೆ. ರೋಗವು ಬೇಕೆ? ಎಂದರೆ ‘ಬೇಡಪ್ಪ, ಖಂಡಿತಾ ಸಾಕು’ ಎನ್ನುತ್ತಾನೆ. ಇವೆರಡನ್ನು ಬಿಟ್ಟರೆ ಮತ್ತೆ ಯಾತರಿಂದಲೂ ಈ ಮಾನವನಿಗೆ ‘ತೃಪ್ತಿಯು’ ದೊರಕುವದಿಲ್ಲ. ವಿಷಯಭೋಗಗಳಿಂದಲಂತೂ ತೃಪ್ತಿಯೆಂಬುದು ಕನಸಿನ ಮಾತು.</p>
		<p class="description">ಇನ್ನು ಹಣ! ‘ಹಣವೆಂದರೆ ಹೆಣ ಬಾಯಿಬಿಡುತ್ತೆ’ ಎಂಬ ಗಾದೆಯೇ ಇದೆಯಲ್ಲವೆ? ಹಣದಂಥ ಅತೃಪ್ತಿಕರ ವಸ್ತು ಪ್ರಪಂಚದಲ್ಲಿ ಬೇರೊಂದಿಲ್ಲ. ಎಷ್ಟಿದ್ದರೂ ಹಣ ಇನ್ನೂ ಬೇಕು, ಅಷ್ಟು ಬೇಕು, ಮತ್ತಷ್ಟು ಹಣ ಬೇಕು. ಹಣವೆಂದರೆ ಐಶ್ವರ್ಯ; ಗೃಹ, ವಿತ್ತ, ಅಧಿಕಾರ, ಆಭರಣ—ಎಲ್ಲವೂ ಹಣದ ಮರಿಗಳೇ. ಹಣವನ್ನು ಸಂಪಾದನೆಮಾಡುವಾಗ ದುಃಖ, ಕಾಪಾಡುವದು ದುಃಖ, ಕಳೆದುಹೋದಾಗ ದುಃಖ, ಖರ್ಚಾದರೂ ದುಃಖ.</p>
		<p class="description">ಧನದ ಆಶೆಗೆ ಸಿಕ್ಕಿಕೊಂಡು ನರಳಾಡುವದನ್ನು ನಾವೆಲ್ಲರೂ ನೋಡುತ್ತಿದ್ದೇವಲ್ಲವೇ? ಇದು ಅರ್ಥವಲ್ಲ, ಇದನ್ನು ಅನರ್ಥವೆಂದೇ ಕರೆಯಬೇಕು. ವಿವೇಕಿಯಾಗಿ ಮೋಕ್ಷಾನಂದವನ್ನು ಪಡೆದರೆ ಮಾತ್ರ ನಿತ್ಯಶಾಂತಿ, ನಿತ್ಯತೃಪ್ತಿ , ನಿತ್ಯಾನಂದವು ದೊರಕುತ್ತದೆ. ದರಿದ್ರನಾಗಿದ್ದರೂ ಬ್ರಹ್ಮಜ್ಞಾನಿಯು ಬ್ರಹ್ಮಾನಂದದಿಂದ ನಿತ್ಯಾನಂದಿಯಾಗಿರುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.02">
		<p class="intro-shloka">॥ ಅವಿದ್ಯಾಸ್ವಾಪರಹಿತಾಯ ಶಂಕರಾಯ ನಮಃ ॥</p> 
		<p class="shloka">ನಷ್ಟಾವಿದ್ಯಂ ಪರಂ ಜ್ಯೋತಿಃ ಸಚ್ಚಿದಾನಂದವಿಗ್ರಹಮ್।<br/>ವಂದೇ ತಂ <strong>ಶಂಕರಾ</strong>ಚಾರ್ಯಂ ಶಾಂತಸಂಸಾರಬಂಧನಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨</span><br /><span class="num">೨೧೫.</span> ಅವಿದ್ಯಾನಿದ್ರೆಯ ಕನವರಿಕೆ</h1>
		<p class="bhashya-verse">ಸ್ವಾಭಾವಿಕ್ಯಾ ಅವಿದ್ಯಯಾ ದೀರ್ಘಕಾಲಂ ಪ್ರಸುಪ್ತಃ ನ ಪ್ರಬುಧ್ಯತೇ ಅನೇಕಶತಸಹಸ್ರಾನರ್ಥಸಂನಿಪಾತಜದುಃಖಮುದ್ಗರಾಭಿಘಾತಾನು-ಭವೈರಪಿ।</p>
		<p class="bhashya-verse-source">ಐತರೇಯಭಾಷ್ಯ ೧-೩-೧೨</p>
		<p class="bhashya-verse-meaning">ಅನೇಕ ಲಕ್ಷೋಪಲಕ್ಷ ಅನರ್ಥಗಳ ಹೊಡೆತದಿಂದ ಉಂಟಾದ ದುಃಖ ವೆಂಬ ಸುತ್ತಿಗೆಯ ಪೆಟ್ಟುಗಳನ್ನು ತಿನ್ನುತ್ತಿದ್ದರೂ ಜನ್ಮಜನ್ಮಾಂತರಗಳಿಂದ ಅವಿದ್ಯಾನಿದ್ರೆಯಲ್ಲಿ ಮಲಗಿರುವ ಜೀವನು ಇನ್ನೂ ಎಚ್ಚರವಾಗಿಲ್ಲ !</p>
		<p class="description">ಈ ಜೀವನಿಗೆ ಸುಖದುಃಖಗಳ ಹೊಡೆತವು ಬೀಳುತ್ತಲೇ ಇದೆ. ‘ಜೀವ’ ಎಂದರೆ ಇಂದ್ರಿಯಗಳನ್ನು ಧರಿಸಿಕೊಂಡು (ಜೀವ-ಪ್ರಾಣಧಾರಣೇ) ಅವುಗಳಲ್ಲಿ ಅಭಿಮಾನವನ್ನು ಮಾಡಿಕೊಂಡಿರುವವನು. ಮಾಂಸಪಿಂಡವಾದ ಶರೀರವಷ್ಟನ್ನೇ ತಾನೆಂದು ಭ್ರಮಿಸಿರುವ ಸಂಸಾರಿಗೇ ಜೀವನೆಂದು ಹೆಸರು. ಈ ಜೀವಾತ್ಮನಿಗೇ ಕರ್ತಾ, ಭೋಕ್ತಾ , ವಿಜ್ಞಾನಾತ್ಮಾ ಮುಂತಾಗಿ ಹೆಸರುಗಳು.</p>
		<p class="description">ಇವನಿಗೆ ಅನರ್ಥಪರಂಪರೆಯು ಬಂದೊದಗುತ್ತಿದೆ. ನಾನು ಬಡವನಾಗಿದ್ದೇನೆ, ನನಗೆ ಮದುವೆಯೇ ಆಗಿಲ್ಲ , ನನಗೆ ವಿವಾಹವಾಗಿ ಪತ್ನಿಯಿದ್ದರೂ ಅವಳಿಂದ ಸುಖವಿಲ್ಲ , ನನಗೆ ಮಕ್ಕಳಿಲ್ಲ , ನನಗೆ ವಯಸ್ಸಾಯಿತು, ನನ್ನನ್ನು ಕೇಳುವವರಾರೂ ಇಲ್ಲ , ನನ್ನ ಬಾಳು ಹಾಳಾಗಿ ಹೋಯಿತು, ಇನ್ನು ನಾನೇನು ಮಾಡಲಿ?—ಎಂದು ಮುಂತಾಗಿ ಪ್ರತಿದಿನವೂ ಈ ಜೀವನಿಗೆ ಅನರ್ಥಗಳ, ದುಃಖಗಳ ಸರಮಾಲೆಯೇ ತೋರುತ್ತಿದೆ. ಇದು ಅವಿದ್ಯಾನಿದ್ರೆಯ ಕನವರಿಕೆ.</p>
		<p class="description">ಇಂಥ ಘೋರವಾದ ಸ್ವಾಭಾವಿಕವಾದ ಅವಿದ್ಯಾನಿದ್ರೆಯಲ್ಲಿ ಮಲಗಿರುವ ಜೀವನು ಹೀಗೆಯೇ ಜನ್ಮಜನ್ಮಾಂತರಗಳಿಂದಲೂ ದುಃಖಿಸುತ್ತಾ ಕನಸನ್ನು ಕಾಣುತ್ತಾ ಇರುತ್ತಾನೆ. ಜ್ಞಾನದಿಂದಲೇ ಇವನಿಗೆ ಎಚ್ಚರವಾಗಬೇಕಾಗಿದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.03">
		<p class="intro-shloka">॥ ಕರ್ಮಯೋಗೋಪದೇಶಕಾಯ ಶಂಕರಾಯ ನಮಃ ॥</p> 
		<p class="shloka">ಅಜ್ಞಾನಿನಾಂ ಮುಮುಕ್ಷೂಣಾಂ ಕರ್ಮಯೋಗೋಪದೇಶಕಮ್।<br/>ಶಿಷ್ಯಾನುಗ್ರಹಕರ್ತಾರಂ ಶ್ರಯೇಽಹಂ <strong>ಶಂಕರಂ</strong> ಸದಾ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೩</span><br /><span class="num">೨೧೬.</span> ಕರ್ಮಯೋಗವು ಬೇಕೇ ಬೇಕು</h1>
		<p class="bhashya-verse">ಪ್ರಾಕ್ ಆತ್ಮಜ್ಞಾನನಿಷ್ಠಾಯೋಗ್ಯತಾಪ್ರಾಪ್ತೇಃ ತಾದರ್ಥ್ಯೇನ ಕರ್ಮ-ಯೋಗಾನುಷ್ಠಾನಮ್ ಅಧಿಕೃತೇನ ಅನಾತ್ಮಜ್ಞೇನ ಕರ್ತವ್ಯಮೇವ।</p>
		<p class="bhashya-verse-source">ಗೀತಾಭಾಷ್ಯ ೩-೧೬</p>
		<p class="bhashya-verse-meaning">ಆತ್ಮಜ್ಞಾನನಿಷ್ಠೆಗೆ ಯೋಗ್ಯತೆಯು ಬರುವದಕ್ಕೆ ಮುಂಚೆ ಅದಕ್ಕಾಗಿ ಸಾಧಕನಾದ ಅನಾತ್ಮಜ್ಞನಾದ ಅಧಿಕಾರಿಯು ಕರ್ಮಯೋಗವನ್ನು ಅವಶ್ಯವಾಗಿ ಮಾಡಲೇಬೇಕು.</p>
		<p class="description">ಆತ್ಮಜ್ಞಾನಿಯು ಕರ್ಮಗಳನ್ನು ಮಾಡಬಹುದು ಅಥವಾ ಬಿಡಬಹುದು. ಮಾಡಿದ್ದರಿಂದ ಲಾಭವಿಲ್ಲ , ಬಿಟ್ಟದ್ದರಿಂದ ನಷ್ಟವೂ ಇಲ್ಲ. ಜ್ಞಾನಿಗೆ ಯಾವ ವಿಧಿನಿಷೇಧಗಳೂ ಇಲ್ಲ. ಜ್ಞಾನಿಯು ಕೃತಕೃತ್ಯ, ಆತ್ಮನಿಷ್ಠ.</p>
		<p class="description">ಆದರೆ ಅಜ್ಞಾನಿಗೆ ಮಾತ್ರ ಕರ್ಮಯೋಗವು ಬೇಕೇ ಬೇಕು. ಜ್ಞಾನಿಯನ್ನು ನೋಡಿಕೊಂಡು ಅಜ್ಞಾನಿಯು ಕರ್ಮಗಳನ್ನು ಬಿಟ್ಟರೆ ಕರ್ಮಭ್ರಷ್ಟನಾಗಿಬಿಡುತ್ತಾನೆ. ಜ್ಞಾನಿಯು ಆತ್ಮಜ್ಞಾನದ ಬಲದಿಂದ ಕರ್ಮಗಳನ್ನು ಬಿಟ್ಟಿರುತ್ತಾನೆ; ಅಲ್ಲಾ ; ಅವನಿಗೆ ಕರ್ಮಗಳೆಲ್ಲವೂ ತಾವಾಗಿಯೇ ಕಳಚಿಹೋಗಿರುತ್ತವೆ. ಅಜ್ಞಾನಿಗಳು ಅಶ್ರದ್ಧೆಯಿಂದಲೋ ಆಲಸ್ಯದಿಂದಲೋ ಕರ್ಮಗಳನ್ನು ಬಿಡುತ್ತಾರೆ. ಅಜ್ಞರಿಗೆ ಕರ್ಮಗಳು ಬೇಡ, ಫಲಮಾತ್ರ ಬೇಕು. ಆದರೆ ಬ್ರಹ್ಮಜ್ಞಾನಿಗೆ ಫಲಗಳೂ ಬೇಕಾಗಿಲ್ಲ ; ಲೋಕಸಂಗ್ರಹಕ್ಕಾಗಿ ಮಾತ್ರ ಕರ್ಮಗಳನ್ನು ಮಾಡುತ್ತಾನೆ.</p>
		<p class="description">ಕರ್ಮಯೋಗವನ್ನು ಮಾಡುವದರಿಂದ ಮುಮುಕ್ಷುಗಳಿಗೆ ಮನಃಶುದ್ಧಿಯಾಗುತ್ತದೆ. ಸಾಮಾನ್ಯ ಅಜ್ಞರಿಗೆ ಕರ್ಮಗಳು, ಮುಮುಕ್ಷುಸಾಧಕರಿಗೆ ಕರ್ಮಯೋಗ, ಜ್ಞಾನಿಗಳಿಗೆ ಲೋಕಸಂಗ್ರಹ. ಭಗವದರ್ಪಣ ಬುದ್ಧಿಯಿಂದ ಕರ್ಮಯೋಗವನ್ನು ಪ್ರಾರಂಭದ ಹಂತದಲ್ಲಿ ತಪ್ಪದೇ ಮಾಡಿದರೆ ಅದರಿಂದ ಕೊನೆಯಲ್ಲಿ ಆತ್ಮಜ್ಞಾನವೇ ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.04">
		<p class="intro-shloka">॥ ಸರ್ವದಾ ಸಂತೃಪ್ತನಿಜಾನಂದಾಯ ಶಂಕರಾಯ ನಮಃ ॥</p> 
		<p class="shloka">ವಂದೇಽಹಂ <strong>ಶಂಕರಾ</strong>ಚಾರ್ಯಂ ಸದ್ಗುರುಂ ಜ್ಞಾನಸಾಗರಮ್।<br/>ವೇದವೇದಾಂತಸಾರಜ್ಞಂ ಗುರೂಣಾಂ ಪರಮಂ ಗುರುಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೪</span><br /><span class="num">೨೧೭.</span> ಶುಷ್ಕಪಾಂಡಿತ್ಯದಿಂದ ಮುಕ್ತಿಯು ಲಭಿಸದು!</h1>
		<p class="bhashya-verse">ತಾರ್ಕಿಕಚಾಟಭಟರಾಜಾಪ್ರವೇಶ್ಯಮ್ ಅಭಯಂ ದುರ್ಗಮ್ ಇದಮ್ ಆತ್ಮಜ್ಞಾನಮ್ ಅಲ್ಪಬುದ್ಧ್ಯ ಗಮ್ಯಂ ಶಾಸ್ತ್ರಗುರುಪ್ರಸಾದ- ರಹಿತೈಶ್ಚ ॥</p> 
		<p class="bhashya-verse-source">ಬೃಹದಾರಣ್ಯಕಭಾಷ್ಯ ೨-೧-೨೦</p>
		<p class="bhashya-verse-meaning">ತಾರ್ಕಿಕರೆಂಬ ಮಹಾದಂಡನಾಯಕರು ಕೂಡ ಈ ಅಭಯರೂಪವಾದ ಆತ್ಮಜ್ಞಾನವೆಂಬ ದುರ್ಗವನ್ನು ಪ್ರವೇಶಿಸಲು ಸಾಧ್ಯವಿಲ್ಲ! ವೇದಾಂತಶಾಸ್ತ್ರದ ಹಾಗೂ ಸದ್ಗುರುಗಳ ಅನುಗ್ರಹವನ್ನು ಪಡೆಯದ ಸಾಮಾನ್ಯ ಪಂಡಿತರಿಗೂ ಈ ಆತ್ಮಜ್ಞಾನವು ದಕ್ಕದು; ಸಂಪ್ರದಾಯದ ಮರ್ಮವನ್ನರಿಯದ ಅಲ್ಪಬುದ್ಧಿಯುಳ್ಳವರಿಗೂ ಈ ಆತ್ಮತತ್ತ್ವವು ಅರ್ಥವಾಗುವದಿಲ್ಲ.</p>
		<p class="description">ತರ್ಕ ವ್ಯಾಕರಣ ಮೀಮಾಂಸಾ ವಿದ್ವತ್ತನ್ನು ಸಂಪಾದನೆ ಮಾಡಿಕೊಂಡು, ವೇದವೇದಾಂಗಗಳಲ್ಲಿ ಪ್ರವೀಣನಾಗಿ, ಪ್ರವಚನ ಚಾತುರ್ಯದಿಂದ ಶ್ರೋತೃಗಳನ್ನು ಆಕರ್ಷಿಸುತ್ತಾ, ನೂರಾರು ಬಿರುದಾವಳಿಗಳಿಂದ ಶೋಭಿಸುತ್ತಿದ್ದರೂ ಈ ಪಂಡಿತೋತ್ತಮನಿಗೆ ಆತ್ಮಜ್ಞಾನವು ದಕ್ಕುವದಿಲ್ಲ. <strong>ನಾಯಮಾತ್ಮಾ</strong> <strong>ಪ್ರವಚನೇನ ಲಭ್ಯಃ</strong>—ಎಂದು ಕಾಠಕೋಪನಿಷತ್ತು ಜಿಜ್ಞಾಸುಗಳನ್ನು ಎಚ್ಚರಿಸುತ್ತಿದೆ.</p>
		<p class="description">ಹಾಗಾದರೆ, ಬ್ರಹ್ಮಾತ್ಮಜ್ಞಾನಪ್ರಾಪ್ತಿಗೆ ಸಾಧನಗಳೇನು? ಎಂದರೆ, ಸಾಧನ ಚತುಷ್ಟಯಸಂಪತ್ತು. ಮುಮುಕ್ಷುವಾದ ಸಾಧಕನು ಶ್ರೋತ್ರಿಯ ಬ್ರಹ್ಮನಿಷ್ಠರಾದ ಸದ್ಗುರುಗಳ ಸನ್ನಿಧಾನಕ್ಕೆ ಹೋಗಿ ಅಲ್ಲಿ ಅವರ ಸೇವೆಯನ್ನು ಮಾಡುತ್ತಾ ಅವರ ಉಪದೇಶಗಳನ್ನು ಶ್ರವಣಮಾಡಿ, ವಿಚಾರಮಾಡಿದಾಗ ಆತ್ಮನ ಶೋಧನೆಯು ಅಲ್ಲಿಂದ ಪ್ರಾರಂಭವಾಗಿ ಅದರಿಂದ ಆತ್ಮಜ್ಞಾನವನ್ನು ಪಡೆಯುತ್ತಾನೆ. ಅಂತೂ <strong>ಸದ್ಗುರುಗಳ</strong> <strong>ಸಮಾಶ್ರಯಣ</strong> ಮತ್ತು <strong>ವೇದಾಂತವಾಕ್ಯಾರ್ಥವಿಚಾರಣ</strong> ಇವೆರಡೂ ಆತ್ಮಜ್ಞಾನಪ್ರಾಪ್ತಿಗೆ ಮುಖ್ಯವಾಗಿ ಬೇಕೇ ಬೇಕು. ಒಣ ಪಾಂಡಿತ್ಯದಿಂದ <strong>ಭುಕ್ತಿ</strong>ಯನ್ನು ಪಡೆಯಬಹುದೇ ಹೊರತು <strong>ಮುಕ್ತಿ</strong>ಯನ್ನಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.05">
		<p class="intro-shloka">॥ ಬ್ರಹ್ಮಾತ್ಮಾವಗತಿಪೂರ್ಣಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಾತ್ಮಜ್ಞಾನಿನಂ ಧೀರಂ ಬ್ರಹ್ಮನಿಷ್ಠಂ ಯತೀಶ್ವರಮ್।<br/><strong>ಶಂಕರಂ</strong> ಸದ್ಗುರುಂ ವಂದೇ ಕೃತಕೃತ್ಯಂ ಜಗದ್ಗುರುಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೫</span><br /><span class="num">೨೧೮.</span> ಬ್ರಹ್ಮಜ್ಞಾನಿಗೆ ‘ಕರ್ತವ್ಯ’ವಿಲ್ಲ</h1>
		<p class="bhashya-verse">ಬ್ರಹ್ಮಾತ್ಮಾವಗತೌ ಸತ್ಯಾಂ ಸರ್ವಕರ್ತವ್ಯತಾಹಾನಿಃ ಕೃತಕೃತ್ಯತಾ ಚ ಭವತಿ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೪</p>
		<p class="bhashya-verse-meaning">ಬ್ರಹ್ಮವೇ ತಾನೆಂದು ತಿಳಿದಮೇಲೆ ಇನ್ನುಮುಂದೆ ಮಾಡಬೇಕಾದದ್ದು ಏನೂ ಉಳಿದಿರುವದಿಲ್ಲ , ಹಾಗೂ ಅಂಥವನು ಕೃತಕೃತ್ಯನಾಗಿಬಿಡುತ್ತಾನೆ.</p>
		<p class="description">ಬ್ರಹ್ಮಾತ್ಮಜ್ಞಾನವೆಂದರೆ “ಬ್ರಹ್ಮವೇ ತಾನು, ತಾನೇ ಬ್ರಹ್ಮ”ವೆಂಬ ಅನುಭವದ ಜ್ಞಾನವು. ಇದು ಉಂಟಾಗುವವರೆಗೆ ‘ನಾವು ಜಪಮಾಡಬೇಕೆ? ಉಪವಾಸ ಮಾಡಬೇಕೆ? ಯಾವ ಪಾರಾಯಣ ಮಾಡಬೇಕು? ಯಾವ ಹೋಮ ಮಾಡಬೇಕು? ಹೇಗೆ ಊಟ ತಿಂಡಿ ಮಾಡಬೇಕು?’— ಇತ್ಯಾದಿ ನೂರಾರು ಪ್ರಶ್ನೆಗಳು ಮನಸ್ಸಿನಲ್ಲಿ ಏಳುತ್ತಲೇ ಇರುತ್ತವೆ. ಈ ಪ್ರಶ್ನೆಗಳಿಗೆ ಬೇರೆ ಬೇರೆ ಗುರುಗಳು ತಮ್ಮ ತಮ್ಮ ಸಂಪ್ರದಾಯದಂತೆ ಏನೇನೋ ಉತ್ತರಗಳನ್ನು ಕೊಡುತ್ತಲೇ ಇರುತ್ತಾರೆ. ಜ್ಞಾನವು ಹುಟ್ಟುವವರೆಗೂ ಈ ಪ್ರಶ್ನೋತ್ತರಗಳಿಗೆ ಆದಿಯಾಗಲಿ ಅಂತವಾಗಲಿ ಇರುವುದಿಲ್ಲ.</p>
		<p class="description">ಆದ್ದರಿಂದ ನಿಜವಾದ ಜಿಜ್ಞಾಸುಸಾಧಕರು ಚಿತ್ತಶುದ್ಧಿಯನ್ನು ಪಡೆದುಕೊಂಡು ಸರಿಯಾದ ಸದ್ಗುರುಗಳಿಂದ ವೇದಾಂತಗಳನ್ನು ನಿಧಾನವಾಗಿ ಅಧ್ಯಯನಮಾಡಬೇಕು. ತಂತಮ್ಮ ಸಂಪ್ರದಾಯಕ್ಕೆ ತಕ್ಕಂತೆ ಸಾಧನಗಳನ್ನು ಮಾಡುತ್ತಾ ಆತ್ಮತತ್ತ್ವವನ್ನು ಕುರಿತು ಆಳವಾಗಿ ವಿಚಾರಮಾಡಬೇಕು. ಶ್ರವಣಮನನನಿದಿಧ್ಯಾಸನದಿಂದ ಅಂತಃಕರಣದಲ್ಲಿ ಬ್ರಹ್ಮಾತ್ಮಜ್ಞಾನವು ಹುಟ್ಟುತ್ತದೆ. ಆಮೇಲೆ ಮಾಡಬೇಕಾದ ಸಾಧನಗಳೇನೂ ಉಳಿಯುವುದಿಲ್ಲ. ಇವನು ಈಗ ಬ್ರಹ್ಮಜ್ಞಾನಿ; ಅಲ್ಲಾ , ಬ್ರಹ್ಮನಿಷ್ಠನೇ; ಅಲ್ಲಾ , ಬ್ರಹ್ಮ ಸ್ವರೂಪನೇ ಆಗಿಬಿಟ್ಟಿದ್ದಾನೆ. ಇನ್ನು ಮುಂದೆ ಭ್ರಾಂತಿಜ್ಞಾನವು ಇವನಿಗೆ ಸ್ವಲ್ಪವೂ ಇರುವುದಿಲ್ಲ. ಇವನು ಕೃತಕೃತ್ಯನಾಗಿಬಿಟ್ಟಿದ್ದಾನೆ! ಇವನಿಗೆ ಪುನರ್ಜನ್ಮವಿಲ್ಲ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.06">
		<p class="intro-shloka">॥ ಬ್ರಹ್ಮಚರ್ಯವ್ರತನಿಷ್ಠಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಚರ್ಯರಹಸ್ಯಜ್ಞಂ ಬ್ರಹ್ಮಚರ್ಯಪ್ರವರ್ತಕಮ್।<br/>ಬ್ರಹ್ಮಚರ್ಯರತಂ ಶಾಂತಂ <strong>ಶಂಕರಂ</strong> ಸದ್ಗುರುಂ ಶ್ರಯೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೬</span><br /><span class="num">೨೧೯.</span> ಬ್ರಹ್ಮಚರ್ಯದ ಮಹಿಮೆ!</h1>
		<p class="bhashya-verse">ಬ್ರಹ್ಮಚರ್ಯಂ ಪರಮಂ ಜ್ಞಾನಸ್ಯ ಸಹಕಾರಿಕಾರಣಂ ಸಾಧನಮ್ ಇತ್ಯತಃ ವಿವೇಕಿನಾ ಮುಮುಕ್ಷುಣಾ ಯತ್ನತೋ ರಕ್ಷಣೀಯಮ್ ಏತತ್।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೫-೩</p>
		<p class="bhashya-verse-meaning">ಬ್ರಹ್ಮಚರ್ಯವು ಆತ್ಮಜ್ಞಾನಪ್ರಾಪ್ತಿಗೆ ಉತ್ತಮವಾದ ಸಹಕಾರಿಸಾಧನವಾಗಿದೆ. ಆದ್ದರಿಂದ ವಿವೇಕಿಯಾದ ಮುಮುಕ್ಷು ಸಾಧಕನು ಇದನ್ನು ಪ್ರಯತ್ನ ಪೂರ್ವಕವಾಗಿ ಕಾಪಾಡಿಕೊಳ್ಳಬೇಕು—ಎಂದರ್ಥ.</p>
		<p class="description">ಉಪನಿಷತ್ತುಗಳಲ್ಲಿ ಬ್ರಹ್ಮಚರ್ಯವ್ರತವನ್ನು ಕುರಿತು ಬಹಳವಾಗಿ ಹೊಗಳಿರುತ್ತಾರೆ. ಬ್ರಹ್ಮಜ್ಞಾನ ಪ್ರಾಪ್ತಿಗೆ ಸಾಧನವೆಂದು ಬ್ರಹ್ಮಚರ್ಯವನ್ನು ತಿಳಿಸಿರುತ್ತಾರೆ. ಇಂದ್ರಿಯನಿಗ್ರಹವೇ ಬ್ರಹ್ಮಚರ್ಯದ ಅರ್ಥ. ಇಂದ್ರಿಯಗಳಿಗೆ ದಾಸರಾದವರಿಗೆ, ವಿಷಯಲಂಪಟರಾದವರಿಗೆ, ಭೋಗಗಳಲ್ಲಿ ಮುಳುಗಿರುವವರಿಗೆ ಲೌಕಿಕಜ್ಞಾನವೇ ದೊರಕಲಾರದು, ಇಂಥವರಿಗೆ ಕರ್ತವ್ಯಾಕರ್ತವ್ಯವಿವೇಕವೂ ಇರುವದಿಲ್ಲ. ಇನ್ನು ಇಂಥವರಿಗೆ ಬ್ರಹ್ಮಜ್ಞಾನವೆ? ಬ್ರಹ್ಮವೂ ಇಲ್ಲ , ಜ್ಞಾನವೂ ಇಲ್ಲ! ಇವರಿಗೆ ಅಧೋಗತಿಯೇ!</p>
		<p class="description">ದೇವರಾಜನಾದ ಇಂದ್ರ, ಅಸುರರಾಜನಾದ ವಿರೋಚನ— ಇವರಿಬ್ಬರೂ ಪ್ರಜಾಪತಿಬ್ರಹ್ಮನ ಸೇವೆಮಾಡಿಕೊಂಡು ಬ್ರಹ್ಮಚರ್ಯ ತಪಸ್ಸನ್ನು ಆಚರಿಸಿ ಅವನಿಂದ ಬ್ರಹ್ಮಜ್ಞಾನವನ್ನು ಪಡೆದುಕೊಂಡರೆಂದು ಛಾಂದೋಗ್ಯ ಉಪನಿಷತ್ತು ಹೇಳುತ್ತಿದೆ. ರಾಜಮಹಾರಾಜರು ಕೂಡ ಸಕಲ ಭೋಗಗಳಿಂದ ವಿರಕ್ತರಾಗಿ ಇಂದ್ರಿಯನಿಗ್ರಹಸಂಪನ್ನರಾಗಿ ಸದ್ಗುರುಗಳ ಸಂನಿಧಾನಕ್ಕೆ ಹೋಗಿ ಅಲ್ಲಿ ಶಮದಮಸಂಪನ್ನರಾಗಿದ್ದು ಸದ್ಗುರುಗಳಿಂದ ಬ್ರಹ್ಮವಿದ್ಯೆಯನ್ನು ಪಡೆದುಕೊಳ್ಳುತ್ತಿದ್ದರು. ಅಂದಮೇಲೆ ಬ್ರಹ್ಮವಿದ್ಯೆಯ ಮಹಿಮೆ ಎಂಥದ್ದು! ಮುಮುಕ್ಷುಗಳಿಗೆ ಬ್ರಹ್ಮಚರ್ಯವೆಂಬುದು ಬಹಳ ಮುಖ್ಯವಾದ ಸಾಧನ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.07">
		<p class="intro-shloka">॥ ಓಂಕಾರಸ್ವರೂಪವಿದೇ ಶಂಕರಾಯ ನಮಃ ॥</p> 
		<p class="shloka">ಓಂಕಾರನಿಷ್ಠಂ ಬ್ರಹ್ಮಜ್ಞಂ ಸದಾನಂದಂ ಸದಾತ್ಮಕಮ್।<br/><strong>ಶಂಕರಂ</strong> ಭಾಸ್ಕರಂ ಶಾಂತಂ ಸದಾಚಾರಂ ಸಮಾಶ್ರಯೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೭</span><br /><span class="num">೨೨೦.</span> ಓಂಕಾರೋಪಾಸನೆ</h1>
		<p class="bhashya-verse">ಪರಾಪರಬ್ರಹ್ಮದೃಷ್ಟ್ಯಾ ಹಿ ಉಪಾಸ್ಯಮಾನಃ ಓಂಕಾರಃ ಶಬ್ದ-ಮಾತ್ರೋಽಪಿ ಪರಾಪರಬ್ರಹ್ಮಪ್ರಾಪ್ತಿಸಾಧನಂ ಭವತಿ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೮</p>
		<p class="bhashya-verse-meaning">ಪರಬ್ರಹ್ಮ ಅಥವಾ ಅಪರಬ್ರಹ್ಮದ ದೃಷ್ಟಿಯಿಂದ ಓಂಕಾರವನ್ನು ಉಪಾಸನೆ ಮಾಡಿದಾಗ ಓಂಕಾರವು ಕೇವಲ ಶಬ್ದವೇ ಆಗಿದ್ದರೂ ಅದು ಪರಬ್ರಹ್ಮವನ್ನೂ ಅಪರಬ್ರಹ್ಮವನ್ನೂ ಹೊಂದಲು ಸಾಧನವಾಗುತ್ತದೆ.</p>
		<p class="description">ಅಕಾರ ಉಕಾರ ಮಕಾರಾತ್ಮಕವಾದ ಒಂದು ಅಖಂಡ ಅಕ್ಷರ, ‘ಓಂ’ ಎಂಬುದು. ವೇದಗಳಲ್ಲಿಯೂ ಉಪನಿಷತ್ತುಗಳಲ್ಲಿಯೂ ಓಂಕಾರವನ್ನು ಕುರಿತು ಬಹಳ ಉಪದೇಶಿಸುತ್ತಾರೆ. ಶಾಸ್ತ್ರೀಯಕರ್ಮಗಳಲ್ಲಿ , ಉಪಾಸನೆಗಳಲ್ಲಿ ಓಂಕಾರದ ವ್ಯಾಪ್ತಿಯು ತುಂಬಿರುತ್ತದೆ. ವಿಶೇಷವಾಗಿ ವಾನಪ್ರಸ್ಥರು ಹಾಗೂ ಸಂನ್ಯಾಸಿಗಳಿಗೆ ಓಂಕಾರೋಪಾಸನೆಯನ್ನು ಶಾಸ್ತ್ರಗಳಲ್ಲಿ ವಿಧಿಸಿದೆ.</p>
		<p class="description">ಪರಬ್ರಹ್ಮಕ್ಕೆ ವಾಚಕವಾಗಿ, ಪ್ರತೀಕವಾಗಿ ಓಂಕಾರದ ಉಪಾಸನೆಯನ್ನು ಉಪನಿಷತ್ತುಗಳಲ್ಲಿ ಹೇಳಿರುತ್ತದೆ. ಮರಣಕಾಲದವರೆಗೂ ಹೀಗೆ ಉಪಾಸನೆ ಮಾಡುತ್ತಿದ್ದರೆ ಅಂಥವರಿಗೆ ಹಿರಣ್ಯಗರ್ಭಲೋಕದ ಪ್ರಾಪ್ತಿಯಾಗುತ್ತದೆ. ಇದೇ ಅಪರಬ್ರಹ್ಮಪ್ರಾಪ್ತಿಯು. ಇದೇ ಬ್ರಹ್ಮಲೋಕ ಪ್ರಾಪ್ತಿಯು.</p>
		<p class="description">ಇದೇ ಓಂಕಾರವನ್ನು ಪರಬ್ರಹ್ಮವೆಂದು ತಿಳಿದರೆ ಅಂಥವರಿಗೆ ಈಗಲೇ ಬ್ರಹ್ಮಜ್ಞಾನವಾಗಿಬಿಡುತ್ತದೆ. ಮೂರು ಅಕ್ಷರಗಳನ್ನೂ ಮೂರು ಮಾತ್ರೆಗಳನ್ನೂ ಮೀರಿರುವ ತತ್ತ್ವವೇ ಓಂಕಾರವು. ಅವಸ್ಥಾತ್ರಯರಹಿತವಾದ ತುರೀಯಬ್ರಹ್ಮವೇ ಓಂಕಾರವು. ಓಂಕಾರವೇ ನಿರುಪಾಧಿಕವಾದ ಪರಬ್ರಹ್ಮ. ಅದೇ ತಾನೆಂದು ಅನುಭವದಿಂದ ತಿಳಿದಾಗ ಅಂಥವನಿಗೆ ಪರಬ್ರಹ್ಮಪ್ರಾಪ್ತಿಯೇ ಆಗುತ್ತದೆ. ಇದೇ ಜೀವನ್ಮು ಕ್ತಿಯು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.08">
		<p class="intro-shloka">॥ ಗುರೂತ್ತಮಾಯ ಶಂಕರಾಯ ನಮಃ ॥</p> 
		<p class="shloka">ಶುದ್ಧಚಿತ್ತಂ ಶಿವಂ ಶಾಂತಂ ನಿರ್ಮಲಸ್ಫಟಿಕಾಕೃತಿಮ್।<br/>ಸರ್ವದೋಷವಿನಿರ್ಮುಕ್ತಂ ವಂದೇ <strong>ಶಂಕರ</strong>ಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೮</span><br /><span class="num">೨೨೧.</span> ದೋಷವುಳ್ಳವನಿಗೆ ಜ್ಞಾನವುಂಟಾಗದು</h1>
		<p class="bhashya-verse">ದೃಷ್ಟಾ ಹಿ ಅಮೃದಿತಕಲ್ಮಷಸ್ಯ ಉಕ್ತೇಽಪಿ ಬ್ರಹ್ಮಣಿ ಅಪ್ರತಿಪತ್ತಿಃ ವಿಪರೀತಪ್ರತಿಪತ್ತಿಶ್ಚ।</p>
		<p class="bhashya-verse-source">ಕೇನಭಾಷ್ಯ ೪-೮</p>
		<p class="bhashya-verse-meaning">ಅಂತಃಕರಣದ ದೋಷಗಳು ನಾಶವಾಗದೇ ಹೋದರೆ ಅಂಥವರಿಗೆ ಬ್ರಹ್ಮತತ್ತ್ವವನ್ನು ಎಷ್ಟೇ ಸಲ ಕೇಳಿದರೂ, ಹೇಳಿದರೂ ಬ್ರಹ್ಮತತ್ತ್ವವು ಅರ್ಥವಾಗುವುದಿಲ್ಲ , ಮತ್ತು ಅಂಥವರು ಗುರೂಪದೇಶವನ್ನು ಅತ್ಯಂತ ವಿರುದ್ಧವಾಗಿಯೇ ತಿಳಿದುಕೊಂಡುಬಿಡುತ್ತಾರೆ!</p>
		<p class="description">ಆತ್ಮಜ್ಞಾನಪ್ರಾಪ್ತಿಗೆ ಮುಖ್ಯವಾಗಿ ಅಂತಃಕರಣವು ಶುದ್ಧವಾಗಿರಬೇಕು. ಅಂತಃಕರಣದಲ್ಲಿ ರಾಗದ್ವೇಷ ಅಸೂಯಾ ಕಾಮಕ್ರೋಧಲೋಭಮೋಹಮದಮಾತ್ಸರ್ಯಾದಿ ದೋಷಗಳು ತುಂಬಿರುವಾಗ ಆತ್ಮಜ್ಞಾನಕ್ಕೆಲ್ಲಿ ಅವಕಾಶ?</p>
		<p class="description">ಆತ್ಮತತ್ತ್ವವನ್ನು ಸದ್ಗುರುಗಳಿಂದ ಶ್ರವಣಮಾಡುವದಕ್ಕೂ ಒಂದು ಯೋಗ್ಯತೆಯು ಬೇಕು. ಮನಸ್ಸಿನ ಭರ್ತಿ ಪಾಪ ಸಂಸ್ಕಾರಗಳನ್ನು ತುಂಬಿಕೊಂಡು ಎಷ್ಟೇ ಸಲ ವೇದಾಂತ ಪ್ರವಚನಗಳನ್ನು ಕೇಳಿದರೂ ಅದು “ಗೋರ್ಕಲ್ಲಮೇಲೆ ಮಳೆ ಸುರಿದಂತೆ” ವ್ಯರ್ಥವಾಗುತ್ತದೆ. ಇಂಥ ಅನಧಿಕಾರಿಗಳಿಗೆ ಆತ್ಮತತ್ತ್ವವನ್ನು ಉಪದೇಶಮಾಡಲೇ ಬಾರದು. ಏಕೆಂದರೆ ಆ ಉಪದೇಶವು ಅಂಥವರಿಗೆ ಅನುಭವಕ್ಕೆ ಬರುವದಿಲ್ಲ. ಅಷ್ಟೇ ಅಲ್ಲ , ಅಂಥವರು ತಪ್ಪಾಗಿಯೇ ತತ್ತ್ವವನ್ನು ತಿಳಿದುಕೊಂಡುಬಿಡುತ್ತಾರೆ.</p>
		<p class="description">ಇದಕ್ಕೊಂದು ಸಣ್ಣ ಉದಾಹರಣೆ: ಛಾಂದೋಗ್ಯೋಪನಿಷತ್ತಿನ ಒಂದು ಕಥೆ. ದೇವೇಂದ್ರನು ಹಾಗೂ ವಿರೋಚನನು ಇಬ್ಬರೂ ಪ್ರಜಾಪತಿ ಬ್ರಹ್ಮನ ಉಪದೇಶವನ್ನು ಕೇಳಿದಾಗ ಮೊದಲು ಇಂದ್ರನು ಸರಿಯಾಗಿ ಅರ್ಥಮಾಡಿಕೊಳ್ಳಲಿಲ್ಲ , ಆದರೆ ಅಸುರರಾಜನಾದ ವಿರೋಚನನು ದೇಹವೇ ಆತ್ಮನೆಂದು ತಪ್ಪಾಗಿಯೇ ತಿಳಿದುಕೊಂಡುಬಿಟ್ಟನು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.09">
		<p class="intro-shloka">॥ ಸರ್ವದೋಷವಿವರ್ಜಿತಾಯ ಶಂಕರಾಯ ನಮಃ ॥</p> 
		<p class="shloka">ಅಸ್ತಿನಾಸ್ತ್ಯಸ್ತಿನಾಸ್ತೀತಿ ನಾಸ್ತಿನಾಸ್ತೀತಿವರ್ಜಿತಮ್।<br/>ಸರ್ವದೋಷೈರನಾಸ್ಪೃಷ್ಟಂ ವಂದೇ ಶ್ರೀ<strong>ಶಂಕರಂ</strong> ಗುರುಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೯</span><br /><span class="num">೨೨೨.</span> ಇವನೇ ನಿಜವಾದ ಪಂಡಿತ</h1>
		<p class="bhashya-verse">ಅಸ್ತ್ಯಾದಿವಿಕಲ್ಪನಾವರ್ಜಿತಃ, ಯೇನ ಮುನಿನಾ, ಆತ್ಮಾ ದೃಷ್ಟಃ ವೇದಾಂತೇಷು ಔಪನಿಷದಃ ಪುರುಷಃ ಸ ಸರ್ವದೃಕ್, ಸರ್ವಜ್ಞಃ ಪರಮಾರ್ಥಪಂಡಿತಃ ಇತ್ಯರ್ಥಃ।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾ ಭಾಷ್ಯ ೪-೮೪</p>
		<p class="bhashya-verse-meaning">‘ಅಸ್ತಿ’ ಮುಂತಾದ ವಿಕಲ್ಪನೆಗಳಿಲ್ಲದ, ವೇದಾಂತಗಳಲ್ಲಿ ತಿಳಿಸಿರುವ, ಔಪನಿಷದ ಆತ್ಮನನ್ನು ಕಂಡವನೇ ಸರ್ವದೃಕ್; ಇವನೇ ಸರ್ವಜ್ಞ , ಇವನೇ ನಿಜವಾದ ಪಂಡಿತನು—ಎಂದರ್ಥ.</p>
		<p class="description">ಒಬ್ಬೊಬ್ಬ ವಾದಿಗಳು ಆತ್ಮನ ವಿಷಯದಲ್ಲಿ ಒಂದೊಂದು ರೀತಿಯಲ್ಲಿ ಉಪದೇಶಿಸುತ್ತಾರೆ. ಅಸ್ತಿ, ನಾಸ್ತಿ, ಅಸ್ತಿನಾಸ್ತಿ, ನಾಸ್ತಿನಾಸ್ತಿ— ಎಂದು ಈ ವಾದಗಳನ್ನು ನಾಲ್ಕು ಭಾಗಗಳನ್ನಾಗಿ ಮಾಡಬಹುದು. ಆತ್ಮನು ಇದ್ದಾನೆ, ಆತ್ಮನು ಇಲ್ಲ , ಇದ್ದೂ ಇಲ್ಲ , ಇಲ್ಲವೇ ಇಲ್ಲ—ಎಂದು ವಾದವನ್ನು ಮಾಡುತ್ತಾರೆ.</p>
		<p class="description">ನಿಜವಾಗಿ ವಿಚಾರಮಾಡಿದರೆ ಈ ನಾಲ್ಕೂ ವಿಕಲ್ಪಗಳು ಸರಿಯಲ್ಲ. ಆತ್ಮನಲ್ಲಿ ಯಾವ ವಿಕಲ್ಪನೆಗಳೂ ಹೊಂದುವದಿಲ್ಲ. ನಾಮರೂಪಕ್ರಿಯಾ ರಹಿತನಾಗಿರುವ ಆತ್ಮನಲ್ಲಿ, ಗುಣ ಜಾತಿ ಸಂಬಂಧ ಕ್ರಿಯಾರಹಿತನಾದ ಆತ್ಮನಲ್ಲಿ ಯಾವ ಕಲ್ಪನೆಗೂ ಅವಕಾಶವಿಲ್ಲ. ಏನೇ ಕಲ್ಪನೆ ಮಾಡಿದರೂ ಇದಾವುದೂ ಆತ್ಮನನ್ನು ಮುಟ್ಟಲಾರದು. ಆತ್ಮನು ಸರ್ವಕಲ್ಪನಾರಹಿತನು.</p>
		<p class="description">ಇವನೇ ಔಪನಿಷದ ಆತ್ಮನು, ಇವನೇ ನಿಜವಾದ ಪುರುಷನು, ಇವನೇ ಪ್ರತ್ಯಗಾತ್ಮನು. ಈ ರಹಸ್ಯವನ್ನು ಸರಿಯಾಗಿ ಬಲ್ಲವನೇ ಮುನಿಯು. ಈ ಆತ್ಮನನ್ನು ತನ್ನ ಸ್ವರೂಪವೆಂದು ಅನುಭವದಿಂದ ಕಂಡುಕೊಂಡವನೇ ಸರ್ವಜ್ಞನು. ಇವನೇ ಪ್ರಾಜ್ಞನು, ಇವನೇ ಪಂಡಿತನು, ಇವನೇ ವಿವೇಕಿಯು, ಇವನೇ ಬ್ರಹ್ಮವಿದನು. ಇವನು ಕೃತಕೃತ್ಯನು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.10">
		<p class="intro-shloka">॥ ಮಾಯಾತೀತಾಯ ಶಂಕರಾಯ ನಮಃ ॥</p> 
		<p class="shloka">ಮಾಯಾಮರ್ಮವಿದಂ ಧೀರಂ ಮಾಯಾತೀತಮ್ ನಿರಂಜನಮ್।<br/><strong>ಶಂಕರಂ</strong> ಸದ್ಗುರುಂ ವಂದೇ ಮಾಯಾವಿನಮಹಂ ಪ್ರಭುಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧೦</span><br /><span class="num">೨೨೩.</span> ಅಬ್ಬಾ! ಮಾಯೆಯ ಮಾಯೆ ಎಂಥದ್ದು!</h1>
		<p class="bhashya-verse">ಅಹೋ, ಅತಿಗಂಭೀರಾ ದುರವಗಾಹ್ಯಾ ವಿಚಿತ್ರಾ ಚೇಯಂ ಮಾಯಾ!</p>
		<p class="bhashya-verse-source">ಕಾಠಕಭಾಷ್ಯ ೧-೩-೧೨</p>
		<p class="bhashya-verse-meaning">ಅಬ್ಬಾ! ಈ ಮಾಯೆಯ ಆಳವು ಯಾರಿಗೂ ಅರ್ಥವಾಗುವಂತಿಲ್ಲ! ಇದನ್ನು ಸರಿಯಾಗಿ ಅರ್ಥಮಾಡಿಕೊಳ್ಳುವದು ಎಂಥವರಿಗೂ ಕಷ್ಟವಾಗಿದೆ! ಎಂಥ ವಿಚಿತ್ರವಾಗಿದೆ, ಈ ಮಾಯೆ!</p>
		<p class="description">ವೇದಾಂತದಲ್ಲಿ ‘ಮಾಯೆ’ಯ ಸ್ಥಾನ ಅತ್ಯಂತ ಮುಖ್ಯವಾದದ್ದು. ಅವಿದ್ಯಾಕೃತವಾದದ್ದು ಈ ಮಾಯೆ! ಇದು ಭಗವಂತನ ಅಧೀನವಾದ ಒಂದು ಅದ್ಭುತ ವಿಚಿತ್ರ ಶಕ್ತಿ. ತ್ರಿಗುಣಾತ್ಮಕವಾದ, ಜಡವಾದ, ಹುಸಿತೋರಿಕೆಯಾಗಿರುವ ಒಂದು ಅದ್ಭುತಶಕ್ತಿಯೇ ಮಾಯೆ! ಇದನ್ನು ಗೆಲ್ಲುವದು ಅಷ್ಟು ಸುಲಭವಲ್ಲ. ಎಲ್ಲರನ್ನೂ ಸಂಸಾರಕೂಪದಲ್ಲಿ ತಳ್ಳಿರುವಂಥ ಶಕ್ತಿಯೇ ಈ ಮಾಯೆ!</p>
		<p class="description">ಪಾಮರರನ್ನೂ ಪಂಡಿತರನ್ನೂ, ಸಂಸಾರಿಗಳನ್ನೂ ಸಂನ್ಯಾಸಿಗಳನ್ನೂ, ಎಲ್ಲರನ್ನೂ ತನ್ನ ವಶಮಾಡಿಕೊಂಡು ಜನ್ಮಮರಣ ಸಾಗರದಲ್ಲಿ ತಳ್ಳಿ ಎಲ್ಲರನ್ನೂ ದುಃಖಿಗಳನ್ನಾಗಿ ಮಾಡಿರುವ ದುಷ್ಟಶಕ್ತಿಯೇ ಮಾಯೆ! ಇದು ಮಾಯೆಯ ಮಾಯೆ! ಈ ಮಾಯೆಯು ಸಾತ್ತ್ವಿಕ, ರಾಜಸ, ತಾಮಸ ರೂಪಗಳಿಂದ ಜಗತ್ತನ್ನೆಲ್ಲ ವ್ಯಾಪಿಸಿರುವ ವಿಷಬೀಜಶಕ್ತಿ. ಇದರ ಆಳ, ಸ್ವರೂಪ, ಕಾರ್ಯಗಳು ಎಂಥ ಪಂಡಿತರಿಗೂ ಅರ್ಥವೇ ಆಗುವದಿಲ್ಲ. ‘ನಾನು ಮಾಯೆಯನ್ನು ಗೆದ್ದಿದ್ದೇನೆ’ ಎನ್ನುವಾಗಲೇ ಆ ಮಾಯೆಯು ‘ನಾನು’ ರೂಪದಿಂದ ಉಳಿದುಕೊಂಡೇ ಇರುತ್ತದೆ. ನಾನು ಸಂನ್ಯಾಸಿ, ನಾನು ಮಹಾತಪಸ್ವಿ, ನಾನು ಜ್ಞಾನಿ—ಎನ್ನುವಾಗಲೂ ಆ ಮಾಯೆಯು ಅಂಥವನಲ್ಲಿ ಸೇರಿಕೊಂಡೇ ಇರುತ್ತದೆ. ಆತ್ಮಜ್ಞಾನದಿಂದ ಮಾತ್ರ ಈ ಮಾಯೆಯು ಮಾಯವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.11">
		<p class="intro-shloka">॥ ಅವಿದ್ಯಾಸರ್ಪಸ್ಯ ಗಾರುಡಮಂತ್ರಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಾತ್ಮಜ್ಞಾನಸಂಪನ್ನಂ ಶೋಕಮೋಹಾದಿವರ್ಜಿತಮ್।<br/>ಕೃತಕೃತ್ಯಂ ಗುರುಂ ವಂದೇ <strong>ಶಂಕರಂ</strong> ಜ್ಞಾನಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧೧</span><br /><span class="num">೨೨೪.</span> ಅವಿದ್ಯಾಸರ್ಪಕ್ಕೆ ವಿದ್ಯೆಯೇ ಗಾರುಡಮಂತ್ರ!</h1>
		<p class="bhashya-verse">ಶೋಕಮೋಹಾದಿ ಸರ್ವಸಂಸಾರಧರ್ಮವಿಚ್ಛಿತ್ತಿಸಾಧನಮ್ ಆತ್ಮೈ- ಕತ್ವಾದಿವಿಜ್ಞಾನಮ್ ಉತ್ಪಾದಯಂತಿ ಉಪನಿಷನ್ಮಂತ್ರಾಃ।</p>
		<p class="bhashya-verse-source">ಈಶಾವಾಸ್ಯಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಉಪನಿಷತ್ತಿನ ಮಂತ್ರಗಳು ಶೋಕಮೋಹಮುಂತಾದ ಸರ್ವಸಂಸಾರವನ್ನು ಕತ್ತರಿಸಿಹಾಕುವಂಥ ಆತ್ಮೈಕತ್ವಜ್ಞಾನವನ್ನು ಉಂಟುಮಾಡುತ್ತವೆ.</p>
		<p class="description">ಉಪನಿಷತ್ತುಗಳು ವೇದಗಳ ಸಾರ. ಉಪನಿಷತ್ತುಗಳು ವೇದಗಳ ತಾತ್ಪರ್ಯ ಹಾಗೂ ಕಡೆಯ ಭಾಗ. ಆದ್ದರಿಂದಲೇ ಉಪನಿಷತ್ತುಗಳಿಗೆ ವೇದಾಂತಗಳೆಂದೂ ಹೆಸರು. ವೇದಾಂತಗಳು ಪ್ರಧಾನವಾಗಿ ಹದಿನಾಲ್ಕು: ಈಶ, ಕೇನ, ಕಾಠಕ, ಪ್ರಶ್ನ, ಮುಂಡಕ, ಮಾಂಡೂಕ್ಯ, ತೈತ್ತಿರೀಯ, ಐತರೇಯ, ಛಾಂದೋಗ್ಯ, ಬೃಹದಾರಣ್ಯಕ, ಶ್ವೇತಾಶ್ವತರ, ಜಾಬಾಲ, ಕೌಷೀತಕಿ ಮತ್ತು ಕೈವಲ್ಯ.</p>
		<p class="description">ಆತ್ಮಜ್ಞಾನವನ್ನು ಬಯಸುವ ಮುಮುಕ್ಷು ಸಾಧಕರಿಗೆ ಉಪನಿಷತ್ತುಗಳು ಕಾಮಧೇನು ಕಲ್ಪವೃಕ್ಷ ಚಿಂತಾಮಣಿಗಳಿದ್ದಂತೆ. ಉಪನಿಷತ್ತುಗಳಲ್ಲಿ ಮುಖ್ಯವಾಗಿ ಉಪದೇಶಿಸಿರುವದು ಬ್ರಹ್ಮಾತ್ಮಜ್ಞಾನವನ್ನು. ಮುಮುಕ್ಷುಸಾಧಕರುಗಳು ಉಪನಿಷತ್ತುಗಳನ್ನು ಸದ್ಗುರುಗಳಿಂದ ಅಧ್ಯಯನ ಮಾಡಿದರೆ ಅಂಥವರಿಗೆ ನಿಶ್ಚಿತವಾಗಿ ಆತ್ಮಜ್ಞಾನವು ಉದಯವಾಗುತ್ತದೆ. ಸರಿ, ಈ ಬ್ರಹ್ಮಜ್ಞಾನದಿಂದ ಪ್ರಯೋಜನವೇನು? ಎಂದರೆ ಅಜ್ಞಾನದ ನಾಶ. ಅಜ್ಞಾನದಿಂದಲೇ ಅನರ್ಥ, ಶೋಕಮೋಹ, ಅಜ್ಞಾನದಿಂದಲೇ ಜನ್ಮಜನ್ಮಾಂತರ ಪ್ರಾಪ್ತಿ. ಇಂಥ ಶತ್ರುವಾದ ಅಜ್ಞಾನವನ್ನು ಆತ್ಮಜ್ಞಾನವು ಪೂರಾ ನಾಶಮಾಡಿಬಿಡುತ್ತದೆ. ಆತ್ಮಜ್ಞಾನದಿಂದ ಪರಮಾನಂದ, ಮೋಕ್ಷಪ್ರಾಪ್ತಿ, ಆತ್ಮಜ್ಞಾನದಿಂದ ಕೃತಕೃತ್ಯತೆ! ಆತ್ಮಜ್ಞಾನದಿಂದ ಮೋಕ್ಷ ಸಾಮ್ರಾಜ್ಯ! ಅವಿದ್ಯಾವಿಷಸರ್ಪಕ್ಕೆ ಬ್ರಹ್ಮಾತ್ಯವಿದ್ಯೆಯೇ ಗಾರುಡಮಂತ್ರ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.12">
		<p class="intro-shloka">॥ ಆಪ್ತಕಾಮಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಾತ್ಮಜ್ಞಾನಲಾಭೇನ ಜೀವನ್ಮುಕ್ತಂ ಪರಂ ಗುರುಮ್।<br/>ಆಪ್ತಕಾಮಮ್ ಹ್ಯಾತ್ಮಕಾಮಮ್ ಅಕಾಮಂ ನೌಮಿ <strong>ಶಂಕರಮ್</strong> ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧೨</span><br /><span class="num">೨೨೫.</span> ಜ್ಞಾನದಿಂದ ಜೀವನ್ಮುಕ್ತಿ</h1>
		<p class="bhashya-verse">ಅಮೃತಃ ಸಮಭವತ್, ಆತ್ಮಜ್ಞಾನೇನ ಆಪ್ತಕಾಮತಯಾ ಜೀವನ್ನೇವ ಸರ್ವಾನ್ ಕಾಮಾನ್ ಆಪ್ತ್ವಾ ಇತ್ಯರ್ಥಃ।</p>
		<p class="bhashya-verse-source">ಐತರೇಯಭಾಷ್ಯ ೨-೧-೬</p>
		<p class="bhashya-verse-meaning">ಬದುಕಿರುವಾಗಲೇ ಆತ್ಮಜ್ಞಾನದಿಂದ ಅಮೃತನಾಗಿ ಬಿಡುತ್ತಾನೆ. ಎಲ್ಲ ಕಾಮಗಳನ್ನೂ ಪಡೆದುಕೊಂಡವನಾಗಿ ಆಪ್ತಕಾಮನಾಗಿ ಆತ್ಮಕಾಮನಾಗಿ ಬಿಡುತ್ತಾನೆ.</p>
		<p class="description">ಆತ್ಮಜ್ಞಾನದಿಂದ ದೊರಕುವ ಫಲವೆಂದರೆ ಅಮೃತತ್ವಪ್ರಾಪ್ತಿಯೇ. ಅಮೃತತ್ವವೆಂದರೆ ಸ್ವರ್ಗಲೋಕವಲ್ಲ. ಆತ್ಮಜ್ಞಾನಕ್ಕೂ ಸ್ವರ್ಗಲೋಕಪ್ರಾಪ್ತಿಗೂ ಯಾವ ಯಾವ ಸಂಬಂಧವೂ ಇಲ್ಲ. ಪುಣ್ಯಕರ್ಮಗಳಿಗೂ ಸ್ವರ್ಗಾದಿಲೋಕಗಳಿಗೂ ಸಂಬಂಧ. ಈಗ ಬ್ರಾಹ್ಮಣನಾಗಿ ಹುಟ್ಟಿ, ವೇದೋಕ್ತ ಕರ್ಮಾನುಷ್ಠಾನಗಳನ್ನು ಮಾಡಿ ಪುಣ್ಯವನ್ನು ಸಂಪಾದಿಸಿಕೊಂಡಿದ್ದರೆ ಅಂತಹವನಿಗೆ ಸತ್ತಮೇಲೆ ಸ್ವರ್ಗಲೋಕಪ್ರಾಪ್ತಿಯಾಗುತ್ತದೆ. ಅಲ್ಲಿ ಅಮರನಾಗಿ ದೇವಲೋಕದ ಸುಖಗಳನ್ನು ಅನುಭವಿಸಿ ಆ ಫಲಗಳು ಸವೆದಕೂಡಲೇ ಪುನಃ ಹುಟ್ಟುತ್ತಾನೆ. ಇಷ್ಟೂ ಕರ್ಮಕಾಂಡದ ಕರ್ಮಗಳ ವಿಚಾರವಾಯಿತು.</p>
		<p class="description">ಆದರೆ ವೇದಾಂತದರ್ಶನದ ಪ್ರಕಾರ ಜ್ಞಾನದಿಂದ ಮುಕ್ತಿ. ಮುಕ್ತಿಯೆಂದರೆ ಜನ್ಮಮರಣಚಕ್ರದಿಂದ ಬಿಡುಗಡೆ. ಇದಕ್ಕೇ ಅಮೃತತ್ವವೆಂದೂ ಹೆಸರು. ಈ ಜನ್ಮದಲ್ಲಿಯೇ ಉಂಟಾಗುವ ಫಲ, ಅಮೃತತ್ವ. ಜನ್ಮವೇ ಇಲ್ಲದ್ದರಿಂದ ಮರಣವೆಲ್ಲಿ? ಆತ್ಮಜ್ಞಾನಿಗೆ ಯಾವ ಅನಾತ್ಮವಿಷಯಗಳ ಕಾಮನೆಯೂ ಉಳಿದಿರುವದಿಲ್ಲ , ಆತ್ಮನೇ ಎಲ್ಲವೂ ಆಗಿ ತೋರುತ್ತಿದ್ದಾನೆಂಬ ನಿಶ್ಚಯಜ್ಞಾನವುಳ್ಳ ಆತ್ಮಜ್ಞಾನಿಗೆ ಸ್ವರ್ಗಲೋಕಾದಿಗಳ ಆಶೆಯು ಖಂಡಿತಾ ಇರುವದಿಲ್ಲ. ಇವನು ಬದುಕಿರುವಾಗಲೇ ಆಪ್ತಕಾಮ, ಆತ್ಮಕಾಮ ಹಾಗೂ ಅಕಾಮನಾಗಿದ್ದಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.13">
		<p class="intro-shloka">॥ ಸದ್ಗುರುವಲ್ಲಭಾಯ ಶಂಕರಾಯ ನಮಃ ॥</p> 
		<p class="shloka">ಅಜ್ಞಾನಿನಾಂ ಮುಮುಕ್ಷೂಣಾಂ ಕರ್ಮಯೋಗೋಪದೇಶಕಮ್।<br/>ಕಾರುಣ್ಯಸಾಗರಂ ನೌಮಿ <strong>ಶಂಕರಂ</strong> ಸದ್ಗುರುಂ ಪರಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧೩</span><br /><span class="num">೨೨೬.</span> ಮುಮುಕ್ಷುಗಳಿಗೆ ಕರ್ಮಯೋಗ</h1>
		<p class="bhashya-verse">ಪ್ರಾಕ್ ಜ್ಞಾನನಿಷ್ಠಾಯೋಗ್ಯತಾಪ್ರಾಪ್ತೇಃ ಕರ್ಮಣಿ ಅಧಿಕೃತೇನ ಕರ್ಮ ಕರ್ತವ್ಯಮೇವ।</p>
		<p class="bhashya-verse-source">ಗೀತಾಭಾಷ್ಯ ೨-೪೬</p>
		<p class="bhashya-verse-meaning">ಆತ್ಮಜ್ಞಾನನಿಷ್ಠೆಗೆ ಯೋಗ್ಯತೆಯು ಬರುವದಕ್ಕಿಂತ ಮುಂಚೆ ಅಜ್ಞಾನಿಯಾದ ಮುಮುಕ್ಷುವು ಅವಶ್ಯವಾಗಿ ಕರ್ಮಯೋಗವನ್ನು ಮಾಡಲೇ ಬೇಕು.</p>
		<p class="description">ನಾನು ಕರ್ತೃವೂ ಅಲ್ಲ , ಭೋಕ್ತೃವೂ ಅಲ್ಲ ಎಂಬ ನಿಶ್ಚಯಜ್ಞಾನವು ಬಂದಮೇಲೆ ಕರ್ಮಬಂಧನವು ತಾನೇ ತಾನಾಗಿ ಕಳಚಿಹೋಗಿಬಿಡುತ್ತದೆ. ಜಾತಿ ವರ್ಣ ಆಶ್ರಮ ಪಂಥಗಳನ್ನು ಮೀರಿದ ನಿರುಪಾಧಿಕನಾದ ನಿತ್ಯಶುದ್ಧಬುದ್ಧಮುಕ್ತ ಸ್ವರೂಪನಾದ ಆತ್ಮನೇ ತಾನೆಂಬ ಸಮ್ಯಗ್ದರ್ಶನವನ್ನು ಪಡೆದಿರುವ ಜ್ಞಾನಿಗೆ ಯಾವ ಕರ್ಮಗಳಿಂದಲೂ ಏನೂ ಆಗಬೇಕಾಗಿಲ್ಲ. ಬ್ರಹ್ಮಜ್ಞಾನಿಯು ಬ್ರಹ್ಮಸ್ವರೂಪನೇ, ಅವನು ಕೃತಕೃತ್ಯನು.</p>
		<p class="description">ಇಂಥ ಜ್ಞಾನಿಯನ್ನು ನೋಡಿಕೊಂಡು ಅಜ್ಞಾನಿಗಳು ತಾವೂ ಕರ್ಮಗಳನ್ನು ಬಿಟ್ಟುಬಿಡುವದು ಯುಕ್ತವಲ್ಲ. ಅನೇಕ ಸಾಧಕರು ವೇದಾಂತಗಳನ್ನು ಓದಿಕೊಂಡು, ಕೆಲವು ವೇದಾಂತ ಪ್ರವಚನಗಳನ್ನು ಕೇಳಿಕೊಂಡು, ಆದರೆ ಜ್ಞಾನನಿಷ್ಠೆಯನ್ನು ಮಾತ್ರ ಪಡೆಯದೆ ಕರ್ಮಗಳನ್ನು ಬಿಟ್ಟಿರುತ್ತಾರೆ. ಇನ್ನು ಕೆಲವರು, ನಾವು ಸಂಧ್ಯಾವಂದನೆ ದೇವರಪೂಜೆಗಳನ್ನು ಮಾಡಬೇಕೆ? ಅಥವಾ ಬಿಡಬೇಕೆ? ಎಂದು ಹಿರಿಯರನ್ನು ಕೇಳುತ್ತಾ ಇರುತ್ತಾರೆ. ಇದರ ಅಂತರಾರ್ಥವೇನು? ವೇದಾಂತಗಳಲ್ಲಿ ‘ಬಿಡಬೇಕು’ ಎಂದಿದ್ದಾರಲ್ಲ! ಬಿಟ್ಟರೆ ಪರವಾಗಿಲ್ಲವೆ? ಇದರಿಂದ ನಮಗೇನೂ ಹಾನಿಯಾಗುವದಿಲ್ಲವೆ? ಬಿಟ್ಟರೆ ಪಾಪವು ಬರುವದಿಲ್ಲವೆ?—ಎಂದು. ಇದಕ್ಕೆ ಉತ್ತರ: ‘ಬಿಡಬಾರದು, ಮಾಡಲೇಬೇಕು’—ಎಂದು. ಜ್ಞಾನಿಯಾಗುವವರೆಗೂ ಮುಮುಕ್ಷು ಸಾಧಕನು ಕರ್ಮಯೋಗವನ್ನು ಈಶ್ವರಾರ್ಪಣಬುದ್ಧಿಯಿಂದ ಅವಶ್ಯವಾಗಿ ಮಾಡಲೇಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.14">
		<p class="intro-shloka">॥ ಅಹೇಯಾನುಪಾದೇಯಸ್ವರೂಪಾಯ ಶಂಕರಾಯ ನಮಃ ॥</p> 
		<p class="shloka">ಅಹೇಯಮ್ ಅನುಪಾದೇಯಂ ಸರ್ವಾತ್ಮಕಮಕಲ್ಮಷಮ್।<br/><strong>ಶಂಕರಂ</strong> ಸಚ್ಚಿದಾನಂದಂ ವಂದೇ ಸದ್ಗುರುಭಾಸ್ಕರಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧೪</span><br /><span class="num">೨೨೭.</span> ಆತ್ಮನು ಎಲ್ಲರಿಗೂ ಸ್ವರೂಪವೇ</h1>
		<p class="bhashya-verse">ಆತ್ಮತ್ವಾದೇವ ಚ ಸರ್ವೇಷಾಂ ನ ಹೇಯಃ, ನಾಪಿ ಉಪಾದೇಯಃ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೪</p>
		<p class="bhashya-verse-meaning">ಪರಮಾತ್ಮನು ಎಲ್ಲರಿಗೂ ಆತ್ಮನಾಗಿರುವದರಿಂದಲೇ ಇವನು ಹೇಯನೂ ಅಲ್ಲ , ಉಪಾದೇಯನೂ ಅಲ್ಲ.</p>
		<p class="description">ಈ ವಿಶ್ವದಲ್ಲಿ ಪರಮಾತ್ಮನೊಬ್ಬನನ್ನು ಬಿಟ್ಟು ಉಳಿದ ಎಲ್ಲ ವಸ್ತುಗಳೂ ನಮಗೆ ಹೇಯವೂ ಆಗಿರುತ್ತವೆ, ಉಪಾದೇಯವೂ ಆಗಿರುತ್ತವೆ. ‘ಹೇಯ’ವೆಂದರೆ ಬಿಡಬಹುದಾದ ವಸ್ತುಗಳು, ‘ಉಪಾದೇಯ’ ವೆಂದರೆ ತೆಗೆದುಕೊಳ್ಳಬಹುದಾದ ಪದಾರ್ಥಗಳು. ಆಧ್ಯಾತ್ಮಿಕ ಪದಾರ್ಥಗಳೂ (ಅಂದರೆ ದೇಹ, ಇಂದ್ರಿಯ ಮನೋಬುದ್ಧಿಗಳೂ) ನಮಗೆ ಹೇಯವೂ ಉಪಾದೇಯವೂ ಆಗಿರುತ್ತವೆ. ಆಧಿಭೌತಿಕಪದಾರ್ಥಗಳೂ (ಅಂದರೆ ಪೃಥಿವಿ, ಅಪ್ಪು, ತೇಜಸ್ಸು, ವಾಯು, ಆಕಾಶಗಳೂ) ಹೇಯವೂ ಉಪಾದೇಯವೂ ಆಗಿರುತ್ತವೆ. ಹೀಗೆಯೇ ಆಧಿದೈವಿಕವಸ್ತುಗಳೂ (ಗ್ರಹ, ನಕ್ಷತ್ರ, ದೇವತೆಗಳೂ) ಹೇಯವೂ ಉಪಾದೇಯವೂ ಆಗಿರುತ್ತವೆ.</p>
		<p class="description">ಆದರೆ ನಮ್ಮೆಲ್ಲರಿಗೂ ಸ್ವರೂಪವೇ ಆಗಿರುವ ಆತ್ಮನು ಮಾತ್ರ ಹೇಯನೂ ಅಲ್ಲ , ಉಪಾದೇಯನೂ ಅಲ್ಲ. ಬೇಸರವಾದಾಗ ಬೇಡವೆಂದು ಬಿಡುವದಕ್ಕಾಗಲಿ ಸಂತೋಷವಾದಾಗ ಬೇಕೆಂದು ತೆಗೆದುಕೊಳ್ಳುವದಕ್ಕಾಗಲಿ ಇವನು ಶಕ್ಯನಲ್ಲ. ಸಕ್ಕರೆಗೆ ಸಿಹಿಯಂತೆ, ಬೆಂಕಿಗೆ ಬಿಸಿಯಂತೆ, ಸೂರ್ಯನಿಗೆ ಬೆಳಕಿನಂತೆ ಈ ಬ್ರಹ್ಮವು ನಮ್ಮೆಲ್ಲರಿಗೂ ಆತ್ಮನಾಗಿರುತ್ತದೆ. ಪಾಪಿಗೂ ಪುಣ್ಯವಂತನಿಗೂ, ಬಡವನಿಗೂ ಬಲ್ಲಿದನಿಗೂ, ದಡ್ಡನಿಗೂ ಬುದ್ಧಿವಂತನಿಗೂ, ರಂಕನಿಗೂ ರಾಜನಿಗೂ ಬ್ರಹ್ಮವು ಸಮಾನವಾಗಿ ಸ್ವರೂಪವಾಗಿದೆ. ಈ ಪ್ರತ್ಯಗಾತ್ಮನನ್ನು ತಿಳಿದುಕೊಂಡು ಅನುಭವದಲ್ಲಿ ಕಂಡುಕೊಳ್ಳುವದಷ್ಟೇ ಸಾಧಕರ ಕರ್ತವ್ಯ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.15">
		<p class="intro-shloka">॥ ಪರಬ್ರಹ್ಮಪ್ರಬೋಧಕಾಯ ಶಂಕರಾಯ ನಮಃ ॥</p> 
		<p class="shloka">ಶಬ್ದಪ್ರವೃತ್ತಿನಿರ್ಮುಕ್ತಪರಬ್ರಹ್ಮಪ್ರಬೋಧಕಮ್।<br/>ಪರಬ್ರಹ್ಮವಿದಂ ಪ್ರಾಜ್ಞಂ ವಂದೇ <strong>ಶಂಕರ</strong>ಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧೫</span><br /><span class="num">೨೨೮.</span> ಶಬ್ದಗಳು ಬ್ರಹ್ಮವನ್ನು ತಿಳಿಸಲಾರವು</h1>
		<p class="bhashya-verse">ಶಬ್ದಪ್ರವೃತ್ತಿಹೇತುಜಾತ್ಯಾದಿಧರ್ಮರಹಿತತ್ವಾತ್ ಬ್ರಹ್ಮ ನ ಕೇನಾಪಿ ಶಬ್ದೇನ ಉಚ್ಯತೇ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೧</p>
		<p class="bhashya-verse-meaning">ಶಬ್ದಪ್ರವೃತ್ತಿಗೆ ಬೇಕಾಗಿರುವ ಜಾತಿ, ಗುಣ, ಕ್ರಿಯಾ, ಸಂಬಂಧಗಳು ಬ್ರಹ್ಮದಲ್ಲಿ ಇಲ್ಲದಿರುವದರಿಂದ ಬ್ರಹ್ಮವನ್ನು ಯಾವ ಶಬ್ದಗಳಿಂದಲೂ ಹೇಳಲು ಬರುವದಿಲ್ಲ.</p>
		<p class="description">ಶಬ್ದಗಳಿಗೆ ಅದ್ಭುತವಾದ ಸಾಮರ್ಥ್ಯವಿರುತ್ತದೆ. ಕಣ್ಣುಗಳಿಗೆ ಕಾಣಿಸದಿರುವ, ಮನಸ್ಸಿನಿಂದ ಊಹಿಸಲೂ ಸಾಧ್ಯವಾಗದ ಅನೇಕ ವಸ್ತುಗಳನ್ನು ಶಬ್ದಗಳು ತಿಳಿಸುತ್ತವೆ. ಅತ್ಯಂತವಾಗಿ ಇಲ್ಲದಿರುವ ಶೂನ್ಯವಾದ ಪದಾರ್ಥಗಳನ್ನೂ ಶಬ್ದಗಳಿಂದ ವರ್ಣಿಸಬಹುದು. ಶಬ್ದಗಳಿಂದ ವರ್ಣಿಸಲು ಸಾಧ್ಯವಾಗದ ವಸ್ತುಗಳೇ ಪ್ರಪಂಚದಲ್ಲಿ ಇಲ್ಲವೆಂದರೂ ತಪ್ಪಾಗದು.</p>
		<p class="description">ಆದರೆ ಒಂದು ವಿಷಯದಲ್ಲಿ ಮಾತ್ರ, ಪಾಪ! ಈ ಶಬ್ದಗಳು ಪೂರಾ ಸೋತುಹೋಗುತ್ತವೆ! ಅದನ್ನು ವಿವರಿಸಲು ಶಬ್ದಗಳಿಗೆ ಯೋಗ್ಯತೆಯು ಇರುವುದಿಲ್ಲ. ಹೌದೆ? ಹಾಗಾದರೆ, ಅಂಥ ವಸ್ತು ಯಾವದು? ಎಂದರೆ, ಅದೇ ವೇದಾಂತದ ಪರಬ್ರಹ್ಮವು. ಪರಬ್ರಹ್ಮವನ್ನು ಯಾವ ಶಬ್ದಗಳಿಂದಲೂ ತಿಳಿಸುವದಕ್ಕೆ ಯಾರಿಗೂ ಆಗುವದೇ ಇಲ್ಲ.</p>
		<p class="description">ಸರಿ, ಇದಕ್ಕೇನು ಕಾರಣ? ಎಂದರೆ ಬ್ರಹ್ಮದ ಸ್ವರೂಪವೇ ಹೀಗಿರುತ್ತದೆ. ಜಾತಿ, ಗುಣ, ಕ್ರಿಯಾ, ಸಂಬಂಧಗಳುಳ್ಳ ವಸ್ತುಗಳನ್ನು ಮಾತ್ರ ಶಬ್ದಗಳು ವಿವರಿಸುತ್ತವೆ. ಮನುಷ್ಯರಲ್ಲೆಲ್ಲ ‘ಮನುಷ್ಯತ್ವ’—ಎಂಬ ಜಾತಿಯುಂಟು. ಆದರೆ ಅದ್ವಿತೀಯವಾದ ಬ್ರಹ್ಮದಲ್ಲಿ ‘ಬ್ರಹ್ಮ ತ್ವ’ವಿಲ್ಲ! ಹೀಗೆಯೇ ಗುಣ, ಕ್ರಿಯಾ, ಸಂಬಂಧಗಳು ಬ್ರಹ್ಮದಲ್ಲಿ ಇಲ್ಲವಾದ್ದರಿಂದ ಬ್ರಹ್ಮವು ಯಾವ ಶಬ್ದಕ್ಕೂ ವಾಚ್ಯವೂ ಅಲ್ಲ , ವಿಷಯವೂ ಅಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.16">
		<p class="intro-shloka">॥ ಮುಮುಕ್ಷುಕಾಮಧೇನವೇ ಶಂಕರಾಯ ನಮಃ ॥</p> 
		<p class="shloka">ಕರುಣಾಸಾಗರಂ ಶಾಂತಂ ಬ್ರಹ್ಮನಿಷ್ಠಂ ಜಗದ್ಗುರುಮ್।<br/>ವಿಮುಕ್ತಬಂಧನಂ ವಂದೇ <strong>ಶಂಕರಂ</strong> ಜ್ಞಾನಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧೬</span><br /><span class="num">೨೨೯. </span>ಸದ್ಗುರುಪ್ರಾಪ್ತಿಯು ಅತ್ಯಂತದುರ್ಲಭ!</h1>
		<p class="bhashya-verse">ಪೂರ್ವಜನ್ಮಕೃತಪುಣ್ಯಾತಿಶಯಾತ್ ಪರಮಕಾರುಣಿಕಂ ಕಂಚಿತ್ ಸದ್ಬ್ರ ಹ್ಮಾತ್ಮವಿದಂ ವಿಮುಕ್ತಬಂಧನಂ ಬ್ರಹ್ಮಿಷ್ಠಂ ಯದಾ ಆಸಾದಯತಿ, ತದಾ ಗುರೂಪದೇಶೇನ ಆತ್ಮಜ್ಞೋ ಭವತಿ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೬-೧೪-೨</p>
		<p class="bhashya-verse-meaning">ಹಿಂದಿನ ಜನ್ಮಗಳಲ್ಲಿ ಮಾಡಿರುವ ಪುಣ್ಯಕರ್ಮಗಳ ಸೌಭಾಗ್ಯದಿಂದ ಈ ಜನ್ಮದಲ್ಲಿ ಬ್ರಹ್ಮಾತ್ಮವಿದನಾದ, ಬಂಧನಗಳಿಂದ ಮುಕ್ತನಾಗಿರುವ, ಪರಮ ಕಾರುಣಿಕನಾದ ಬ್ರಹ್ಮನಿಷ್ಠನಾದ ಸದ್ಗುರುವನ್ನು ಮುಮುಕ್ಷುವು ಹೊಂದುತ್ತಾನೆ. ಸದ್ಗುರೂಪದೇಶಶ್ರವಣದಿಂದ ಅವನು ಆತ್ಮಜ್ಞಾನಿಯಾಗುತ್ತಾನೆ.</p>
		<p class="description">ಸದ್ಗುರುವು ನಮಗೆ ದೊರಕಬೇಕಾದರೂ ಅದಕ್ಕೂ ಪೂರ್ವಪುಣ್ಯವು ಇರಬೇಕು. ಸದ್ಗುರುಗಳು ದೊರಕಿದಾಗ ಅವರ ಅನುಗ್ರಹ ಪಡೆಯಬೇಕಾದರೂ ಯೋಗವು ಇರಬೇಕು. ಸದ್ಗುರುಗಳು ಆತ್ಮಜ್ಞಾನಿಗಳಾಗಿರು ತ್ತಾರೆ, ಸದ್ಗುರುಗಳು ಭವಬಂಧನದಿಂದ ಮುಕ್ತರಾಗಿರುತ್ತಾರೆ; ಸದ್ಗುರುಗಳು ಕರುಣಾಸಾಗರರೂ, ಬ್ರಹ್ಮನಿಷ್ಠರೂ ಆಗಿರುತ್ತಾರೆ.</p>
		<p class="description">ಸಾಧಕನಾದ ಮುಮುಕ್ಷುವಿಗೆ ಸದ್ಗುರುಸೇವೆ, ಸದ್ಗುರೂಪದೇಶ, ಸದ್ಗುರುಕೃಪಾಶೀರ್ವಾದ ಬಹಳ ಮುಖ್ಯವಾದದ್ದು. ಸದ್ಗುರುಗಳ ಸೇವೆಯನ್ನು ಮಾಡುತ್ತಾ ಪ್ರಸನ್ನರಾದ ಸದ್ಗುರುಗಳಿಂದ ವೇದಾಂತವಾಕ್ಯಾರ್ಥ ಶ್ರವಣವನ್ನು ಮಾಡಬೇಕು. ಶುದ್ಧಚಿತ್ತನೂ, ವಿವೇಕಿಯೂ, ವಿರಕ್ತನೂ ಆದ ಮುಮುಕ್ಷುವಿನ ಅಂತಃಕರಣದಲ್ಲಿ ಆತ್ಮಜ್ಞಾನವು ಉಂಟಾಗುತ್ತದೆ. ಆತ್ಮಜ್ಞಾನವು ಉಂಟಾದರೆ ಅಂಥವನು ಧನ್ಯನಾದಂತೆಯೇ! ಇಷ್ಟಕ್ಕೂ ಪೂರ್ವಜನ್ಮಸುಕೃತವು ಇರಬೇಕೆಂಬುದು ದಿಟವಾದರೂ ಮುಮುಕ್ಷುವಿನ ಪುರುಷಪ್ರಯತ್ನವೂ ಇದೆ. ಗುರುಗಳ ಸೇವೆಯನ್ನು ಮಾಡಿ, ಅವರನ್ನು ಪ್ರಸನ್ನರಾಗಿಸಿಕೊಂಡು ಅವರಿಂದ ಜ್ಞಾನೋಪದೇಶವನ್ನು ಪಡೆಯಬೇಕಾದದ್ದು ಮುಮುಕ್ಷುವಿನ ಕರ್ತವ್ಯವೆಂದು ಬೇರೆಯಾಗಿ ಹೇಳಬೇಕೆ?</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.17">
		<p class="intro-shloka">॥ ಜನ್ಮಬಂಧರಹಿತಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮನಿಷ್ಠಂ ಪರಂ ಶಾಂತಂ ಧೂತಸಂಸಾರಬಂಧನಮ್।<br/>ಜನ್ಮಮೃತ್ಯುಜರಾತೀತಂ <strong>ಶಂಕರಂ</strong> ನೌಮಿ ಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧೭</span><br /><span class="num">೨೩೦.</span> ಬ್ರಹ್ಮನಿಷ್ಠನಿಗೆ ಸಂಸಾರವಿಲ್ಲ</h1>
		<p class="bhashya-verse">ಸರ್ವಮಹತ್ತರೇ ಬ್ರಹ್ಮಣಿ ಪರೇ ಪ್ರತಿತಿಷ್ಠತಿ, ನ ಪುನಃ ಸಂಸಾರಮಾಪದ್ಯತೇ ಇತ್ಯಭಿಪ್ರಾಯಃ।</p>
		<p class="bhashya-verse-source">ಕೇನಭಾಷ್ಯ ೪-೯</p>
		<p class="bhashya-verse-meaning">ಎಲ್ಲಕ್ಕಿಂತಲೂ ಮಿಗಿಲಾದ ಪರಬ್ರಹ್ಮದಲ್ಲಿ ನೆಲೆಗೊಳ್ಳುತ್ತಾನೆ, ಎಂದರೆ ಪುನಃ ಜನ್ಮವನ್ನು ಹೊಂದುವದಿಲ್ಲ—ಎಂದಭಿಪ್ರಾಯ.</p>
		<p class="description">ಈ ವಿಶಾಲ ಪ್ರಪಂಚದಲ್ಲಿ ,ಭಗವಂತನ ಅಪಾರ ಸೃಷ್ಟಿಯಲ್ಲಿ ಸಹಸ್ರಾರು ವಿದ್ಯೆಗಳಿವೆ; ನೂರಾರು ಧರ್ಮಗಳು, ಮತಗಳು ಮಾರ್ಗಗಳಿರುತ್ತವೆ. ಲಕ್ಷೋಪಲಕ್ಷ ಗುರುಗಳೂ ಸಾಧಕರೂ ಇದ್ದಾರೆ. ಆಯಾ ಸಾಧನಮಾರ್ಗಗಳಲ್ಲಿ ಮುಂದುವರೆದಂತೆ ಆಯಾ ಫಲಗಳೂ ಖಂಡಿತಾ ದೊರಕುತ್ತವೆ. ಐಹಿಕ (ಈ ಲೋಕದ) ಆಮುಷ್ಮಿಕ (ಪರಲೋಕದ) ಫಲಗಳೂ ಸಿಗುವದು ದಿಟ!</p>
		<p class="description">ಆದರೆ ಜನ್ಮಮರಣ ಚಕ್ರದಿಂದ ತಪ್ಪಿಸಿಕೊಳ್ಳಬೇಕಾದರೆ ಮಾತ್ರ ಬ್ರಹ್ಮವಿದ್ಯೆಯೇ ಬೇಕು. ಪರಬ್ರಹ್ಮದ ಜ್ಞಾನವೊಂದರಿಂದಲೇ ಮುಕ್ತಿಯು ಸಾಧ್ಯ. ಪರಬ್ರಹ್ಮವು ನಮ್ಮೆಲ್ಲರಿಗೂ ಆತ್ಮನಾಗಿರುವ ಸಚ್ಚಿದಾನಂದ ತತ್ತ್ವ. ಸರ್ವವ್ಯಾಪಕವಾದ ಪರಿಪೂರ್ಣ ತತ್ತ್ವವೇ ಪರಬ್ರಹ್ಮ. ಇಂಥ ಪರಬ್ರಹ್ಮವನ್ನು ಸರಿಯಾಗಿ ತಿಳಿಯುವದೆಂದರೆ ಅದರಲ್ಲಿಯೇ ನೆಲೆಗೊಳ್ಳುವದು— ಎಂದರ್ಥ. ಅಂದರೆ ದೇಹಾದ್ಯುಪಾಧಿಗಳಿಂದ ತನ್ನನ್ನು ಬಿಡಿಸಿಕೊಂಡು ತನ್ನ ಸ್ವರೂಪದಲ್ಲಿಯೇ ತಾನಿರುವದೇ ಬ್ರಹ್ಮವಿದ್ಯೆ. ಇದರಿಂದಲೇ ಮುಕ್ತಿಯು.</p>
		<p class="description">ಈ ಮುಕ್ತಿಯು ಬ್ರಹ್ಮಸ್ವರೂಪವಾದದ್ದೇ. ಇದಕ್ಕೇ ಸದ್ಯೋಮುಕ್ತಿಯೆಂದೂ ಹೆಸರು. ಸದ್ಯೋಮುಕ್ತಿಯನ್ನು ಎಂದರೆ ಜೀವನ್ಮುಕ್ತಿಯನ್ನು ಪಡೆದ ಬ್ರಹ್ಮನಿಷ್ಠನಿಗೆ ಅವಿದ್ಯೆಯಾಗಲಿ ಕಾಮಕರ್ಮಗಳಾಗಲಿ ಇರುವದಿಲ್ಲವಾದ್ದರಿಂದ ಅವನಿಗೆ ಪುನರ್ಜನ್ಮವೂ ಇರುವದಿಲ್ಲ. ಬ್ರಹ್ಮ ಸ್ವರೂಪನೇ ಆಗಿಬಿಟ್ಟಿರುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.18">
		<p class="intro-shloka">॥ ಯಮನಿಯಮಾನುಷ್ಠಾನನಿರತಾಯ ಶಂಕರಾಯ ನಮಃ ॥</p> 
		<p class="shloka">ಅಧ್ಯಾತ್ಮಯೋಗಮರ್ಮಜ್ಞಂ ಬ್ರಹ್ಮಾತ್ಮಜ್ಞಾನಬೋಧಕಮ್।<br/>ಸಮರ್ಥಂ <strong>ಶಂಕರಂ</strong> ವಂದೇ ಬ್ರಹ್ಮಾತ್ಮಜ್ಞಾನಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧೮</span><br /><span class="num">೨೩೧.</span> ‘ಅಧ್ಯಾತ್ಮಯೋಗ’ವೆಂದರೇನು?</h1>
		<p class="bhashya-verse">ವಿಷಯೇಭ್ಯಃ ಪ್ರತಿಸಂಹೃತ್ಯ ಚೇತಸಃ ಆತ್ಮನಿ ಸಮಾಧಾನಮ್ ಅಧ್ಯಾತ್ಮಯೋಗಃ।</p>
		<p class="bhashya-verse-source">ಕಾಠಕಭಾಷ್ಯ ೧-೨-೧೨</p>
		<p class="bhashya-verse-meaning">ಚಿತ್ತವನ್ನು ಅನಾತ್ಮವಿಷಯಗಳಿಂದ ಹಿಂತಿರುಗಿಸಿ ಆತ್ಮನಲ್ಲಿಯೇ ಇಡುವುದಕ್ಕೆ ಅಧ್ಯಾತ್ಮಯೋಗವೆಂದು ಹೆಸರು.</p>
		<p class="description">ಶಬ್ದ ಸ್ಪರ್ಶ ರೂಪ ರಸ ಗಂಧಗಳೆಂದು ಪಂಚ ವಿಷಯಗಳು. ಕಿವಿ, ಚರ್ಮ, ಕಣ್ಣು , ನಾಲಿಗೆ ಮತ್ತು ಮೂಗು—ಕ್ರಮವಾಗಿ ಇಂದ್ರಿಯಗಳು. ಒಂದೊಂದು ಇಂದ್ರಿಯವು ತನ್ನ ತನ್ನ ವಿಷಯವನ್ನು ಅನುಭವಿಸುತ್ತಾ ಅದರಲ್ಲಿಯೇ ಮುಳುಗಿರುತ್ತದೆ. ಮನಸ್ಸು ಸ್ವತಂತ್ರವಾಗಿ ಏನನ್ನೂ ಅರಿಯ ಲಾರದು. ಇಂದ್ರಿಯಗಳನ್ನು ಅನುಸರಿಸಿಕೊಂಡು ಮನಸ್ಸೂ ವಿಷಯಾಭಿಧ್ಯಾನದಲ್ಲಿಯೇ ಮುಳುಗಿದೆ. ಇದು ಎದ್ದಾಗಿನಿಂದ ಮಲಗುವ ವರೆಗೂ ನಡೆಯುತ್ತಿರುವ ದೈನಂದಿನ, ಹುಟ್ಟಿದಾಗಿನಿಂದ ಮರಣದ ವರೆಗೂ ನಡೆಯುತ್ತಿರುವ ಜೀವನಕ್ರಮ. ಇದರಿಂದ ಬರೀ ದುಃಖವೇ ಪ್ರಾಪ್ತಿ.</p>
		<p class="description">ಅಧ್ಯಾತ್ಮಸಾಧಕರು ಆತ್ಮನನ್ನು ಅರಿತುಕೊಂಡು ಪರಮಾನಂದವನ್ನು ಪಡೆಯಬೇಕಾದರೆ ಅಧ್ಯಾತ್ಮಯೋಗವನ್ನು ಅಳವಡಿಸಿಕೊಳ್ಳಬೇಕು. ವಿಷಯಗಳಿಂದ ಮನಸ್ಸನ್ನು ಹಿಂದಕ್ಕೆ ತಿರುಗಿಸಿಕೊಳ್ಳಬೇಕು. ಮನಸ್ಸು ಹೊರಮುಖವಾಗಿಯೇ ಹರಿಯುತ್ತಿದೆಯಲ್ಲವೆ? ಇದನ್ನು ವಿವೇಕದಿಂದ ವೈರಾಗ್ಯದಿಂದ ಹಿಂದಕ್ಕೆ ಸರಿಸಿಕೊಳ್ಳುವದೇ ಮುಖ್ಯವಾದ ಸಾಧನವು. ಅನಂತರ ಆತ್ಮನಲ್ಲಿ ಮನಸ್ಸನ್ನು ನಿಲ್ಲಿಸಬೇಕು. ಅಂತರ್ಮುಖಿಯಾಗಿ ಆತ್ಮನನ್ನೇ ವಿಚಾರಮಾಡಬೇಕು. ಆತ್ಮನ ಸ್ವರೂಪವನ್ನು ಅನುಸಂಧಾನಮಾಡುತ್ತಾ ಆತ್ಮನಾಗಿ ಉಳಿದುಕೊಳ್ಳುವದೇ ಅಧ್ಯಾತ್ಮಯೋಗವು. ಈ ಅಧ್ಯಾತ್ಮಯೋಗದಿಂದ ಆತ್ಮನಿಷ್ಠನಾಗುತ್ತಾನೆ. ಆಗ ಇದೇ ಅಮನಸ್ಕಯೋಗವಾಗಿಬಿಡುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.19">
		<p class="intro-shloka">॥ ವೇದಾಂತತಾತ್ಪರ್ಯಬೋಧಕಾಯ ಶಂಕರಾಯ ನಮಃ ॥</p> 
		<p class="shloka">ಸರ್ವವೇದಾಂತಸಾರಜ್ಞಂ ಸರ್ವಮೋಕ್ಷೋಪದೇಶಕಮ್।<br/>ಮುಮುಕ್ಷೂಣಾಂ ಕಾಮಧೇನುಂ ವಂದೇ <strong>ಶಂಕರ</strong>ದೇಶಿಕಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೧೯</span><br /><span class="num">೨೩೨.</span> ವೇದಾಂತಗಳು ಮುಮುಕ್ಷುಗಳ ಆಸ್ತಿ!</h1>
		<p class="bhashya-verse">ಪುರುಷಾರ್ಥೋಪದೇಶಪರತ್ವಾತ್ ಶ್ರುತೀನಾಮ್।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೧</p>
		<p class="bhashya-verse-meaning">ಪುರುಷಾರ್ಥವೆಂಬ ಮೋಕ್ಷವನ್ನು ಮಾನವರಿಗಾಗಿ ಉಪದೇಶಮಾಡುವದೇ ಎಲ್ಲ ಶ್ರುತಿಗಳಿಗೂ ಪರಮತಾತ್ಪರ್ಯವಾಗಿರುತ್ತದೆ.</p>
		<p class="description">‘ಶ್ರುತಿ’ಗಳೆಂದರೆ ಉಪನಿಷತ್ತುಗಳು, ಅಥವಾ ವೇದಾಂತಗಳು. ವೇದಾಂತಗಳಿಗೆ ‘ಮೋಕ್ಷಶಾಸ್ತ್ರ’ವೆಂದೇ ಹೆಸರು. ಮೋಕ್ಷವೆಂದರೆ ಯಾವ ಸಾಂಸಾರಿಕ ತಾಪಗಳೂ ಇಲ್ಲದಿರುವ ಪರಮಾನಂದಸ್ವರೂಪವು. ಮೋಕ್ಷಸ್ವರೂಪವನ್ನೂ, ಇದಕ್ಕೆ ಬೇಕಾದ ಸಾಧನಗಳ ಸ್ವರೂಪವನ್ನೂ ಉಪದೇಶಿಸುವದೇ ವೇದಾಂತಗಳ ಹಾಗೂ ಸಕಲವೇದಗಳ ಗುರಿ.</p>
		<p class="description">ಹಾಗಾದರೆ ಬೇರೆ ಬೇರೆ ವಿಷಯಗಳನ್ನು ಉಪನಿಷತ್ತುಗಳಲ್ಲಿ ತಿಳಿಸಿದ್ದಾರಲ್ಲ! ಕರ್ಮಗಳು, ಉಪಾಸನೆಗಳು, ಸ್ವರ್ಗಲೋಕ, ಐಹಿಕ ಆಮುಷ್ಮಿಕ ಫಲಗಳನ್ನೂ ಕುರಿತು ಅಲ್ಲಲ್ಲಿ ವೇದಾಂತಗಳಲ್ಲಿ ಹೇಳಿದ್ದಾರಲ್ಲ? ಎಂದರೆ, ಹೌದು, ಹೇಳಿದ್ದಾರೆ; ಆದರೆ ಅದರಲ್ಲಿ ತಾತ್ಪರ್ಯವಿಲ್ಲ. ಅವುಗಳನ್ನು ತಿಳಿಸಿ ಆ ಅನಿತ್ಯಫಲಗಳಿಂದ ವಿರಕ್ತರಾದ, ಧೀರರಾದ, ವಿವೇಕಿಗಳಾದ ಜಿಜ್ಞಾಸು ಮುಮುಕ್ಷುಗಳಿಗೆ ಬ್ರಹ್ಮವಿದ್ಯೆಯನ್ನು ತಾತ್ಪರ್ಯದಿಂದ ತಿಳಿಸಿರುತ್ತದೆ.</p>
		<p class="description">ಆದ್ದರಿಂದ ಮೋಕ್ಷವನ್ನೇ ಬಯಸುವ ಸಾಧಕರು ಅವಶ್ಯವಾಗಿ ವೇದಾಂತಗಳನ್ನೇ ಓದಬೇಕು; ಅಲ್ಲಾ , ಅಧ್ಯಯನ ಮಾಡಬೇಕು. ಅಷ್ಟೇ ಅಲ್ಲ, ಶ್ರವಣಮನನದ ಜೊತೆಗೆ ನಿದಿಧ್ಯಾಸನವನ್ನೂ ಮಾಡಬೇಕು. ಮತ್ತೆ ಮತ್ತೆ ವೇದಾಂತವಾಕ್ಯಗಳ ಅರ್ಥವನ್ನು ಅನುಸಂಧಾನಮಾಡುತ್ತಿದ್ದರೆ ಆತ್ಮಜ್ಞಾನವು ಹುಟ್ಟುತ್ತದೆ. ವೇದಾಂತಗಳು ಹೊರಟಿರುವುದೇ ಮುಮುಕ್ಷುಗಳಿಗಾಗಿ, ವೇದಾಂತಗಳು ಮುಮುಕ್ಷುಗಳ ಆಸ್ತಿ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.20">
		<p class="intro-shloka">॥ ವೇದಾಂತಜ್ಞಾನದೀಪಾಯ ಶಂಕರಾಯ ನಮಃ ॥</p> 
		<p class="shloka">ಸಂಸಾರಬೀಜಭೂತಸ್ಯ ಹ್ಯಜ್ಞಾನಸ್ಯ ನಿವರ್ತಕಮ್।<br/>ಜ್ಞಾನದೀಪಂ ಪರಂ ಜ್ಯೋತಿಃ ಭಾಸ್ವರಂ ನೌಮಿ <strong>ಶಂಕರಮ್</strong> ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨೦</span><br /><span class="num">೨೩೩.</span> ಜ್ಞಾನದಿಂದ ಅವಿದ್ಯಾಕಾಮಕರ್ಮಗಳ ನಾಶ</h1>
		<p class="bhashya-verse">ಪ್ರತ್ಯಗಾತ್ಮಬ್ರಹ್ಮವಿಜ್ಞಾನಾತ್ ಸಂಸಾರಬೀಜಮಜ್ಞಾನಂ ಕಾಮಕರ್ಮ- ಪ್ರವೃತ್ತಿಕಾರಣಮ್ ಅಶೇಷತೋ ನಿವರ್ತತೇ।</p>
		<p class="bhashya-verse-source">ಕೇನಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಪ್ರತ್ಯಗಾತ್ಮನಾದ ಪರಬ್ರಹ್ಮದ ವಿಜ್ಞಾನದಿಂದ ಕಾಮಕರ್ಮಗಳಿಗೆ ಬೀಜವಾಗಿರುವ, ಸಂಸಾರಕ್ಕೆ ಬೀಜವಾಗಿರುವ ಅಜ್ಞಾನವು ಸಂಪೂರ್ಣವಾಗಿ ತೊಲಗಿಬಿಡುತ್ತದೆ.</p>
		<p class="description">ಅಜ್ಞಾನದಿಂದ ಕಾಮ, ಕಾಮದಿಂದ ಕರ್ಮ, ಕರ್ಮದಿಂದ ಜನ್ಮ, ಜನ್ಮದಿಂದ ಪುನಃ ಅವಿದ್ಯಾ; ಹೀಗೆ ನಡೆದುಕೊಂಡು ಬರುತ್ತಿರುವದೇ ಸಂಸಾರಚಕ್ರ. ಇದೇ ಸಂಸಾರಸಾಗರ. ಈ ಸಾಗರದಲ್ಲಿ ದುಃಖವೇ ನೀರು. ರಾಗದ್ವೇಷ, ಶೋಕಮೋಹ, ಲಾಭನಷ್ಟ, ಮಾನ ಅಪಮಾನ, ಧರ್ಮ ಅಧರ್ಮ, ಸುಖ ದುಃಖ ಮುಂತಾದ ಅನುಭವವೆಲ್ಲ ಈ ಸಂಸಾರದಲ್ಲಿ ತುಂಬಿರುತ್ತದೆ. ಹೀಗಿರುವಾಗ ಈ ಸಂಸಾರದಲ್ಲಿ ಶಾಂತಿ ಸುಖಗಳು ಎಲ್ಲಿಂದ ಬರಬೇಕು?</p>
		<p class="description">ಅಜ್ಞಾನವೇ ಈ ಸಂಸಾರಕ್ಕೆ ಮೂಲಕಾರಣ ಎಂದಮೇಲೆ ಅಜ್ಞಾನವನ್ನು ದೂರಮಾಡಿಕೊಳ್ಳಬೇಕಲ್ಲವೆ? ಅಜ್ಞಾನವು ಅಷ್ಟು ಸುಲಭವಾಗಿ ನಾಶವಾಗುವಂಥ ಶತ್ರುವಲ್ಲ. “ಹೋದೆಯಾ ಪಿಶಾಚಿ ಎಂದರೆ ಬಂದೇ ಗವಾಕ್ಷಿ” ಎನ್ನುವಂತೆ ಹೋದಂತೆ ತೋರುತ್ತದೆ. ಪೂರಾ ಅವಿದ್ಯೆಯು ತೊಲಗಬೇಕಾದರೆ ವಿದ್ಯೆಯೇ ಬೇಕು. ಈ ವಿದ್ಯೆಯು ಕೇವಲ ಪುಸ್ತಕದ ವಿದ್ಯೆಯಲ್ಲ. ಭೂಪಟದಲ್ಲಿ ಸಮುದ್ರವನ್ನು ನೋಡಿದವನಿಗೆ ಸಮುದ್ರದ ಸ್ವರೂಪವು ಅರ್ಥವಾದೀತೆ? ಇಲ್ಲ. ಅದರಂತೆ ವೇದಾಂತದ ಕೆಲವು ವಾಕ್ಯಗಳನ್ನು ಗಟ್ಟಿಮಾಡಿಕೊಂಡು ಹೇಳುತ್ತಿದ್ದರೆ ಅದು ಆತ್ಮಜ್ಞಾನವಲ್ಲ. ಅನುಭವದಲ್ಲಿ ನೆಲೆಗೊಳ್ಳುವ ನಿಶ್ಚಿತವಾದ ತಿಳಿವಳಿಕೆಯೇ ಆತ್ಮಜ್ಞಾನವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.21">
		<p class="intro-shloka">॥ ಸಮ್ಯಗ್ದರ್ಶನಭಾಸ್ಕರಾಯ ಶಂಕರಾಯ ನಮಃ ॥</p> 
		<p class="shloka">ರಾಗದ್ವೇಷವಿನಿರ್ಮುಕ್ತಮ್ ಆತ್ಮೈಕತ್ವವಿದಂ ಪ್ರಭುಮ್।<br/>ಸಮ್ಯಗ್ದರ್ಶನಭಾಸ್ವಂತಂ <strong>ಶಂಕರಂ</strong> ಶ್ರೀಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨೧</span><br /><span class="num">೨೩೪.</span> ಇದೇ ಸಮ್ಯಗ್ದರ್ಶನವು</h1>
		<p class="bhashya-verse">ಏವಂ ರಾಗದ್ವೇಷಾದಿದೋಷಾನಾಸ್ಪದತ್ವಾತ್ ಆತ್ಮೈಕತ್ವಬುದ್ಧಿರೇವ ಸಮ್ಯಗ್ದರ್ಶನಮ್ ಇತ್ಯರ್ಥಃ।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೩-೧೭</p>
		<p class="bhashya-verse-meaning">ರಾಗದ್ವೇಷ ಮುಂತಾದ ಯಾವ ದೋಷಗಳಿಗೂ ಇಲ್ಲಿ ಅವಕಾಶವಿಲ್ಲದಿರುವದರಿಂದ ಆತ್ಮೈಕತ್ವಜ್ಞಾನವೇ ಸಮ್ಯಗ್ದರ್ಶನವು—ಎಂದರ್ಥ.</p>
		<p class="description">ಪ್ರತಿಯೊಬ್ಬ ದರ್ಶನಕಾರರೂ ತಮ್ಮ ತಮ್ಮ ಸಿದ್ಧಾಂತವನ್ನು ಸಮ್ಯಗ್ದರ್ಶನವೆಂದೇ ಕರೆಯುತ್ತಾರೆ. ಸಮ್ಯಕ್ ಎಂದರೆ ಸರಿಯಾದ ಶುದ್ಧವಾದ; ದರ್ಶನವೆಂದರೆ ಜ್ಞಾನ, ಅರಿವು, ತಿಳಿವಳಿಕೆ ಎಂದರ್ಥ. ಹೀಗಾಗಿ ಒಂದು ಮಾತ್ರ ನಿಶ್ಚಿತವಾದ ಶುದ್ಧವಾದ ಸಮ್ಯಗ್ದರ್ಶನವಾಗಬಹುದೇ ಹೊರತು ಎಲ್ಲವೂ ಸಮ್ಯಗ್ದರ್ಶನವಾಗಲಾರವು.</p>
		<p class="description">ದ್ವೈತದರ್ಶನಗಳಲ್ಲಿ ರಾಗದ್ವೇಷಗಳು ಸಹಜ. ಬೇಡಬೇಡವೆಂದರೂ ಇಲ್ಲಿ ರಾಗದ್ವೇಷ, ಅಸೂಯಾ, ಅಹಂಕಾರ, ಮಮಕಾರಗಳಿಗೆ ‘ಅವಕಾಶ’ ವಿರುತ್ತದೆ. ಏಕೆಂದರೆ ಇದರ ಹೆಸರೇ ‘ದ್ವೈತದರ್ಶನ’ವಲ್ಲವೆ? ನನ್ನ ಸಿದ್ಧಾಂತವೇ ಸರಿ, ನಿಮ್ಮ ಸಿದ್ಧಾಂತ ತಪ್ಪು, ಅವನ ಸಿದ್ಧಾಂತ ಸರಿಯಲ್ಲ—ಇವು ದ್ವೈತದರ್ಶನಗಳಲ್ಲಿ ಸಹಜವಾಗಿ ಬರುವ ದೋಷಗಳು.</p>
		<p class="description">ಆದರೆ ಅದ್ವೈತದರ್ಶನದಲ್ಲಿ ಹೆಸರೇ ಹೇಳುವಂತೆ ‘ಅದ್ವೈತ’ ವಾದ್ದರಿಂದ ಇಂಥ ರಾಗದ್ವೇಷಾದಿದೋಷಗಳಿಗೆ ಅವಕಾಶವೇ ಇಲ್ಲ. ಅದ್ವೈತವೆಂದರೆ ‘ದ್ವೈತ’ವಿಲ್ಲದ್ದು. ತನಗಿಂತ ಭಿನ್ನವಾಗಿ ಎರಡನೇ ವಸ್ತುವೇ ಇಲ್ಲವೆಂಬ, ಎಲ್ಲವೂ ಆತ್ಮನೇ ಎಂಬ ಈ ಅದ್ವೈತದರ್ಶನದಲ್ಲಿ ಯಾವ ದೋಷಗಳೂ ಇರಲಾರವು. ನಿರ್ದುಷ್ಟವಾದ, ಪರಿಶುದ್ಧವಾದ ಪರಮಮಂಗಳಕರವಾದ ಸರ್ವಸಮನ್ವಯ ದರ್ಶನವೆಂದರೆ <strong>‘ಅದ್ವೈತ ದರ್ಶನ’</strong>ವೇ. ಇದೇ ಸಮ್ಯಗ್ದರ್ಶನವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.22">
		<p class="intro-shloka">॥ ಸರ್ವಲೋಕಮರ್ಮಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಲೋಕಾದ್ವಿನಿರ್ಮುಕ್ತಂ ಬ್ರಹ್ಮಾನಂದೇ ಪ್ರತಿಷ್ಠಿತಮ್।<br/>ಬ್ರಹ್ಮಭೂತಂ ಬ್ರಹ್ಮನಿಷ್ಠಂ ವಂದೇ <strong>ಶಂಕರ</strong>ಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨೨</span><br /><span class="num">೨೩೫.</span> ಬ್ರಹ್ಮಲೋಕವೂ ಅನಿತ್ಯವೇ!</h1>
		<p class="bhashya-verse">ಬ್ರಹ್ಮಲೋಕಸಹಿತಾಃ ಸರ್ವೇಽಪಿ ಲೋಕಾಃ ಪುನರಾವರ್ತಿನಃ ಏವ, ಕಾಲಪರಿಚ್ಛಿನ್ನತ್ವಾತ್।</p>
		<p class="bhashya-verse-source">ಗೀತಾಭಾಷ್ಯ ೮-೧೭</p>
		<p class="bhashya-verse-meaning">ಬ್ರಹ್ಮಲೋಕವನ್ನೊಳಗೊಂಡು ಸಕಲ ಲೋಕಗಳಿಂದಲೂ ಅಲ್ಲಿಗೆ ಹೋದವರು ಪುನಃ ವಾಪಸ್ಸು ಬರಲೇಬೇಕು. ಎಲ್ಲ ಲೋಕಗಳೂ ಅನಿತ್ಯವೇ ಆಗಿರುತ್ತವೆ. ಏಕೆಂದರೆ ಅವುಗಳು ಕಾಲದಿಂದ ಅಳೆಯಲ್ಪಟ್ಟಿರುತ್ತವೆ.</p>
		<p class="description">ಕರ್ಮಗಳನ್ನೂ ಉಪಾಸನೆಗಳನ್ನೂ ಮಾಡಿ ಸ್ವರ್ಗಲೋಕ, ಬ್ರಹ್ಮಲೋಕಗಳಿಗೆ ಹೋದರೂ ಅಲ್ಲಿಂದ ವಾಪಸ್ಸಾಗಲೇ ಬೇಕು. ಆಯಾ ಕರ್ಮಗಳ ಫಲಗಳು ಸವೆದುಹೋಗಲಾಗಿ ಆ ಜಾಗಗಳನ್ನು ಖಾಲಿ ಮಾಡಲೇಬೇಕು. ಅಷ್ಟೇ ಅಲ್ಲ , ಆ ಲೋಕಗಳೇ ಉರುಳಿ ಬೀಳುತ್ತವೆ.</p>
		<p class="description">ಈ ಮನುಷ್ಯಲೋಕದಲ್ಲಿ ಹುಟ್ಟಿದವರಿಗೆ ಒಂದು ನೂರು ಇಪ್ಪತ್ತು ವರ್ಷಗಳು ಆಯುಷ್ಯವಿರಬಹುದು. ಆಮೇಲೆ ಸಾಯಲೇ ಬೇಕು. ಅಲ್ಲದೆ ಈ ಭೂಲೋಕವೇ ತನ್ನ ಅವಧಿ ಮುಗಿದ ಬಳಿಕ ಪ್ರಲಯವಾಗಿಬಿಡುತ್ತದೆ. ಪಿತೃಲೋಕ, ಸ್ವರ್ಗಲೋಕ, ಬ್ರಹ್ಮಲೋಕಗಳ ಗತಿಯೂ ಇಷ್ಟೇ. ಕಾಲದೇವನು ಈ ಲೋಕಗಳನ್ನೆಲ್ಲ ಸ್ವಾಹಾಮಾಡಿಬಿಡುತ್ತಾನೆ.</p>
		<p class="description">ಆದರೆ ಮೋಕ್ಷವು ಮಾತ್ರ ಹೀಗಲ್ಲ. ಒಮ್ಮೆ ಮುಕ್ತನಾಗಿಬಿಟ್ಟನೆಂದರೆ ಅವನು ಕೃತಕೃತ್ಯನಾದಂತೆಯೇ. ಮುಕ್ತಿಯೆಂದರೆ ಬ್ರಹ್ಮ ಸ್ವರೂಪವೇ. ಇದು ಕಾಲದೇಶ ಪರಿಚ್ಛಿನ್ನವಾದ ಫಲವಲ್ಲ. ಮುಕ್ತಿಯು ಸ್ವಾಭಾವಿಕವಾದದ್ದು. ಮುಕ್ತಿಗೆ ಪ್ರಾರಂಭವೂ ಇಲ್ಲ ನಾಶವೂ ಇಲ್ಲ. ಮೋಕ್ಷವು ಮರಣಾನಂತರ ಲೋಕಾಂತರ ಕಾಲಾಂತರದಲ್ಲಿ ಹೊಸದಾಗಿ ಪಡೆಯುವ ಫಲವೇ ಅಲ್ಲ. ಆದರೆ ಅತ್ಯಂತ ಶಾಶ್ವತವೆಂದೆನಿಸಿರುವ ಬ್ರಹ್ಮಲೋಕವೂ ಕಾಲಪರಿಚ್ಛಿನ್ನವಾದ್ದರಿಂದ ಅನಿತ್ಯವೇ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.23">
		<p class="intro-shloka">॥ ಅಧ್ಯಾತ್ಮವಿದ್ಯಾಸಾರಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ನಾನೋಪಾಧಿವಿಭಿನ್ನಂ ತಂ ಸರ್ವೋಪಾಧಿವಿವರ್ಜಿತಮ್।<br/><strong>ಶಂಕರಮ್</strong> ಅದ್ವಯಂ ಬ್ರಹ್ಮ ವಂದೇಽಂತರ್ಯಾಮಿಣಂ ಗುರುಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨೩</span><br /><span class="num">೨೩೬.</span> ‘ಬ್ರಹ್ಮ’ಕ್ಕೇ ಅನೇಕ ಹೆಸರುಗಳು</h1>
		<p class="bhashya-verse">ತದೇವ ಶಾಂತಮ್ ಏಕಮ್ ಅದ್ವಯಂ ಬ್ರಹ್ಮ ನಾನಾ ಉಪಾಧಿಭಿಃ ಈಶ್ವರಸಂಜ್ಞಮ್, ಅಂತರ್ಯಾಮಿಸಂಜ್ಞಂ, ಹಿರಣ್ಯಗರ್ಭಸಂಜ್ಞಂ, ವಿರಾಟ್ ಪ್ರಜಾಪತಿಸಂಜ್ಞಂ, ದೇವತಾಸಂಜ್ಞಂ ಚ ಭವತಿ।</p>
		<p class="bhashya-verse-source">ಐತರೇಯಭಾಷ್ಯ ೩-೧-೩</p>
		<p class="bhashya-verse-meaning">ಪರಬ್ರಹ್ಮವು ಶಾಂತವೂ ಏಕವೂ ಅದ್ವಯವೂ ಆಗಿರುತ್ತದೆ. ಈ ಪರಬ್ರಹ್ಮಕ್ಕೇ ನಾನಾ ಉಪಾಧಿಗಳ ಸಂಬಂಧದಿಂದ ಈಶ್ವರ, ಅಂತರ್ಯಾಮಿ, ಹಿರಣ್ಯಗರ್ಭ, ವಿರಾಟ್, ಪ್ರಜಾಪತಿ ಮತ್ತು ಇಂದ್ರ ಚಂದ್ರಾದಿ ದೇವತೆಗಳು ಮುಂತಾಗಿ ನಾನಾ ಹೆಸರುಗಳು ಬಂದಿರುತ್ತವೆ.</p>
		<p class="description">ಪರಮಾತ್ಮನು ಒಬ್ಬನೇ. ಇವನು ಅದ್ವಿತೀಯನು, ಇವನನ್ನು ಬಿಟ್ಟು ಬೇರೆ ಯಾವ ದೇವತೆಗಳೂ ನಿಜವಾಗಿ ಇಲ್ಲವೇ ಇಲ್ಲ. ಇವನೊಬ್ಬನೇ ಸರ್ವದೇವತಾಸ್ವರೂಪನಾಗಿರುತ್ತಾನೆ. ಬೇರೆಬೇರೆಯ ಉಪಾಧಿಗಳ ಸಂಬಂಧದಿಂದ ಇದೇ ಪರಮಾತ್ಮನಿಗೆ ಬೇರೆಬೇರೆಯ ನಾಮರೂಪಗಳು ಅವಿದ್ಯಾದೃಷ್ಟಿಯಿಂದ ತೋರುತ್ತಿವೆ. ಒಂದೇ ನೀರು ಗಂಗಾನದಿಯಲ್ಲಿ ಸೇರಿದರೆ ‘ಗಂಗಾ’ ಎನಿಸುತ್ತದೆ, ಯಮುನಾನದಿ ಸೇರಿದಾಗ ‘ಯಮುನಾ’ ಆಗುತ್ತದೆ, ಕೆರೆನೀರನ್ನು ಸೇರಿದರೆ ‘ಕೆರೆ’ ಎನಿಸಿಕೊಳ್ಳುತ್ತದೆ, ಸಮುದ್ರವನ್ನು ಸೇರಿದರೆ ‘ಸಮುದ್ರ’ ಎನ್ನಿಸುತ್ತದೆ. ಆದರೆ ನೀರುಮಾತ್ರ ಒಂದೇ, ಅಲ್ಲವೆ?</p>
		<p class="description">ನಿರುಪಾಧಿಕವಾದಾಗ <strong>ಏಕಮೇವಾದ್ವಿತೀಯಂ ಬ್ರಹ್ಮ</strong> ; ಜಗತ್ ಕಾರಣತ್ವವೆಂಬ ಉಪಾಧಿಯಿಂದ ‘ಈಶ್ವರ’ನಾಗುತ್ತಾನೆ. ಸಕಲ ಜೀವರಿಗೂ ಒಡೆಯನೆಂಬ ಉಪಾಧಿಯಿಂದ ‘ಅಂತರ್ಯಾಮಿ’ ಎನಿಸಿಕೊಳ್ಳುತ್ತಾನೆ. ಸಕಲಜೀವಿಗಳ ಕರಣಗಳಿಗೆ ಆತ್ಮನೆಂದಾದಾಗ ಹಿರಣ್ಯಗರ್ಭನಾಗುತ್ತಾನೆ. ಪ್ರಥಮಶರೀರೀ ಎನಿಸಿದಾಗ ವಿರಾಟ್ ಪುರುಷ, ಪ್ರಜಾಪತಿಯೆಂದು ಕರೆಯಲ್ಪಡುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.24">
		<p class="intro-shloka">॥ ಸ್ವಸ್ಥಾಯ ಶಂಕರಾಯ ನಮಃ ॥</p> 
		<p class="shloka">ಸ್ವಸ್ಥಂ ಶಾಂತಂ ತಥಾ ಮುಕ್ತಂ ಕೃತಕೃತ್ಯಂ ಜಗದ್ಗುರುಮ್।<br/>ಆತ್ಮಜ್ಞಾನಪ್ರಭಾವೇಣ <strong>ಶಂಕರಂ</strong> ಸದ್ಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨೪</span><br /><span class="num">೨೩೭.</span> ಆತ್ಮಜ್ಞಾನದಿಂದ ಮಾತ್ರವೇ ಸ್ವಸ್ಥತೆ</h1>
		<p class="bhashya-verse">ಆತ್ಮಸ್ವರೂಪದರ್ಶನೇನ ಸ್ವಸ್ಥಃ ಪ್ರಶಾಂತಾತ್ಮಾ ಕೃತಕೃತ್ಯಃ ಮುಕ್ತೋ ಭವತಿ; ನಾನ್ಯಥಾ।</p>
		<p class="bhashya-verse-source">ಕಾಠಕಭಾಷ್ಯ ೧-೩-೧೪</p>
		<p class="bhashya-verse-meaning">ಆತ್ಮ ಸ್ವರೂಪವನ್ನು ಸರಿಯಾಗಿ ತಿಳಿದುಕೊಂಡರೆ ಅಂಥವನು ಸ್ವಸ್ಥನೂ ಪ್ರಶಾಂತಾತ್ಮನೂ ಕೃತಕೃತ್ಯನೂ ಮತ್ತು ಮುಕ್ತನೂ ಆಗಿಬಿಡುತ್ತಾನೆ. ಮೋಕ್ಷಪ್ರಾಪ್ತಿಗೆ ಇದನ್ನು ಬಿಟ್ಟು ಬೇರೆ ದಾರಿಯೇ ಇಲ್ಲ.</p>
		<p class="description">ಸಕಲವೇದಗಳ ಹಾಗೂ ಸಕಲಶಾಸ್ತ್ರಗಳ ಸಾರವೇ ಆತ್ಮಜ್ಞಾನ. ಸಕಲ ಸಾಧನಗಳ ಗುರಿಯೇ ಆತ್ಮಜ್ಞಾನ; ಆತ್ಮಜ್ಞಾನವೇ ನಿಜವಾದ ಸಂಪತ್ತು, ಆತ್ಮಜ್ಞಾನವೇ ನಿಜವಾದ ಆಸ್ತಿ. ಸಕಲ ಮಾನವರೂ ಈ ಮಾನವಜನ್ಮದಲ್ಲಿ ಪಡೆಯಲೇಬೇಕಾಗಿರುವ ಜ್ಞಾನವೆಂದರೆ ಆತ್ಮಜ್ಞಾನವೇ. ಆತ್ಮಜ್ಞಾನವೊಂದಿಲ್ಲದಿದ್ದರೆ ಇನ್ನು ಬೇರೆ ಏನೇ ಸಂಪತ್ತುಗಳಿದ್ದರೂ ಎಲ್ಲವೂ ವ್ಯರ್ಥ!</p>
		<p class="description">ಅಬ್ಬಾ! ಹಾಗಾದರೆ ಈ ಆತ್ಮಜ್ಞಾನದಿಂದ ನಮಗೆ ದೊರಕುವ ಫಲವೇನು? ಎಂದರೆ, ಮುಕ್ತಿ. ಮೋಕ್ಷ , ಅಮೃತತ್ವ ಈ ಶಬ್ದಗಳನ್ನು ಕೇಳಿದೊಡನೆ ನಮಗೆ ಸ್ವಲ್ಪ ಭಯವಾಗಬಹುದಲ್ಲವೆ? ಬೇಡ, ಹೆದರಬೇಕಾಗಿಲ್ಲ. ಮುಕ್ತಿಗೆ ಬದಲು ಬೇರೆ ಪದವನ್ನು ಬಳಸೋಣ. ಅದೇ ಸ್ವಸ್ಥತಾ, ಕೃತಕೃತ್ಯತಾ, ಪ್ರಶಾಂತತಾ. ಆತ್ಮಜ್ಞಾನದಿಂದ ಕೃತಕೃತ್ಯನಾಗಿಬಿಡುತ್ತಾನೆ, ಸ್ವಸ್ಥನಾಗುತ್ತಾನೆ, ಪರಮಾನಂದಿಯಾಗುತ್ತಾನೆ.</p>
		<p class="description">ಮಾನವನಿಗೆ ಸಕಲ ಸೌಭಾಗ್ಯಗಳೂ ಇದ್ದು ಸ್ವಾಸ್ಥ್ಯವು (ಆರೋಗ್ಯವೊಂದು) ಇಲ್ಲದಿದ್ದರೆ ಎಲ್ಲವೂ ದಂಡವಲ್ಲವೆ? ಅಂದಮೇಲೆ ಸ್ವಾಸ್ಥ್ಯಕ್ಕೆ ಎಂಥ ಬೆಲೆಯಿದೆ? ಆತ್ಮಜ್ಞಾನದಿಂದ ನಿಜವಾದ ಸ್ವಾಸ್ಥ್ಯವು ದೊರಕುತ್ತದೆ. <strong>ಸ್ವಸ್ಮಿನ್ ಸ್ವರೂಪೇ ತಿಷ್ಠತಿ ಇತಿ ಸ್ವಸ್ಥಃ</strong>, ಎಂದರೆ ತನ್ನ ನಿಜಸ್ವರೂಪದಲ್ಲಿ ತಾನು ಉಳಿದುಕೊಳ್ಳುವದೇ ಸ್ವಸ್ಥತಾ. ಇದೇ ಮುಕ್ತಿಯು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.25">
		<p class="intro-shloka">॥ ಪಂಚಕೋಶಾತೀತಾಯ ಶಂಕರಾಯ ನಮಃ ॥</p> 
		<p class="shloka">ವೇದಾಂತಶಾಸ್ತ್ರಮರ್ಮಜ್ಞಂ ಪಂಚಕೋಶವಿಲಕ್ಷಣಮ್।<br/>ಅಭ್ಯಂತರತಮಂ ಬ್ರಹ್ಮ <strong>ಶಂಕರಂ</strong> ಸದ್ಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨೫</span><br /><span class="num">೨೩೮.</span> ‘ಪಂಚಕೋಶ’ಗಳ ವಿವೇಕ</h1>
		<p class="bhashya-verse">ಅನ್ನಮಯಾದಿಭ್ಯಃ ಆನಂದಮಯಾಂತೇಭ್ಯಃ ಆತ್ಮಭ್ಯಃ ಅಭ್ಯಂತರ-ತಮಂ ಬ್ರಹ್ಮ ವಿದ್ಯಯಾ ಪ್ರತ್ಯಗಾತ್ಮತ್ವೇನ ದರ್ಶಯತಿ ಶಾಸ್ತ್ರಮ್।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೨</p>
		<p class="bhashya-verse-meaning">ಅನ್ನಮಯದಿಂದ ಪ್ರಾರಂಭಿಸಿ ಆನಂದಮಯದ ವರೆಗಿರುವ ಕಲ್ಪಿತರಾದ ಆತ್ಮರುಗಳಿಗಿಂತ ಅತ್ಯಂತ ಒಳಗಿರುವ ಬ್ರಹ್ಮವೇ ನಮ್ಮೆಲ್ಲರಿಗೂ ನಿಜವಾದ ಆತ್ಮನು—ಎಂಬುದನ್ನು ವಿದ್ಯೆಯಿಂದ ವೇದಾಂತವು ತೋರಿಸಿಕೊಡುತ್ತದೆ.</p>
		<p class="description">ಶಾಸ್ತ್ರವೆಂದರೆ ಆತ್ಮನ ಸ್ವರೂಪವನ್ನು ಸರಿಯಾಗಿ ತಿಳಿಸುವ ವಾಕ್ಯ. ಶಾಸ್ತ್ರವೆಂದರೆ ವೇದಾಂತವೊಂದೇ. ವೇದಾಂತದ ಸಂದೇಶವು ಸಾರ್ವತ್ರಿಕವಾದದ್ದು. ಅನ್ನಮಯ ಪ್ರಾಣಮಯ ಮನೋಮಯ ವಿಜ್ಞಾನಮಯ ಮತ್ತು ಆನಂದಮಯಗಳೆಂದು ಐದು ಕೋಶಗಳಿವೆ. ಇವೆಲ್ಲವೂ ಅನಾತ್ಮಗಳೇ. ಆದರೆ ಅಜ್ಞಾನಿಗಳು ಈ ಅನಾತ್ಮ ಪಂಚಕೋಶಗಳನ್ನೇ ಆತ್ಮನೆಂದು ಭ್ರಮಿಸಿರುತ್ತಾರೆ. ವಿಚಾರದ ಕೊರತೆಯೇ ಇದಕ್ಕೆ ಕಾರಣ.</p>
		<p class="description">ವೇದಾಂತವು ಸಾಧಕರಿಗೆ ವಿಚಾರದ ರಾಜಮಾರ್ಗವನ್ನು ತೋರಿಸಿ ತನ್ಮೂಲಕ ಆತ್ಮವಿದ್ಯೆಯನ್ನು ಉಂಟುಮಾಡುತ್ತದೆ. ಪಂಚಕೋಶಗಳು ವಿಕಾರಿಯಾಗಿರುತ್ತವೆ, ಪಂಚಕೋಶಗಳು ವಿಷಯವಾಗಿರುತ್ತವೆ; ಪಂಚಕೋಶಗಳು ಜಡವಾಗಿರುತ್ತವೆ, ಪಂಚಕೋಶಗಳು ನಾಶವಾಗುತ್ತವೆ. ಆದ್ದರಿಂದ ಈ ಪಂಚಕೋಶಗಳು ಆತ್ಮನಲ್ಲ , ಇವು ಅನಾತ್ಮವೇ. ಪರಬ್ರಹ್ಮವೇ ಐದೂ ಕೋಶಗಳಿಗೂ ಆತ್ಮನಾಗಿರುತ್ತದೆ. ಈ ಆತ್ಮನೇ ನಮ್ಮ ಸ್ವರೂಪವು. ಇದನ್ನು ಅರಿಯುವದಕ್ಕೇ ಆತ್ಮಜ್ಞಾನವೆಂದು ಹೆಸರು. ಇದನ್ನು ತಿಳಿಸುವದೇ ವೇದಾಂತದ ಗುರಿಯಾಗಿದೆ. ಹೀಗೆ ವೇದಾಂತಗಳ ಸಂದೇಶಗಳನ್ನು ಸರಿಯಾಗಿ ಅರ್ಥಮಾಡಿಕೊಂಡರೆ ಅದರಿಂದ ಬ್ರಹ್ಮಾತ್ಮಜ್ಞಾನವು ಉಂಟಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.26">
		<p class="intro-shloka">॥ ಅಧ್ಯಾಸವಿವರ್ಜಿತಾಯ ಶಂಕರಾಯ ನಮಃ ॥</p> 
		<p class="shloka">ಅವಿದ್ಯಾರಹಿತಂ ಶಾಂತಮ್ ವ್ಯವಹಾರವಿವರ್ಜಿತಮ್।<br/>ವೇದಾಂತಶಾಸ್ತ್ರಮರ್ಮಜ್ಞಂ <strong>ಶಂಕರಂ</strong> ನೌಮಿ ಕೋವಿದಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨೬</span><br /><span class="num">೨೩೯.</span> ಅವಿದ್ಯೆಯಿಂದಲೇ ಸಕಲವ್ಯವಹಾರ</h1>
		<p class="bhashya-verse">ಅವಿದ್ಯಾಖ್ಯಮ್ ಅಧ್ಯಾಸಂ ಪುರಸ್ಕೃತ್ಯ ಸರ್ವೇ ಪ್ರಮಾಣಪ್ರಮೇಯ-ವ್ಯವಹಾರಾಃ ಲೌಕಿಕಾಃ ವೈದಿಕಾಶ್ಚ ಪ್ರವೃತ್ತಾಃ। ಸರ್ವಾಣಿ ಚ ಶಾಸ್ತ್ರಾಣಿ ವಿಧಿ ಪ್ರತಿಷೇಧ ಮೋಕ್ಷಪರಾಣಿ ॥</p> 
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ – ಅಧ್ಯಾಸಭಾಷ್ಯ</p>
		<p class="bhashya-verse-meaning">‘ಅವಿದ್ಯೆ’ಯೆಂಬ ಅಧ್ಯಾಸವನ್ನು ಮುಂದುಮಾಡಿಕೊಂಡೇ ಪ್ರಮಾಣಪ್ರಮೇಯ ವ್ಯವಹಾರಗಳೂ ಲೌಕಿಕ ವೈದಿಕವ್ಯವಹಾರಗಳೂ ನಡೆಯುತ್ತಿವೆ. ಮತ್ತು ವಿಧಿ ಪ್ರತಿಷೇಧ ವ್ಯವಹಾರಗಳೂ ವೇದಾಂತದ ಮೋಕ್ಷವ್ಯವಹಾರಗಳೂ ಅವಿದ್ಯೆಯಿಂದಲೇ ನಡೆಯುತ್ತಿವೆ.</p>
		<p class="description">ಅವಿದ್ಯೆಯಿಂದಲೇ ಎಲ್ಲ ವ್ಯವಹಾರಗಳೂ ನಡೆಯುತ್ತಿವೆ— ಎಂಬಿದೇ ಶಾಂಕರಸಿದ್ಧಾಂತದ ವಿಶೇಷತೆ. ಶರೀರದ, ಇಂದ್ರಿಯಗಳ ಹಾಗೂ ಮನಸ್ಸಿನ ವ್ಯಾಪಾರಗಳೆಲ್ಲಕ್ಕೂ ಒಟ್ಟಾಗಿ ಒಂದು ಹೆಸರು, “ವ್ಯವಹಾರ”. ಈ ವ್ಯವಹಾರವು ಲೌಕಿಕ, ವೈದಿಕ ಹಾಗೂ ವೇದಾಂತವೆಂದು ಮೂರು ಭಾಗವಾಗಿದೆ.</p>
		<p class="description">ಶಾಸ್ತ್ರಸಂಸ್ಕಾರವಿಲ್ಲದ ಪ್ರಾಣಿಗಳಿಗೂ ಸಮಾನವಾಗಿರುವ ಊಟ, ನಿದ್ರೆ, ಹಸಿವು, ಬಾಯಾರಿಕೆಗಳಿಗೆ ‘ಲೌಕಿಕ’ ವ್ಯವಹಾರವೆಂದು ಹೆಸರು. ಎಲ್ಲ ಮಾನವರೂ ಬೆಳಗ್ಗೆ ಎದ್ದಾಗಿನಿಂದ ರಾತ್ರಿ ಮಲಗುವವರೆಗೂ ಮಾಡುವ ವ್ಯವಹಾರವೆಲ್ಲವೂ “ಲೌಕಿಕ”ವೇ. ಇನ್ನು, ವೈದಿಕವ್ಯವಹಾರವೆಂದರೆ ಸಂಧ್ಯಾ, ಪೂಜಾ, ಜಪ, ಪಾರಾಯಣ, ಯಜ್ಞಯಾಗಾದಿಗಳು; ಬ್ರಹ್ಮಹತ್ಯಾ, ಸುರಾಪಾನಾದಿಗಳು ಶಾಸ್ತ್ರ ನಿಷಿದ್ಧವ್ಯವಹಾರಗಳು. ಇನ್ನು ವೇದಾಂತದ ‘ಮೋಕ್ಷ’ ವ್ಯವಹಾರ. ಗುರು, ಶಿಷ್ಯ, ಶಾಸ್ತ್ರ , ವಿದ್ಯಾ, ಅವಿದ್ಯಾ, ಬಂಧ, ಮೋಕ್ಷ—ಇವುಗಳು. ಇವೆಲ್ಲಕ್ಕೂ ಅವಿದ್ಯೆಯೇ ಮೂಲ ಬಂಡವಾಳ. ಅವಿದ್ಯೆಯಿಂದಲೇ ಈ ವ್ಯವಹಾರಗಳು ಸತ್ಯವಾಗಿ ನಡೆಯುತ್ತಿದೆ. ಅವಿದ್ಯಾನಾಶವಾದರೆ ವ್ಯವಹಾರಗಳು ಸತ್ಯವಾಗಿ ಉಳಿದಿರುವದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.27">
		<p class="intro-shloka">॥ ವೇದವೇದಾಂಗವಿದೇ ಶಂಕರಾಯ ನಮಃ ॥</p> 
		<p class="shloka">ವೇದಜ್ಞಂ ವೇದಸಾರಜ್ಞಂ ವೇದಾಂಗಾನಾಂ ಚ ಪಾರಗಮ್।<br/><strong>ಶಂಕರಂ</strong> ಶಾಸ್ತ್ರಸಾರಜ್ಞಂ ಸದ್ಗುರುಂ ಮುಕ್ತಿದಂ ಭಜೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨೭</span><br /><span class="num">೨೪೦.</span> ವೇದವೇದಾಂಗಗಳು ವಿದ್ಯಾಸಹಾಯಕ</h1>
		<p class="bhashya-verse">ವೇದಾನಾಂ ವೇದಾಂಗಾನಾಂ ಚ ಬ್ರಹ್ಮವಿದ್ಯಾಪ್ರಾಪ್ತಿಉಪಾಯತ್ವ- ಮೇವ।</p>
		<p class="bhashya-verse-source">ಕೇನಭಾಷ್ಯ ೪-೭</p>
		<p class="bhashya-verse-meaning">ವೇದಾಧ್ಯಯನ ಹಾಗೂ ವೇದಾಂಗಾಧ್ಯಯನದಿಂದ ಬ್ರಹ್ಮವಿದ್ಯಾಪ್ರಾಪ್ತಿಗೆ ಸಹಾಯಕವಾಗುತ್ತದೆ, ಅಷ್ಟೇ.</p>
		<p class="description">ದ್ವಿಜರಾದವರು ಅವಶ್ಯವಾಗಿ ವೇದಾಧ್ಯಯನವನ್ನು ಮಾಡಬೇಕು. ಬ್ರಾಹ್ಮಣ ಕ್ಷತ್ರಿಯ ವೈಶ್ಯರಿಗೆ ದ್ವಿಜರೆಂದು ಹೆಸರು. ಇವರಿಗೆ ಉಪನಯನ ಸಂಸ್ಕಾರದಿಂದ ದ್ವಿತೀಯ ಜನ್ಮವು ಬರುತ್ತದೆ. ಅವಶ್ಯವಾಗಿ ಇವರು ವೇದಗಳನ್ನೂ ಮತ್ತು ವೇದಾಂಗಗಳನ್ನೂ ಅಧ್ಯಯನಮಾಡಲೇಬೇಕು. ವೇದಗಳು ನಾಲ್ಕು: ೧. ಋಗ್ವೇದ ೨. ಯಜುರ್ವೇದ ೩. ಸಾಮವೇದ ೪. ಅಥರ್ವವೇದ. ಇನ್ನು ವೇದಾಂಗಗಳು ಆರು: ಶಿಕ್ಷಾ, ವ್ಯಾಕರಣಂ, ಛಂದಸ್ಶಾಸ್ತ್ರ , ನಿರುಕ್ತಂ, ಜ್ಯೌತಿಷ್ಯ ಮತ್ತು ಕಲ್ಪ.</p>
		<p class="description">ಇವುಗಳ ಅಧ್ಯಯನದಿಂದ ಪುಣ್ಯವು ಲಭಿಸುತ್ತದೆ. ಇವುಗಳನ್ನು ಮುಮುಕ್ಷುಗಳಾದವರು ಭಗವದರ್ಪಣ ಬುದ್ಧಿಯಿಂದ ಮಾಡಿದರೆ ಚಿತ್ತಶುದ್ಧಿಯೂ ಆಗುತ್ತದೆ. ಬ್ರಹ್ಮವಿದ್ಯೆಯನ್ನು ಹೊಂದುವದಕ್ಕೆ ಇವು ಸಹಾಯಕವಾಗುತ್ತವೆ. ಕೇವಲ ವೇದವೇದಾಂಗಾಧ್ಯಯನದಿಂದ ಮೋಕ್ಷವು ಉಂಟಾಗುವದಿಲ್ಲ. ಆದರೆ ಇದು ನಿರರ್ಥಕವೆಂದೇನೂ ಅಲ್ಲ. ಇದು ಎಲ್ಲರಿಗೂ ವಿಹಿತವಾಗಿರುವ ಸಾರ್ವತ್ರಿಕ ಸಾಧನವೂ ಅಲ್ಲ.</p>
		<p class="description">ಆಯಾ ವರ್ಣಾಶ್ರಮದವರು ತಮ್ಮ ತಮ್ಮ ಸ್ವಧರ್ಮಗಳನ್ನು ಶ್ರದ್ಧೆಯಿಂದ ಭಕ್ತಿಯಿಂದ ಪರಮಾತ್ಮನ ಆರಾಧನೆ—ಎಂಬ ಭಾವನೆಯಿಂದ ಮಾಡುತ್ತಾ ಬಂದರೆ, ಅದರಿಂದ ಅವರ ಅಂತಃಕರಣವು ಶುದ್ಧವಾಗಿ ಆತ್ಮಜ್ಞಾನಪ್ರಾಪ್ತಿಗೆ ಸಹಾಯಕವಾಗುತ್ತದೆ. ಆತ್ಮಜ್ಞಾನದಿಂದಲೇ ಮುಕ್ತಿಯು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.28">
		<p class="intro-shloka">॥ ಬ್ರಹ್ಮಾನಂದಪರಾಯಣಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಾನಂದಪರಂ ಶಾಂತಂ ಬ್ರಹ್ಮಾನಂದಪ್ರದಾಯಕಮ್।<br/><strong>ಶಂಕರಂ</strong> ಸದ್ಗುರುಂ ವಂದೇ ಬ್ರಹ್ಮಾನಂದಪ್ರಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨೮</span><br /><span class="num">೨೪೧.</span> ಅಳತೆಮೀರಿದ್ದು ಬ್ರಹ್ಮಾನಂದ!</h1>
		<p class="bhashya-verse">ಅತಃ ಪರಂ ಗಣಿತನಿವೃತ್ತಿಃ , ಏಷಃ ಪರಮಃ ಆನಂದಃ। ಯಸ್ಯ ಬ್ರಹ್ಮಲೋಕಾದ್ಯಾನಂದಾಃ ಮಾತ್ರಾಃ ಉದಧೇರಿವ ವಿಪ್ರುಷಃ।</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯ ೪-೩-೩೩</p>
		<p class="bhashya-verse-meaning">ಇಲ್ಲಿಂದ ಮುಂದಕ್ಕೆ ಗಣಿತವು ಇರುವದಿಲ್ಲ. ಇದೇ ಪರಮ ಆನಂದವು, ಇದೇ ಬ್ರಹ್ಮಾನಂದವು. ಬ್ರಹ್ಮಲೋಕವೇ ಮುಂತಾದ ಲೋಕಗಳಲ್ಲಿ ದೊರಕುವ ಆನಂದಗಳೆಲ್ಲವೂ ಸಮುದ್ರದ ನೀರಿನ ತುಂತುರುಗಳಂತೆ ಈ ಬ್ರಹ್ಮಾನಂದದ ತುಣುಕುಗಳೇ ಆಗಿರುತ್ತವೆ.</p>
		<p class="description">ವಿಷಯಭೋಗದಿಂದ ಉಂಟಾಗುವದು ವಿಷಯಾನಂದ, ಬ್ರಹ್ಮಜ್ಞಾನದಿಂದ ದೊರಕುವದು ಬ್ರಹ್ಮಾನಂದ. ಕರ್ಮೋಪಾಸನೆಗಳಿಂದ ವಿಷಯಾನಂದವು ದೊರಕಿದರೆ ಬ್ರಹ್ಮಾತ್ಮವಿದ್ಯೆಯಿಂದ ಮೋಕ್ಷಾನಂದವೇ ದೊರಕುತ್ತದೆ. ವಿಷಯಾನಂದದಲ್ಲಿ ತಾರತಮ್ಯವು ಇರುತ್ತದೆ. ವಿಷಯ, ಇಂದ್ರಿಯಶಕ್ತಿಗಳಲ್ಲಿರುವ ತಾರತಮ್ಯದಿಂದ ಅದರ ಫಲದಲ್ಲಿಯೂ ವ್ಯತ್ಯಾಸವಾಗುತ್ತದೆ. ಮನುಷ್ಯನಿಂದ ಮನುಷ್ಯನಿಗೆ ಬದಲಾವಣೆಯಾಗುತ್ತಾ ಹೋಗುವ ಈ ವಿಷಯಾನಂದದ ಹಣೇಬರಹವೇ ಇಷ್ಟು!</p>
		<p class="description">ಇನ್ನು ಬ್ರಹ್ಮಾನಂದವೋ? ಎಂದರೆ, ಇಲ್ಲಿ ಯಾವ ತಾರತಮ್ಯವಾಗಲಿ ಅಳತೆಯಾಗಲಿ ಗಣಿತವಾಗಲಿ ಇರುವದಿಲ್ಲ! ಆಕಾಶಕ್ಕೆ ಯಾವ ಉದ್ದ ಅಗಲ ಅಳತೆ ಇದೆಯೆ? ಇಲ್ಲ. ಆಕಾಶಕ್ಕೆ ಯಾವ ಭೇದವಾದರೂ ಇದೆಯೇ? ಇಲ್ಲ. ಅದರಂತೆಯೇ ಪರಬ್ರಹ್ಮದ ಸ್ವರೂಪವೇ ಆಗಿರುವ ಮೋಕ್ಷಾನಂದವು ಪರಿಪೂರ್ಣವಾಗಿದೆ. ಬಡವನ ಮೋಕ್ಷಾನಂದ, ಶ್ರೀಮಂತನ ಮೋಕ್ಷಾನಂದ, ಹಿಂದುಗಳ ಮೋಕ್ಷಾನಂದ, ಮುಸಲ್ಮಾನರ ಮೋಕ್ಷಾನಂದ—ಎನ್ನುವ ಯಾವ ಭೇದವೂ ಇಲ್ಲ. ಬ್ರಹ್ಮಾನಂದವು ಅಖಂಡ, ಪರಿಪೂರ್ಣ ಹಾಗೂ ಸರ್ವಸಮಾನ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.29">
		<p class="intro-shloka">॥ ಶೋಕಮೋಹನಿವಾರಕಾಯ ಶಂಕರಾಯ ನಮಃ ॥</p> 
		<p class="shloka">ಶೋಕಮೋಹನಿವೃತ್ತ್ಯರ್ಥಂ ಬ್ರಹ್ಮಜ್ಞಾನೋಪದೇಶಕಮ್।<br/><strong>ಶಂಕರಂ</strong> ಸದ್ಗುರುಂ ವಂದೇ ಶೋಕಮೋಹನಿವೃತ್ತಯೇ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೨೯</span><br /><span class="num">೨೪೨.</span> ಜ್ಞಾನದಿಂದಲೇ ಶೋಕಮೋಹನಿವೃತ್ತಿ</h1>
		<p class="bhashya-verse">ಜ್ಞಾನಂ ಸಾಕ್ಷಾತ್ ಶೋಕಮೋಹಾದಿ ಸಂಸಾರ ಹೇತುದೋಷ ನಿವೃತ್ತಿಕಾರಣಮ್।</p>
		<p class="bhashya-verse-source">ಗೀತಾಭಾಷ್ಯ ೨-೩೯</p>
		<p class="bhashya-verse-meaning">ಸಂಸಾರಕ್ಕೆ ಕಾರಣವಾಗಿರುವ ಶೋಕಮೋಹಾದಿ ದೋಷಗಳನ್ನು ನಾಶಮಾಡಲು ಆತ್ಮಜ್ಞಾನವು ನೇರವಾದ ಸಾಧನವಾಗಿದೆ.</p>
		<p class="description">ಜನ್ಮ ಜರಾ ರೋಗ ದುಃಖ ಮರಣರೂಪವಾದ ಈ ಸಂಸಾರಕ್ಕೆ ಕಾರಣವಾದದ್ದು ಶೋಕಮೋಹಗಳು. ಶೋಕವೆಂದರೆ ದುಃಖ, ಮೋಹವೆಂದರೆ ಅವಿದ್ಯೆ. ತಾನಲ್ಲದ ದೇಹಾದಿಗಳನ್ನು ತಾನೆಂದು ಭ್ರಮಿಸುವದೇ ಮೋಹವು. ಈ ಮೋಹದಿಂದ ಕಾಮಗಳು ಏಳುತ್ತವೆ. ಕಾಮಗಳಿಂದ ಕರ್ಮಗಳನ್ನು ಮಾಡುತ್ತಾನೆ. ಕರ್ಮಗಳಿಂದ ಭೋಗಪ್ರಾಪ್ತಿ, ಭೋಗಾನುಭವಕ್ಕಾಗಿ ದೇಹಪ್ರಾಪ್ತಿ. ದೇಹಪ್ರಾಪ್ತಿಯಿಂದ ಪುನಃ ಶೋಕಮೋಹಪ್ರಾಪ್ತಿ. ಇದು ಸಂಸಾರಚಕ್ರ.</p>
		<p class="description">ಈ ಸಂಸಾರಚಕ್ರದಿಂದ ತಪ್ಪಿಸಿಕೊಳ್ಳುವ ಪ್ರಯತ್ನವನ್ನು ಮಾಡುವವನೇ ಉತ್ತಮಸಾಧಕ; ಇವನೇ ಮುಮುಕ್ಷು , ತತ್ತ್ವಜಿಜ್ಞಾಸು, ಇವನೇ ವಿವೇಕಿ. ಇಂಥವನು ತತ್ತ್ವವನ್ನು ಕುರಿತು ವಿಚಾರಮಾಡುತ್ತಾನೆ. ಶುದ್ಧವಾದ ಮನಸ್ಸಿನಿಂದ ಏಕಾಗ್ರಚಿತ್ತದಿಂದ ವೇದಾಂತಸಂದೇಶಗಳನ್ನು ವಿಚಾರಮಾಡಿದಾಗ ಅಂತಃಕರಣದಲ್ಲಿ ನಿಶ್ಚಿತವಾದ ತಿಳಿವಳಿಕೆಯು ಹುಟ್ಟುತ್ತದೆ. ಇದೇ ಜ್ಞಾನ, ಇದೇ ದರ್ಶನ, ಇದೇ ಆತ್ಮನಿಶ್ಚಯವು. ಈ ಜ್ಞಾನದಿಂದ ಮಾತ್ರವೇ ಅಜ್ಞಾನವು, ಮೋಹವು ನಾಶವಾದೀತೇ ಹೊರತು ಕರ್ಮ, ಭಕ್ತಿ, ಯೋಗಾನುಷ್ಠಾನ, ಧ್ಯಾನಾದಿ ಇತರ ಯಾವ ಸಾಧನಗಳಿಂದಲೂ ನಾಶವಾಗುವದಿಲ್ಲ. ಕತ್ತಲೆಯು ಬೆಳಕಿನಿಂದ ಮಾತ್ರವೇ ದೂರವಾಗುವಂತೆ ಆತ್ಮಜ್ಞಾನದಿಂದ ಮಾತ್ರವೇ ಅವಿದ್ಯೆಯು ಧ್ವಂಸವಾಗುತ್ತದೆ, ಜ್ಞಾನದಿಂದ ಮಾತ್ರವೇ ಶೋಕಮೋಹಗಳ ನಾಶ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.30">
		<p class="intro-shloka">॥ ಬ್ರಹ್ಮವಿದ್ಯಾಮಹತ್ತ್ವಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮವಿದ್ಯಾ ಪರಾ ಸಂಪತ್ ಬ್ರಹ್ಮವಿದ್ಯಾ ಪರಂ ಧನಮ್।<br/><strong>ಶಂಕರಂ</strong> ಸದ್ಗುರುಂ ವಂದೇ ಬ್ರಹ್ಮವಿದ್ಯಾರತಂ ಸದಾ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೩೦</span><br /><span class="num">೨೪೩.</span> ಎಂಥಾ ಅಮೂಲ್ಯ ಸಂಪತ್ತು, ಬ್ರಹ್ಮವಿದ್ಯೆ!</h1>
		<p class="bhashya-verse">ಬ್ರಹ್ಮವಿದ್ಯಾಪ್ರಾಪ್ತಿಪ್ರಯೋಜನಗೌರವಾತ್ ತ್ಯಕ್ತರಾಗದ್ವೇಷಮೋಹ- ಈರ್ಷ್ಯಾದಿದೋಷಾವೇವ ಭೂತ್ವಾ ಇಂದ್ರವಿರೋಚನೌ ಊಷತುಃ ಬ್ರಹ್ಮಚರ್ಯಂ ಪ್ರಜಾಪತೌ। ತೇನೇದಂ ಪ್ರಖ್ಯಾಪಿತಮ್ ಆತ್ಮವಿದ್ಯಾ-ಗೌರವಮ್।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೭-೩</p>
		<p class="bhashya-verse-meaning">ಇಂದ್ರ ವಿರೋಚನ—ಇಬ್ಬರೂ ಬ್ರಹ್ಮವಿದ್ಯೆಯನ್ನು ಪಡೆದುಕೊಳ್ಳುವುದಕ್ಕಾಗಿ ಪ್ರಜಾಪತಿ ಬ್ರಹ್ಮನ ಹತ್ತಿರಕ್ಕೆ ಹೋಗಿ, ರಾಗದ್ವೇಷಮೋಹಮಾತ್ಸರ್ಯವೇ ಮುಂತಾದ ದೋಷಗಳನ್ನು ಬಿಟ್ಟವರಾಗಿ ಬ್ರಹ್ಮಚರ್ಯ ತಪಸ್ಸನ್ನು ಆಚರಿಸಿದರು. ಇದರಿಂದ ಆತ್ಮವಿದ್ಯೆಯ ಮಹಿಮೆಯು ಅರ್ಥವಾಗುತ್ತದೆ.</p>
		<p class="description">ಇದು ಛಾಂದೋಗ್ಯ ಉಪನಿಷತ್ತಿನಲ್ಲಿ ಬರುವ ಒಂದು ಕಥೆ. ಇಂದ್ರನು ದೇವತೆಗಳ ರಾಜ, ವಿರೋಚನನು ಅಸುರರ ರಾಜ. ಇವರಿಬ್ಬರೂ ಬ್ರಹ್ಮವಿದ್ಯೆಯನ್ನು ಸಂಪಾದನೆ ಮಾಡುವದಕ್ಕಾಗಿ ತಂದೆಯಾದ ಪ್ರಜಾಪತಿಯ ಹತ್ತಿರಕ್ಕೆ ಹೋಗಿ ನಮಸ್ಕರಿಸಿದರು. ತಂದೆಯು ಇವರನ್ನು ಕುರಿತು “ನೀವಿಬ್ಬರೂ ನಮ್ಮಲ್ಲಿ ಬ್ರಹ್ಮಚರ್ಯವ್ರತವನ್ನು ಆಚರಿಸಿದರೆ ಆಮೇಲೆ ನಿಮಗೆ ಬ್ರಹ್ಮವಿದ್ಯೆಯನ್ನು ಉಪದೇಶಿಸುತ್ತೇನೆ” ಎಂದು ಆದೇಶಿಸಿದನು. ಅದರಂತೆ ಅವರಿಬ್ಬರೂ ಶ್ರದ್ಧೆಯಿಂದ ಬ್ರಹ್ಮಚರ್ಯವ್ರತವನ್ನು ಆಚರಿಸಿದರು. ಇವರಿಬ್ಬರೂ ಪರಸ್ಪರ ಶತ್ರುಗಳಾಗಿದ್ದರೂ ರಾಗದ್ವೇಷಾದಿ ದೋಷಗಳನ್ನು ದೂರಮಾಡಿಕೊಂಡು ಗುರುಸೇವೆಯನ್ನು ಶ್ರದ್ಧಾಭಕ್ತಿಯಿಂದ ಆಚರಿಸಿದರು. ಸಂತುಷ್ಟನಾದ ಪ್ರಜಾಪತಿಯು ಇವರಿಬ್ಬರಿಗೂ ಬ್ರಹ್ಮವಿದ್ಯೆಯನ್ನು ಉಪದೇಶಿಸಿದನು. ಅಂತೂ ಬ್ರಹ್ಮವಿದ್ಯಾಪ್ರಾಪ್ತಿಗಾಗಿ ಇಂದ್ರ ವಿರೋಚನರಿಬ್ಬರೂ ತಮ್ಮ ವೈಯಕ್ತಿಕ ರಾಗ ದ್ವೇಷಗಳನ್ನು ಬಿಟ್ಟು ಸದ್ಗುರುಗಳಲ್ಲಿ ಭಕ್ತಿಯುಕ್ತರಾಗಿದ್ದು ತಪಸ್ಸನ್ನು ಮಾಡಿದರೆಂದರೆ ಬ್ರಹ್ಮವಿದ್ಯೆಯು ಎಂಥ ಮಹಿಮೆಯುಳ್ಳದ್ದು! ಎಂದು ತಿಳಿಸಿದಂತೆ ಆಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-08.31">
		<p class="intro-shloka">॥ ಉಪದೇಶಕ್ರಮವಿದೇ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಾಸ್ತೀತಿ ಪ್ರವಕ್ತಾರಂ ಪ್ರಾರಂಭೇ <strong>ಶಂಕರಂ</strong> ಭಜೇ।<br/>ಅಸ್ತಿನಾಸ್ತ್ಯಸ್ತಿನಾಸ್ತೀತಿ ನಿಷೇದಂತಂ ತತಃ ಪರಮ್ ॥</p> 
		<h1 class="level1-title" epub:type="title"><span class="date">ಆಗಸ್ಟ್ ೩೧</span><br /><span class="num">೨೪೪.</span> ‘ಆಸ್ತಿಕ’ನಾದವನಿಗೇ ಬ್ರಹ್ಮಜ್ಞಾನ</h1>
		<p class="bhashya-verse">ಪ್ರಥಮಮ್ ‘ಅಸ್ತಿ’ ಇತ್ಯೇವ ಉಪಲಬ್ಧವ್ಯಃ, ಪಶ್ಚಾತ್ ಪ್ರತ್ಯಸ್ತಮಿತ-ಸರ್ವೋಪಾಧಿಸ್ವರೂಪಃ ಅದ್ವಯಸ್ವಭಾವಃ ಪ್ರತ್ಯಗಾತ್ಮಾ ಸ್ವಯಮೇವ ಪ್ರಸೀದತಿ।</p>
		<p class="bhashya-verse-source">ಕಾಠಕಭಾಷ್ಯ ೨-೩-೧೩</p>
		<p class="bhashya-verse-meaning">ಮೊದಲು ಪರಬ್ರಹ್ಮವನ್ನು ‘ಇದೆ’ ಎಂದು ತಿಳಿಯಬೇಕು. ಅನಂತರ ವೇದಾಂತವಾಕ್ಯಾರ್ಥವನ್ನು ವಿಚಾರಮಾಡಿದರೆ ಬ್ರಹ್ಮವು ನಿರುಪಾಧಿಕವಾದದ್ದು , ಅದ್ವಯಸ್ವಭಾವದ್ದು—ಎಂಬುದು ತಾನೇ ತಾನಾಗಿ ತಿಳಿಯುತ್ತದೆ.</p>
		<p class="description">ಅಧ್ಯಾತ್ಮಸಾಧಕನು ಮೊದಲು ಆಸ್ತಿಕನಾಗಬೇಕು. ದೇವರಿದ್ದಾನೆ, ವೇದಪ್ರಮಾಣಗಳು ಸತ್ಯ, ಲೋಕಾಂತರವುಂಟು, ಜನ್ಮಾಂತರವುಂಟು, ಧರ್ಮಾಧರ್ಮಗಳು ಇವೆ ಎಂಬುದನ್ನು ಮೊದಲು ನಂಬಬೇಕು. ಮೊದಲೇ ನಾಸ್ತಿಕನಾಗಿಬಿಟ್ಟರೆ ಅಂಥವನಿಗೆ ಆತ್ಮಜ್ಞಾನವು ಉಂಟಾಗದು. ನಾನು ದೇವರನ್ನು ನಂಬುವದಿಲ್ಲ , ಆ ದೇವರು ಇಲ್ಲ , ಅವನು ಇದ್ದರೆ ಈಗ ಇಲ್ಲಿ ಬಂದು ನಿಲ್ಲಲಿ, ನೋಡುತ್ತೇನೆ; ಲೋಕಾಂತರವೂ ಇಲ್ಲ , ಜನ್ಮಾಂತರವೂ ಇಲ್ಲ—ಎಂದೆಲ್ಲ ಒಣ ವಾದಮಾಡುವ ನಾಸ್ತಿಕರಿಗೆ ಆತ್ಮಜ್ಞಾನವು ಉಂಟಾಗುವದಿಲ್ಲ.</p>
		<p class="description">ಬ್ರಹ್ಮವಿದರಾದ ಸದ್ಗುರುಗಳು ಸರಿಯಾಗಿ ವೇದಾಂತಗಳ ಮರ್ಮವನ್ನು ತಿಳಿಸಿಕೊಡುತ್ತಾರೆ. ಬ್ರಹ್ಮವು ಸವಿಶೇಷವಾದ ಒಬ್ಬ ದೇವತೆಯಲ್ಲ. ಇಂದ್ರ, ಸೂರ್ಯ, ಅಗ್ನಿ, ವರುಣರಂತೆ ಬ್ರಹ್ಮವು ಗಂಡೂ ಅಲ್ಲ; ಲಕ್ಷ್ಮಿ, ಸರಸ್ವತಿ, ಪಾರ್ವತಿ, ಗಾಯತ್ರಿಯಂತೆ ಪರಬ್ರಹ್ಮವು ಹೆಣ್ಣೂ ಅಲ್ಲ. ಚತುರ್ಮುಖ ಬ್ರಹ್ಮನಿಗೆ ನಾಲ್ಕು ಮುಖಗಳುಂಟು, ಬ್ರಹ್ಮಕ್ಕೆ ಮುಖಗಳೇ ಇಲ್ಲ; ಮಹಾವಿಷ್ಣುವಿಗೆ ನಾಲ್ಕು ಭುಜಗಳುಂಟು, ಬ್ರಹ್ಮಕ್ಕೆ ಭುಜಗಳೇ ಇಲ್ಲ; ಈಶ್ವರನಿಗೆ ಮೂರು ಕಣ್ಣುಗಳುಂಟು, ಬ್ರಹ್ಮಕ್ಕೆ ಕಣ್ಣೇ ಇಲ್ಲ. ಪರಬ್ರಹ್ಮವು ಸಚ್ಚಿದಾನಂದಸ್ವರೂಪವಾಗಿರುವ ಸಾಕ್ಷಿ ಸ್ವರೂಪವಾಗಿದೆ. ಇದೇ ಬ್ರಹ್ಮದ ನಿಜವಾದ ಸ್ವರೂಪವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
</body>
</html>
