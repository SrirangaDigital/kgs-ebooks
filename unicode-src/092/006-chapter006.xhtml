<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸುರೇಶ್ವರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-006.01">
		<p class="intro-shloka">॥ಓಂ ಮೃತ್ಯುಭಾವಾತೀತಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅನಿತ್ಯೋ ಬ್ರಹ್ಮಲೋಕೋಽಯಂ ಕರ್ಮೋಪಾಸ್ತಿಸಮುಚ್ಚಯಾತ್।<br />ಮೃತ್ಯುಭಾವಮತಿಕ್ರಾಂತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 1</span><br /><span class="num">153.</span> ಬ್ರಹ್ಮಲೋಕವೂ ನಶ್ವರ</h1>
		<p class="bhashya-verse"> ಶಾಸ್ತ್ರೋಕ್ತಜ್ಞಾನಯುಕ್ತಾನಾಂ ಕರ್ಮಣಾಂ ಜ್ಞಾನತಸ್ತಥಾ।<br /> ಸರ್ವತ್ರ ವೇದಶಾಸ್ತ್ರೇಽಸ್ಮಿನ್ ಮೃತ್ಯುಭಾವಃ ಫಲಂ ಶ್ರುತಮ್॥</p>
		<p class="bhashya-verse-source">ಬೃಹದಾರಣ್ಯಕ ಭಾಷ್ಯವಾರ್ತಿಕಂ ೧-೩-೧</p>
		<p class="bhashya-verse-meaning"><strong>ಅನ್ವಯಾರ್ಥ: ಶಾಸ್ತ್ರೋಕ್ತಜ್ಞಾನಯುಕ್ತಾನಾಂ</strong> = ಶಾಸ್ತ್ರದಲ್ಲಿ ಹೇಳಿರುವ ಉಪಾಸನೆಗಳಿಂದ ಕೂಡಿರುವ, <strong>ಕರ್ಮಣಾಂ</strong> = ಕರ್ಮಗಳಿಗೂ, <strong>ತಥಾ</strong> = ಮತ್ತು , <strong>ಜ್ಞಾನತಃ</strong> = ಕರ್ಮಗಳಿಂದ ಕೂಡಿರುವ ಜ್ಞಾನಕ್ಕೂ , <strong>ಅಸ್ಮಿನ್ ವೇದಶಾಸ್ತ್ರೇ</strong> = ಈ ವೇದಗಳೆಂಬ ಶಾಸ್ತ್ರದಲ್ಲಿ , <strong>ಸರ್ವತ್ರ</strong> = ಎಲ್ಲಾ ಕಡೆಗಳಲ್ಲಿಯೂ, <strong>ಮೃತ್ಯುಭಾವಃ</strong> = ಮೃತ್ಯುವೇ, <strong>ಫಲಂ</strong> = ಫಲವು, ಎಂದು <strong>ಶ್ರುತಮ್</strong> = ತಿಳಿಯುತ್ತದೆ.</p>
		<p class="description"><strong>ಭಾವಾರ್ಥ</strong>: ಕರ್ಮೋಪಾಸನಸಮುಚ್ಚಯಾನುಷ್ಠಾನದಿಂದ ದೊರಕುವ ಅತ್ಯಂತ ಹೆಚ್ಚಿನ ಫಲವೆಂದರೆ ಪ್ರಾಣಸಾಯುಜ್ಯ ಅಥವಾ ಹಿರಣ್ಯಗರ್ಭಲೋಕಪ್ರಾಪ್ತಿ. ಇದು ಆತ್ಯಂತಿಕವಾದ ಮೋಕ್ಷಫಲವೇನೂ ಅಲ್ಲ. ಇದೂ ಅನಿತ್ಯವಾದ ಫಲವೇ ಆಗಿದೆ, ಇದಕ್ಕೇ ಮೃತ್ಯುಭಾವ ಎಂದೂ ಹೆಸರು.</p>
		<p class="description"><strong>ವಿವರಣೆ</strong>: ಕರ್ಮ ಮತ್ತು ಉಪಾಸನೆಗಳೆರಡನ್ನೂ ಸಮುಚ್ಚಯ ಮಾಡಿಕೊಂಡು ಅನುಷ್ಠಾನಮಾಡಿದರೆ ಅದರಿಂದ ಬ್ರಹ್ಮಲೋಕವೇ ದೊರಕಬಹುದು. ಇದು ಅತ್ಯಂತ ಹೆಚ್ಚಿನ ಫಲವೂ ಹೌದು; ಆದರೆ ಇದೂ ಅವಿದ್ಯಾಕ್ಷೇತ್ರದಲ್ಲಿಯೇ ಬರುವ ಅನಿತ್ಯವಾದ ಫಲವೇ ಹೊರತು ಮೋಕ್ಷವಲ್ಲ. ಬ್ರಹ್ಮಲೋಕವೂ ಅನಿತ್ಯವಾದದ್ದೇ ಆಗಿರುತ್ತದೆ. ಏಕೆಂದರೆ ಬ್ರಹ್ಮಲೋಕವೂ ಕೂಡ ದೇಶಕಾಲಗಳಿಂದ ಪರಿಚ್ಛಿನ್ನ ವಾಗಿರುತ್ತದೆ. <strong>ಆ ಬ್ರಹ್ಮಭುವನಾಲ್ಲೋಕಾಃ ಪುನರಾವರ್ತಿನೋ ಅರ್ಜುನ </strong>ಎಂದು ಗೀತಾಚಾರ್ಯನು (೮-೧೬) ಬ್ರಹ್ಮಲೋಕವನ್ನೂ ನಶ್ವರ, ಅನಿತ್ಯ ಎಂದು ಧೈರ್ಯವಾಗಿ ಹೇಳಿದ್ದಾನೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.02">
		<p class="intro-shloka">॥ಓಂ ಮೋಕ್ಷಸ್ವರ್ಗವೈಲಕ್ಷಣ್ಯವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಸ್ವರ್ಗಮೋಕ್ಷವಿದಂ ಧೀರಂ ಮೋಕ್ಷನಿಷ್ಠಂ ತಪಸ್ವಿನಮ್।<br />ಸ್ವತಸ್ಸಿದ್ಧ ಸ್ವರೂಪಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 2</span><br /><span class="num">154.</span> ಮುಕ್ತಿಯು, ಈ ನಾಲ್ಕೂ ಅಲ್ಲ</h1>
		<p class="bhashya-verse">ಉತ್ಪತ್ತಿರಾಪ್ತಿಃ ಸಂಸ್ಕಾರಃ ವಿಕಾರಶ್ಚ ವಿಧೇಃ ಫಲಮ್।<br />ಮುಕ್ತಿರ್ವಿಲಕ್ಷಣೈತೇಭ್ಯಃ ತೇನೇಹಾನರ್ಥಕೋ ವಿಧಿಃ॥</p>
		<p class="bhashya-verse-source">ಸಂಬಂಧವಾರ್ತಿಕಂ ೨೩೬</p>
		<p class="bhashya-verse-meaning"><strong>ಅನ್ವಯಾರ್ಥ: ಉತ್ಪತ್ತಿಃ</strong> = ಹೊಸದಾಗಿ ಹುಟ್ಟುವುದು, <strong>ಆಪ್ತಿಃ</strong> = ಹೊಸದಾಗಿ ಪಡೆದುಕೊಳ್ಳುವುದು, <strong>ಸಂಸ್ಕಾರಃ</strong> = ಶುದ್ಧಗೊಳಿಸುವುದು, <strong>ಚ</strong> = ಮತ್ತು, <strong>ವಿಕಾರಃ</strong> = ಬದಲಾವಣೆಮಾಡುವುದು—ಹೀಗೆ ಈ ನಾಲ್ಕು ಮಾತ್ರವೇ, <strong>ವಿಧೇಃ</strong> = ಕರ್ಮವಿಧಿಗೆ, <strong>ಫಲಮ್</strong> = ಫಲಗಳು. ಆದರೆ, <strong>ಮುಕ್ತಿಃ</strong> = ಮೋಕ್ಷವು, <strong>ಏತೇಭ್ಯಃ</strong> = ಈ ನಾಲ್ಕು ವಿಧವಾದ ಫಲಗಳಿಗಿಂತಲೂ, <strong>ವಿಲಕ್ಷಣಾ</strong> = ಅತ್ಯಂತ ಭಿನ್ನವಾಗಿರುತ್ತದೆ. <strong>ತೇನ</strong> = ಆದ್ದರಿಂದ, <strong>ಇಹ</strong> = ಇಲ್ಲಿ ಎಂದರೆ ಮೋಕ್ಷಪ್ರಾಪ್ತಿಗೆ, <strong>ವಿಧಿಃ</strong> = ಕರ್ಮವಿಧಿಯು, <strong>ಅನರ್ಥಕಃ</strong> = ಬೇಕಾಗಿಲ್ಲ.</p>
		<p class="description"><strong>ಭಾವಾರ್ಥ</strong>: ಕರ್ಮಗಳಿಗೆ ಫಲಗಳೆಂದರೆ: ಉತ್ಪಾದ್ಯ, ಆಪ್ಯ, ಸಂಸ್ಕಾರ್ಯ ಮತ್ತು ವಿಕಾರ್ಯಗಳು. ಹೀಗೆ ಈ ನಾಲ್ಕೇ, ಕರ್ಮಫಲಗಳು. ಆದರೆ ಮೋಕ್ಷವೆಂಬುದು ಈ ನಾಲ್ಕೂ ಅಲ್ಲ. ಆದ್ದರಿಂದ ಮೋಕ್ಷಕ್ಕೆ ಕರ್ಮಗಳು ಬೇಕಾಗಿಲ್ಲ.</p>
		<p class="description"><strong>ವಿವರಣೆ</strong>: ಮುಕ್ತಿಯು ಸ್ವತಃಸಿದ್ಧವಾದ್ದರಿಂದ ಉತ್ಪಾದ್ಯವಲ್ಲ, ಆತ್ಮಸ್ವರೂಪವೇ ಆದ್ದರಿಂದ ಪ್ರಾಪ್ಯವಲ್ಲ, ನಿತ್ಯಶುದ್ಧ ಸ್ವರೂಪವಾದ್ದರಿಂದ ಸಂಸ್ಕಾರ್ಯವೂ ಅಲ್ಲ , ನಿರವಯವವಾದ್ದರಿಂದ ವಿಕಾರ್ಯವೂ ಅಲ್ಲ. ಇಂಥ ಮುಕ್ತಿಗೆ ಅಜ್ಞಾನವೊಂದೇ ಅಡ್ಡಿಯಾಗಿರುವುದರಿಂದ ಅದನ್ನು ವಿದ್ಯೆಯಿಂದ ಕಳೆದುಕೊಂಡರೆ ಸಾಕೇ ಸಾಕು. ಆದ್ದರಿಂದ ಮೋಕ್ಷಕ್ಕೆ ಬ್ರಹ್ಮಾತ್ಮಜ್ಞಾನವೊಂದೇ ಸಾಕೇ ಹೊರತು ಮೋಕ್ಷಪ್ರಾಪ್ತಿಗೆ ಯಾವ ಕರ್ಮಗಳ ಹಂಗೂ ಇರುವುದಿಲ್ಲ. ಆದರೆ ಚಿತ್ತಶುದ್ಧಿಗಾಗಿ ಮುಮುಕ್ಷುಗಳು ಕರ್ಮಯೋಗವನ್ನು ಮಾಡಬಹುದು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.03">
		<p class="intro-shloka">॥ಓಂ ದೇಹಾದಿಸಂಘಾತವಿಲಕ್ಷಣಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅನಾತ್ಮಘಟವದ್ದೇಹಸಂಘಾತೋಽಜ್ಞಾನಕಲ್ಪಿತಃ।<br />ಸರ್ವಸಾಕ್ಷಿಸ್ವರೂಪಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 3</span><br /><span class="num">155.</span> ಘಟದಂತೆ ದೇಹಾದಿಗಳೂ ಅನಾತ್ಮ</h1>
		<p class="bhashya-verse">ದೃಶ್ಯತ್ವಾದ್ಘಟವದ್ದೇಹೋ ದೇಹವಚ್ಚೇಂದ್ರಿಯಾಣ್ಯಪಿ।<br />ಮನಶ್ಚೇಂದ್ರಿಯವದ್ ಜ್ಞೇಯಂ ಮನೋವನ್ನಿಶ್ಚಯಾದಿಮತ್॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೩-೫೪</p>
		<p class="bhashya-verse-meaning"><strong>ಅನ್ವಯಾರ್ಥ: ದೇಹಃ</strong> = ದೇಹವು, <strong>ಘಟವತ್</strong> = ಮಡಕೆಯಂತೆ ಅನಾತ್ಮವಾಗಿರುತ್ತದೆ. ಏಕೆಂದರೆ, <strong>ದೃಶ್ಯತ್ವಾತ್</strong> = ದೃಶ್ಯವಾಗಿರುವುದರಿಂದ; <strong>ಚ</strong> = ಮತ್ತು , <strong>ಇಂದ್ರಿಯಾಣಿ ಅಪಿ</strong> = ಇಂದ್ರಿಯಗಳೂ ಕೂಡ, <strong>ದೇಹವತ್</strong> = ದೇಹದಂತೆಯೇ ದೃಶ್ಯವಾದ್ದರಿಂದ ಅನಾತ್ಮವೇ ಆಗಿರುತ್ತವೆ. <strong>ಚ</strong> = ಮತ್ತು, <strong>ಮನಃ</strong> = ಮನಸ್ಸೂ ಕೂಡ, <strong>ಇಂದ್ರಿಯವತ್</strong> = ಇಂದ್ರಿಯಗಳಂತೆಯೇ ಅನಾತ್ಮವಾದದ್ದು ಎಂದು, <strong>ಜ್ಞೇಯಂ</strong> = ತಿಳಿಯಬೇಕು. <strong>ಮನೋವತ್</strong> = ಮನಸ್ಸಿನಂತೆಯೇ, <strong>ನಿಶ್ಚಯಾದಿಮತ್</strong> = ಬುದ್ಧಿಯೂ ಅನಾತ್ಮವೇ ಹೊರತು ಆತ್ಮನಲ್ಲ , ಏಕೆಂದರೆ ಇದೂ ದೃಶ್ಯವಾಗಿರುತ್ತದೆ.</p>
		<p class="description"><strong>ಭಾವಾರ್ಥ</strong>: ದೃಶ್ಯವಾದ್ದರಿಂದ ಗಡಿಗೆಯು ನಾನಲ್ಲ ಎಂದು ಎಲ್ಲರಿಗೂ ಗೊತ್ತಿದೆ. ಅದರಂತೆ ಈ ದೇಹವೂ, ದೇಹದಂತೆ ಇಂದ್ರಿಯಗಳೂ, ಇಂದ್ರಿಯಗಳಂತೆ ಮನಸ್ಸೂ , ಮನಸ್ಸಿನಂತೆ ಬುದ್ಧಿಯೂ ನಾನಲ್ಲ. ಏಕೆಂದರೆ ಇವೆಲ್ಲವೂ ನನಗೆ ದೃಶ್ಯವಾಗಿರುತ್ತವೆ.</p>
		<p class="description"><strong>ವಿವರಣೆ</strong>: ಒಂದು ಮಡಕೆಯನ್ನು ನೋಡಿದಾಗ ಯಾರೂ ಅದನ್ನು ‘ನಾನು’ ಎಂದು ತಿಳಿಯುವುದಿಲ್ಲ. ಏಕೆಂದರೆ ಅದು ಸ್ಪಷ್ಟವಾಗಿ ನನ್ನ ಕಣ್ಣುಗಳಿಗೆ ವಿಷಯವಾಗಿ ಅನಾತ್ಮವಾಗಿ ತೋರುತ್ತಿದೆಯಲ್ಲವೆ? ಹೀಗೆಯೇ ಶರೀರೇಂದ್ರಿಯಮನೋಬುದ್ಧಿ ಪ್ರಾಣಗಳೂ ಆತ್ಮನಲ್ಲ. ಏಕೆಂದರೆ ಇವುಗಳೆಲ್ಲವೂ ನನಗೆ ದೃಶ್ಯವಾಗಿ ವಿಷಯವಾಗಿ ತೋರುತ್ತಿವೆ. ಯಾವುದು ದೃಶ್ಯವೋ ಅದು ಆತ್ಮನಲ್ಲ. ಆತ್ಮನು ದೃಕ್ ಸ್ವರೂಪನಾಗಿರುತ್ತಾನೆ. ಇದಕ್ಕೇ <strong>ದೃಗ್ದೃಶ್ಯವಿವೇಕ</strong> ಎಂದು ಹೆಸರು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.04">
		<p class="intro-shloka">॥ಓಂ ಜೀವನ್ಮುಕ್ತಿರಹಸ್ಯವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಸಮ್ಯಗ್ಜ್ಞಾನೇನ ದೇಹಸ್ಯ ಪಾತೋ ನೈವ ಭವಿಷ್ಯತಿ।<br />ಜೀವನ್ಮುಕ್ತಂ ಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 4</span><br /><span class="num">156.</span> ಮುಕ್ತಿಯೆಂದರೆ ಮರಣವಲ್ಲ</h1>
		<p class="bhashya-verse">ಸಮ್ಯಗ್ಜ್ಞಾನಸಮುತ್ಪತ್ತಿಸಮನಂತರಮೇವ ಚ।<br />ಶರೀರಪಾತಃ ಕಸ್ಮಾನ್ನೇತ್ಯೇತಚ್ಚಾಪ್ಯಪಹಸ್ತಿತಮ್॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೫೪೦</p>
		<p class="bhashya-verse-meaning"><strong>ಅನ್ವಯಾರ್ಥ: ಚ</strong> = ಮತ್ತು, <strong>ಸಮ್ಯಕ್ ಜ್ಞಾನ ಸಮುತ್ಪತ್ತಿ</strong> <strong>ಸಮನಂತರಮ್ ಏವ</strong> = ಸಮ್ಯಗ್ದರ್ಶನವು ಹುಟ್ಟಿದ ಕೂಡಲೇ, <strong>ಶರೀರ ಪಾತಃ</strong> = ಶರೀರವು ಬಿದ್ದುಹೋಗುವುದೆಂಬುದು, <strong>ಕಸ್ಮಾತ್</strong> = ಯಾವ ಕಾರಣದಿಂದ, <strong>ನ</strong> = ಅಲ್ಲ, <strong>ಇತ್ಯೇತತ್</strong> = ಎಂಬುದನ್ನು, <strong>ಅಪಿ</strong> = ಕೂಡ, <strong>ಅಪಹಸ್ತಿತಮ್</strong> = ತಳ್ಳಿಹಾಕಿದಂತಾಯಿತು.</p>
		<p class="description"><strong>ಭಾವಾರ್ಥ</strong>: ಆತ್ಮಜ್ಞಾನವಾದೊಡನೆಯೇ ಆ ಬ್ರಹ್ಮಜ್ಞಾನಿಯು ಸಾಯಬೇಕಲ್ಲವೆ? ಎಂಬ ಆಕ್ಷೇಪವೂ ಸರಿಯಲ್ಲ. ಏಕೆಂದರೆ ಜ್ಞಾನಿಯ ದೃಷ್ಟಿಯಿಂದ ಎಲ್ಲವೂ ಬ್ರಹ್ಮವೇ ಎಂದು ತಿಳಿದಮೇಲೆ ಸಾಯುವುದೆಂಬುದೂ ಸರಿಯಲ್ಲ.</p>
		<p class="description"><strong>ವಿವರಣೆ</strong>: ಆತ್ಮಜ್ಞಾನೋದಯವಾದಕೂಡಲೇ ಅವನು ಮುಕ್ತನಾಗಬೇಕಾದರೆ ಅವನ ಶರೀರವು ಬಿದ್ದುಹೋಗಬೇಕಲ್ಲಾ! ಎಂದು ವಾದಮಾಡುವುದು ಸರಿಯಲ್ಲ. ಜ್ಞಾನದಿಂದ ಅಜ್ಞಾನವು ಪೂರಾ ನಿವೃತ್ತಿಯಾಗಿರುವುದರಿಂದ ಆತ್ಮಜ್ಞಾನಿಗೆ ಶರೀರವು ಸತ್ಯವಾಗಿರುವುದಿಲ್ಲ. ಶರೀರವೇ ಸುಳ್ಳು ಎಂದು ತಿಳಿದವನಿಗೆ ಆ ಶರೀರದಲ್ಲಿ ತಾನು ಎಂಬ ಅಧ್ಯಾಸವು ಖಂಡಿತಾ ಇರಲಾರದು. ಇನ್ನು ಅವಿದ್ಯಾಕಲ್ಪಿತವಾದ ಆ ಶರೀರವು ಅವನಿಗೆ ಬಿದ್ದುಹೋದಮೇಲೆಯೇ ಅವನಿಗೆ ಮುಕ್ತಿಯಾಗುತ್ತದೆ ಎಂದು ವಾದಮಾಡುವುದೂ ಸರ್ವಥಾ ಸರಿಯಲ್ಲ. ಬ್ರಹ್ಮಜ್ಞಾನದಿಂದ ಬ್ರಹ್ಮವೇ ತಾನೆಂಬ ನಿಶ್ಚಿತವಾದ ಅನುಭವವು ಬಂದಿರುತ್ತದೆಯಾದ್ದರಿಂದ ಅಂಥ ಜ್ಞಾನಿಯ ಶರೀರವು ಬದುಕಿದ್ದರೂ ಆ ಜ್ಞಾನಿಯು ಮುಕ್ತನೇ ಆಗಿರುತ್ತಾನೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.05">
		<p class="intro-shloka">॥ಓಂ ಕ್ರಿಯಾಫಲವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಚತ್ವಾರ್ಯೇವ ಕ್ರಿಯಾಣಾಂ ಹಿ ಅನಿತ್ಯಾನಿ ಫಲಾನಿ ವೈ।<br />ಕ್ರಿಯಾಫಲರಹಸ್ಯಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 5</span><br /><span class="num">157.</span> ಕ್ರಿಯಾಫಲಗಳು ಈ ನಾಲ್ಕೇ</h1>
		<p class="bhashya-verse">ಉತ್ಪಾದ್ಯಪ್ರಾಪ್ಯಸಂಸ್ಕಾರ್ಯವಿಕಾರ್ಯೋಪಾಶ್ರಯಾ ಕ್ರಿಯಾ।<br />ಕರೋತಿ ಗಚ್ಛತ್ಯುನ್ಮಾರ್ಷ್ಟಿ ಚ್ಛಿನತ್ತೀತಿ ಪ್ರತೀಯತೇ॥</p>
		<p class="bhashya-verse-source">ಮಾನಸೋಲ್ಲಾಸ ೧-೨೫</p>
		<p class="bhashya-verse-meaning"><strong>ಅನ್ವಯಾರ್ಥ: ಕ್ರಿಯಾ</strong> = ಕ್ರಿಯೆಯು, <strong>ಉತ್ಪಾದ್ಯ ಪ್ರಾಪ್ಯ ಸಂಸ್ಕಾರ್ಯ</strong> <strong>ವಿಕಾರ್ಯ ಉಪಾಶ್ರಯಾ</strong> = ಉತ್ಪಾದ್ಯ ಪ್ರಾಪ್ಯ ಸಂಸ್ಕಾರ್ಯ ಮತ್ತು ವಿಕಾರ್ಯಗಳೆಂಬ ಫಲಗಳನ್ನು ಉಂಟುಮಾಡುತ್ತದೆ. <strong>ಕರೋತಿ</strong> = ಮಾಡುತ್ತಾನೆ, <strong>ಗಚ್ಛತಿ</strong> = ಹೋಗುತ್ತಾನೆ, <strong>ಉನ್ಮಾರ್ಷ್ಟಿ</strong> = ಉಜ್ಜುತ್ತಾನೆ, <strong>ಛಿನತ್ತಿ</strong> = ಕತ್ತರಿಸುತ್ತಾನೆ, <strong>ಇತಿ</strong> = ಎಂದು, <strong>ಪ್ರತೀಯತೇ</strong> = ಕ್ರಿಯೆಯು ಕಾಣುತ್ತಿದೆ.</p>
		<p class="description"><strong>ಭಾವಾರ್ಥ</strong>: ಕ್ರಿಯೆಗಳಿಗೆ ಉಂಟಾಗುವ ಫಲಗಳೆಂದರೆ ನಾಲ್ಕು ವಿಧವಾಗಿರುತ್ತವೆ: ಉತ್ಪಾದ್ಯ, ಪ್ರಾಪ್ಯ, ಸಂಸ್ಕಾರ್ಯ ಮತ್ತು ವಿಕಾರ್ಯಗಳು. ಕ್ರಿಯೆಯೆಂದರೆ: ಮಾಡುತ್ತಾನೆ, ಹೋಗುತ್ತಾನೆ, ಉಜ್ಜುತ್ತಾನೆ, ಕತ್ತರಿಸುತ್ತಾನೆ ಎಂದೆಲ್ಲ ಪ್ರಸಿದ್ಧವಾಗಿರುತ್ತವೆಯಲ್ಲವೆ?</p>
		<p class="description"><strong>ವಿವರಣೆ</strong>: ಜ್ಞಾನಕ್ಕೂ ಕ್ರಿಯೆಗಳಿಗೂ ವ್ಯತ್ಯಾಸವಿರುತ್ತದೆ. ಜ್ಞಾನವು ಇದ್ದದ್ದನ್ನೇ ಬೆಳಗುತ್ತದೆ, ಆದರೆ ಕ್ರಿಯೆಯು ಹೊಸದಾಗಿ ಫಲವನ್ನು ಉಂಟುಮಾಡುತ್ತದೆ. ಆ ಕ್ರಿಯಾಫಲಗಳು ನಾಲ್ಕು ರೀತಿಯಾಗಿರುತ್ತವೆ: ೧. ಉತ್ಪಾದ್ಯ = ಹೊಸದಾಗಿ ಉತ್ಪನ್ನವಾಗಬೇಕಾದ ಫಲಗಳು ೨. ಪ್ರಾಪ್ಯ = ಹೊಸದಾಗಿ ಪಡೆಯಲ್ಪಡಬೇಕಾದ ಫಲಗಳು ೩. ಸಂಸ್ಕಾರ್ಯ = ಸಂಸ್ಕಾರವಾಗಬೇಕಾದ ಫಲಗಳು. ೪. ವಿಕಾರ್ಯ = ವಿಕಾರವಾಗಬೇಕಾದ ಫಲಗಳು. ಆದರೆ ಈ ನಾಲ್ಕೂ ಫಲಗಳು ಜ್ಞಾನದಿಂದ ಉಂಟಾಗುವುದಿಲ್ಲ. ಆತ್ಮಜ್ಞಾನದಿಂದ ಉಂಟಾಗುವ ಮೋಕ್ಷವು ಈ ನಾಲ್ಕೂ ವಿಧದ ಫಲಗಳಿಗಿಂತ ವಿಲಕ್ಷಣವಾಗಿರುತ್ತದೆ. ಆದ್ದರಿಂದ ಕೇವಲ ಕರ್ಮಗಳಿಂದ ಮೋಕ್ಷವು ದೊರಕುವುದಿಲ್ಲ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.06">
		<p class="intro-shloka">॥ಓಂ ಸರ್ವಾತ್ಮಕಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಸುರಾಣಾಮೀಶ್ವರಂ ಶಾಂತಂ ದೇವಾನಾಮಪಿ ದೈವತಮ್।<br />ಸರ್ವೇಷಾಂ ಪ್ರತ್ಯಗಾತ್ಮಾನಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 6</span><br /><span class="num">158.</span> ಜ್ಞಾನಿಯು ದೇವತೆಗಳಿಗೂ ಆತ್ಮನು</h1>
		<p class="bhashya-verse">ಈಶ್ವರಾಣಾಮನೈಶ್ವರ್ಯಂ ಕಸ್ಮಾದ್ ಬ್ರಹ್ಮವಿದೀತಿ ಚೇತ್।<br />ಆತ್ಮಾ ಹ್ಯೇಷಾಮಿತೀತ್ಯಾಹ ತದ್ಧೇತುಪ್ರತಿಪತ್ತಯೇ॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೪೬೧</p>
		<p class="bhashya-verse-meaning"><strong>ಅನ್ವಯಾರ್ಥ: ಬ್ರಹ್ಮವಿದಿ</strong> = ಬ್ರಹ್ಮಜ್ಞಾನಿಯ ವಿಷಯದಲ್ಲಿ , <strong>ಈಶ್ವರಾಣಾಂ</strong> = ಸಮರ್ಥರಾಗಿದ್ದರೂ ದೇವತೆಗಳಿಗೆ, <strong>ಅನೈಶ್ವರ್ಯಂ</strong> = ಆಳುವ ಸಾಮರ್ಥ್ಯವು ಇಲ್ಲವೆಂಬುದು, <strong>ಕಸ್ಮಾತ್</strong> = ಏಕೆ? <strong>ಇತಿ ಚೇತ್</strong> = ಎಂದರೆ, <strong>ತದ್ದೇತುಪ್ರತಿಪತ್ತಯೇ</strong> = ಅದಕ್ಕೆ ಕಾರಣವನ್ನು ತಿಳಿಸುವುದಕ್ಕಾಗಿ, ‘<strong>ಆತ್ಮಾ</strong> <strong>ಹ್ಯೇಷಾಂ ಸ ಭವತಿ</strong>’ = ಆ ಬ್ರಹ್ಮಜ್ಞಾನಿಯು ಆ ದೇವತೆಗಳಿಗೂ ಆತ್ಮನಾಗಿರುತ್ತಾನೆ, <strong>ಇತಿ ಆಹ</strong> = ಎಂದು ಶ್ರುತಿಯು ಹೇಳುತ್ತಿದೆ.</p>
		<p class="description"><strong>ಭಾವಾರ್ಥ</strong>: ದೇವತೆಗಳು ಬ್ರಹ್ಮಜ್ಞಾನಿಗೆ ಮುಕ್ತಿಮಾರ್ಗದಲ್ಲಿ ಅಡ್ಡಿಯನ್ನು ಮಾಡಲಾರರು ಎಂಬುದಕ್ಕೆ ಕಾರಣವೇನೆಂದರೆ, ಈ ಜ್ಞಾನಿಯು ದೇವತೆಗಳಿಗೂ ಆತ್ಮನಾಗಿರುವುದರಿಂದ—ಎಂದು ಶ್ರುತಿಯು ಹೇಳುತ್ತಿದೆ.</p>
		<p class="description"><strong>ವಿವರಣೆ</strong>: ಒಬ್ಬ ಸಾಧಕನು ಮೇಲುಮೇಲಕ್ಕೆ ಹೋಗುತ್ತಿದ್ದಾನೆ —ಎಂಬುದನ್ನು ಕಂಡಾಗ ಸಹಜವಾಗಿ ಮತ್ತೊಬ್ಬನಿಗೆ ಅವನ ಮೇಲೆ ಮಾತ್ಸರ್ಯವು ಉಂಟಾಗಿ ಅವನ ಪ್ರಗತಿಗೆ ಅವನು ಅಡ್ಡಿ ಮಾಡುತ್ತಾನೆ. ಹೀಗಾಗಿ ದೇವತೆಗಳು ಬ್ರಹ್ಮಜ್ಞಾನಿಗೆ ಮುಕ್ತನಾಗುವುದಕ್ಕೆ ಅಡ್ಡಿಯನ್ನು ತಂದೊಡ್ಡಬಹುದಲ್ಲವೆ? ಎಂದರೆ, ಸಾಧ್ಯವಿಲ್ಲ. ಅಂದರೆ ದೇವತೆಗಳಾದರೂ ಹೀಗೆ ಜ್ಞಾನಿಗೆ ಅಡ್ಡಿ ಮಾಡಲಾರರು. ಏಕೆಂದರೆ ಇವನು ದೇವತೆಗಳಿಗೂ ಆತ್ಮನಾಗಿರುತ್ತಾನೆ. ತನಗೆ ತಾನೇ ಯಾವನೂ ಅಡ್ಡಿಮಾಡಿಕೊಳ್ಳಲಾರನಲ್ಲವೆ? ಸರ್ವಾತ್ಮಜ್ಞಾನಸಂಪನ್ನನಾದ ಬ್ರಹ್ಮ ಜ್ಞಾನಿಯು ದೇವತೆಗಳಿಗೂ ಆತ್ಮನಾಗಿರುತ್ತಾನೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.07">
		<p class="intro-shloka">॥ಓಂ ಬ್ರಹ್ಮವಿದುತ್ತಮಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅನನ್ಯದರ್ಶಿನಂ ಶಾಂತಂ ಸರ್ವಭೂತಾತ್ಮಸಂಸ್ಥಿತಮ್।<br />ಬ್ರಹ್ಮಜ್ಞಾನಿವರೇಣ್ಯಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 7</span><br /><span class="num">159.</span> ಇವನೇ ಬ್ರಹ್ಮಜ್ಞಾನಿಪುಂಗವನು</h1>
		<p class="bhashya-verse">ನೇಹಾತ್ಮವಿನ್ಮದನ್ಯೋಽಸ್ತಿ ನ ಮತ್ತೋಽಜ್ಞೋಽಸ್ತಿ ಕಶ್ಚನ।<br />ಇತ್ಯಜಾನನ್ ವಿಜಾನಾತಿ ಯಃ ಸ ಬ್ರಹ್ಮವಿದುತ್ತಮಃ॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೪-೫೩</p>
		<p class="bhashya-verse-meaning"><strong>ಅನ್ವಯಾರ್ಥ: ಇಹ</strong> = ಈ ಲೋಕದಲ್ಲಿ, <strong>ಮತ್ ಅನ್ಯಃ</strong> = ನನಗಿಂತ ಭಿನ್ನನಾಗಿ, <strong>ಆತ್ಮವಿತ್</strong> = ಆತ್ಮಜ್ಞಾನಿಯು, <strong>ನ ಅಸ್ತಿ</strong> = ಇಲ್ಲ; <strong>ಮತ್ತಃ</strong> = ನನಗಿಂತ ಭಿನ್ನನಾಗಿ, <strong>ಕಶ್ಚನ ಅಜ್ಞಃ</strong> = ಯಾವನೊಬ್ಬ ಅಜ್ಞಾನಿಯೂ, <strong>ನ</strong> = ಇಲ್ಲ, <strong>ಇತಿ</strong> = ಹೀಗೆ, <strong>ಅಜಾನನ್</strong> = ತಿಳಿಯದೇ, <strong>ಯಃ</strong> = ಯಾವಾತನು, <strong>ವಿಜಾನಾತಿ</strong> = ತಿಳಿಯುತ್ತಾನೆಯೋ, <strong>ಸಃ</strong> = ಅವನೇ, <strong>ಬ್ರಹ್ಮವಿದುತ್ತಮಃ</strong> = ಬ್ರಹ್ಮಜ್ಞಾನಿಗಳಲ್ಲಿ ಅತ್ಯಂತ ಶ್ರೇಷ್ಠನು.</p>
		<p class="description"><strong>ಭಾವಾರ್ಥ</strong>: ತನಗಿಂತ ಭಿನ್ನನಾಗಿ ಅಜ್ಞಾನಿಯೂ ಇಲ್ಲ ಜ್ಞಾನಿಯೂ ಇಲ್ಲ, ಅವರಿಬ್ಬರೂ ತಾನೇ ಎಂದು ಅರಿತವನೇ ಆತ್ಮಜ್ಞಾನಿಯು. ಆತ್ಮನಲ್ಲಿಯೇ ಜ್ಞಾನವೂ ಅಜ್ಞಾನವೂ ಕಲ್ಪಿತವಾಗಿ ತೋರುತ್ತಿವೆ ಎಂದು ತಿಳಿದವನೇ ಬ್ರಹ್ಮನಿಷ್ಠನು.</p>
		<p class="description"><strong>ವಿವರಣೆ</strong>: ಇಡೀ ಎಚ್ಚರವೇ ತಾನೆಂದೂ, ತನ್ನಲ್ಲಿಯೇ ಈ ವಿಶ್ವವು ಕಲ್ಪಿತವಾಗಿ ತೋರುತ್ತಿದೆಯೆಂದೂ ನಿಶ್ಚಿತವಾಗಿ ತಿಳಿದವನೇ ಆತ್ಮಜ್ಞಾನಿಯು. ಇವನ ಪೂರ್ಣದೃಷ್ಟಿಯಿಂದ ಅಜ್ಞಾನವಾಗಲೀ ಜ್ಞಾನವಾಗಲೀ ಯಾವುದೂ ಇಲ್ಲ. ತೋರುತ್ತಿರುವ ಈ ನಾಮರೂಪಗಳೆಲ್ಲವೂ ಆತ್ಮನೇ ಎಂಬುದೇ ಸಮ್ಯಗ್ದರ್ಶನವು. ಈ ತಿಳಿವಳಿಕೆಯು ಕೇವಲ ಬುದ್ಧಿಯಲ್ಲಿ ಉಂಟಾಗುವ ವೃತ್ತಿಯಲ್ಲ. ಬುದ್ಧಿ ವೃತ್ತಿಗಳನ್ನೇ ಬೆಳಗುತ್ತಿರುವ ಆತ್ಮಸ್ವರೂಪನಾದ ಸ್ವಯಂಪ್ರಕಾಶಸ್ವರೂಪವಾದ ಅರಿವು ಇದು. <strong>ಅಜಾನನ್</strong> ಎಂದರೆ ಹೀಗೆ ತಿಳಿಯದೇ, <strong>ವಿಜಾನಾತಿ</strong>— ಎಂದರೆ ತಿಳಿಯುತ್ತಾನೆ. ಈ ತಿಳಿವಳಿಕೆಯು ಕರ್ತೃತ್ವರೂಪವಾದದ್ದಲ್ಲ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.08">
		<p class="intro-shloka">॥ಓಂ ಭಯಪ್ರಹಾರಕಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ದೇವಾನುಗ್ರಹಪಾತ್ರಂ ಚ ದೇವಾನುಗ್ರಹಕಾರಕಮ್।<br />ಅಭೀತಂ ಭಯಹಂತಾರಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 8</span><br /><span class="num">160.</span> ದೇವತೆಗಳಿಗೇ ಭಯವಂತೆ</h1>
		<p class="bhashya-verse">ಮುಕ್ತೇಶ್ಚ ಬಿಭ್ಯತೋ ದೇವಾಃ ಮೋಹೇನಾಪಿದಧುರ್ನರಾನ್।<br />ತತಸ್ತೇ ಕರ್ಮಸೂದ್ಯುಕ್ತಾಃ ಪ್ರಾವರ್ತಂತಾವಿಚಕ್ಷಣಾಃ॥</p>
		<p class="bhashya-verse-source">ಸಂಬಂಧವಾರ್ತಿಕಂ ೨೧೮</p>
		<p class="bhashya-verse-meaning"><strong>ಅನ್ವಯಾರ್ಥ: ಚ</strong> = ಮತ್ತು , <strong>ದೇವಾಃ</strong> = ದೇವತೆಗಳು, <strong>ಮುಕ್ತೇಃ</strong> = ಮುಕ್ತಿಯಿಂದ, <strong>ಬಿಭ್ಯತಃ</strong> = ಹೆದರಿಕೊಂಡವರಾಗಿ, <strong>ನರಾನ್</strong> = ಮನುಷ್ಯರನ್ನು, <strong>ಮೋಹೇನ</strong> = ಅಜ್ಞಾನದಿಂದ, <strong>ಅಪಿ ದಧುಃ</strong> = ಮುಚ್ಚಿಹಾಕಿರುತ್ತಾರೆ. <strong>ತತಃ</strong> = ಅದರಿಂದ, <strong>ಅವಿಚಕ್ಷಣಾಃ</strong> = ವಿವೇಕಿಗಳಲ್ಲದ, <strong>ತೇ</strong> = ಆ ಮಾನವರು, <strong> ಕರ್ಮಸು</strong> = ಕರ್ಮಗಳಲ್ಲಿ , <strong>ಉದ್ಯುಕ್ತಾಃ</strong> = ಉತ್ಸಾಹದಿಂದ ಕೂಡಿಕೊಂಡು, <strong>ಪ್ರಾವರ್ತಂತ</strong> = ತೊಡಗುತ್ತಾರೆ.</p>
		<p class="description"><strong>ಭಾವಾರ್ಥ</strong>: ದೇವತೆಗಳಿಗೆ ಮೋಕ್ಷವೆಂದರೆ ಭಯ. ಆದ್ದರಿಂದ ಅವರು ಮಾನವರಿಗೆ ಮೋಹವನ್ನುಂಟುಮಾಡಿ ಮಾನವರನ್ನು ಕರ್ಮಗಳಲ್ಲಿಯೇ ತೊಡಗಿಸುತ್ತಾರೆ. ಸರಿ, ಅದರಂತೆ ದಡ್ಡರಾದ ಈ ಮಾನವರು ಕರ್ಮಗಳಲ್ಲಿಯೇ ಮುಳುಗಿರುತ್ತಾರೆ.</p>
		<p class="description"><strong>ವಿವರಣೆ</strong>: ದೇವತೆಗಳು ಪರಮಸ್ವಾರ್ಥಿಗಳು. ಮಾನವರು ತಮ್ಮ ಭಕ್ತರಾಗಿಯೇ ಬದುಕಿರಬೇಕೆಂಬುದು ದೇವತೆಗಳಿಗೆ ಇಷ್ಟ. ಹೀಗಾಗಿ ಯಾರಾದರೂ ಸಂನ್ಯಾಸಿಗಳಾಗಿ ಮೋಕ್ಷಮಾರ್ಗದಲ್ಲಿ ಪ್ರವೃತ್ತರಾಗುತ್ತಾರೆಂದರೆ ಅದು ದೇವತೆಗಳಿಗೆ ಇಷ್ಟವಿಲ್ಲ. ಆದ್ದರಿಂದಲೇ ದೇವತೆಗಳು ಅಂಥ ಮುಮುಕ್ಷುಗಳನ್ನು ಕರ್ಮಮಾರ್ಗದಲ್ಲಿಯೇ ಕೆಡವಿಬಿಡುತ್ತಾರೆ. ಹೀಗಾಗಿ ಅಧ್ಯಾತ್ಮಸಾಧಕರುಗಳನ್ನೂ ದೇವತೆಗಳು ಆತ್ಮಜ್ಞಾನದ ಮಾರ್ಗದಿಂದ ತಪ್ಪಿಸಿಬಿಡುತ್ತಾರೆ. ಏಕೆಂದರೆ ದೇವತೆಗಳಿಗೆ ಆತ್ಮಜ್ಞಾನಮಾರ್ಗ ಎಂದರೇ ಭಯ. ಹೀಗಾಗಿ ಮುಮುಕ್ಷುಗಳು ತುಂಬಾ ತುಂಬಾ ಎಚ್ಚರಿಕೆಯಿಂದ ಧೀರರಾಗಿ ಇರಬೇಕು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.09">
		<p class="intro-shloka">॥ಓಂ ಸತ್ತತ್ತ್ವವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅಸ್ತೀತ್ಯೇವ ಸದಾ ಜ್ಞೇಯಃ ಪರಮಾತ್ಮಾ ಮುಮುಕ್ಷುಭಿಃ।<br />ಅಸ್ತೀತ್ಯೇತದ್ರಹಸ್ಯಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 9</span><br /><span class="num">161.</span> ಬ್ರಹ್ಮವು ಇದ್ದೇ ಇದೆ</h1>
		<p class="bhashya-verse">ಅಸ್ತೀತ್ಯೇವೋಪಲಬ್ಧವ್ಯಃ ಸದೇವೇತಿ ಚ ಶಾಸನಮ್।<br />ಬ್ರಹ್ಮಾತ್ಮವ್ಯತಿರೇಕೇಣ ಸತ್ತ್ವಮನ್ಯತ್ರ ದುರ್ಲಭಮ್॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೫೮</p>
		<p class="bhashya-verse-meaning"><strong>ಅನ್ವಯಾರ್ಥ: ಅಸ್ತಿ</strong> = ಇದ್ದಾನೆ, <strong>ಇತಿ ಏವ</strong> = ಎಂದೇ, ಆತ್ಮನು, <strong>ಉಪಲಬ್ಧವ್ಯಃ</strong> = ತಿಳಿಯಲ್ಪಡಬೇಕು. ಏಕೆಂದರೆ, <strong>ಸದೇವ ಸೋಮ್ಯ ಇದಮಗ್ರ ಆಸೀತ್</strong> ಎಂದು, <strong>ಶಾಸನಮ್</strong> = ಶ್ರುತಿಯು ಹೇಳುತ್ತಿದೆ. <strong>ಬ್ರಹ್ಮಾತ್ಮ</strong> <strong>ವ್ಯತಿರೇಕೇಣ</strong> = ಬ್ರಹ್ಮಾತ್ಮಕ್ಕಿಂತ ಭಿನ್ನವಾಗಿ, <strong>ಅನ್ಯತ್ರ</strong> = ಬೇರೆ ವಸ್ತುಗಳಿಗೆ, <strong>ಸತ್ತ್ವಂ</strong> = ಇರುವಿಕೆಯು, <strong>ದುರ್ಲಭಂ</strong> = ಇಲ್ಲವೇ ಇಲ್ಲ.</p>
		<p class="description"><strong>ಭಾವಾರ್ಥ</strong>: ಆತ್ಮನನ್ನು ಅಥವಾ ಪರಬ್ರಹ್ಮವನ್ನು ಇದ್ದಾನೆ ಎಂದೇ ತಿಳಿಯಬೇಕು. ಏಕೆಂದರೆ ಶ್ರುತಿಯಲ್ಲಿ <strong>ಸದೇವ ಸೋಮ್ಯ</strong>— ಆತ್ಮನು ಸತ್ ಸ್ವರೂಪನೇ ಆಗಿದ್ದಾನೆ ಎಂದು ಹೇಳಿದೆ. ಮತ್ತು ಪರಬ್ರಹ್ಮವನ್ನು ಬಿಟ್ಟರೆ ಯಾವ ಇತರ ವಸ್ತುಗಳಿಗೂ ಸತ್ತ್ವವೇ ಎಂದರೆ ಇರುವಿಕೆಯೇ ಇರಲಾರದು.</p>
		<p class="description"><strong>ವಿವರಣೆ</strong>: ಬ್ರಹ್ಮಕ್ಕೆ ನಾಮರೂಪೋಪಾಧಿಕ್ರಿಯೆಗಳು ಇಲ್ಲದ್ದರಿಂದ ಅದನ್ನು ಇಲ್ಲ—ಎನ್ನಬಹುದಲ್ಲವೆ? ಎಂದರೆ ಸರಿಯಲ್ಲ. ಶ್ರುತಿಯಲ್ಲಿ <strong>ಸದೇವ</strong> ಎಂದು ಬ್ರಹ್ಮವನ್ನು ಕರೆದಿದೆ. ಬ್ರಹ್ಮದಿಂದಲೇ ಈ ವಿಶ್ವಕ್ಕೆ ಸತ್ತ್ವವು ತೋರುತ್ತಿದೆ. ಬ್ರಹ್ಮವಿಲ್ಲದೇ ಹೋದರೆ ಈ ಜಗತ್ತೆಂಬುದೇ ತೋರುತ್ತಿರಲಿಲ್ಲ. ಆದ್ದರಿಂದ ಸಾಧಕರು ಪರಬ್ರಹ್ಮವನ್ನು ಇದೆ ಎಂದೇ ತಿಳಿಯಬೇಕು. ನಾಮರೂಪಗಳಾಗಲೀ ಉಪಾಧಿಗಳಾಗಲೀ ಬ್ರಹ್ಮಕ್ಕೆ ಇಲ್ಲದಿರಬಹುದು, ಪರಬ್ರಹ್ಮವು ಪ್ರಮಾಣಗಳಿಗೆ ಗೋಚರವೂ ಆಗದಿರಬಹುದು; ಅಂದಮಾತ್ರಕ್ಕೆ ‘ಬ್ರಹ್ಮವೇ ಇಲ್ಲ’ ಎಂದು ತಿಳಿಯುವುದು ಸರಿಯಲ್ಲ. ಸತ್ ಸ್ವರೂಪವೇ ಬ್ರಹ್ಮವು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.10">
		<p class="intro-shloka">॥ಓಂ ಜ್ಞಾನಕ್ರಿಯಾಸತತ್ತ್ವಜ್ಞಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಜ್ಞಾನಕರ್ಮರಹಸ್ಯಜ್ಞಂ ಕರ್ಮಬಂಧವಿವರ್ಜಿತಮ್।<br />ಬ್ರಹ್ಮಾತ್ಮಜ್ಞಾನಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 10</span><br /><span class="num">162.</span> ಜ್ಞಾನಕರ್ಮಗಳಿಗೆ ಸಮುಚ್ಚಯವಿಲ್ಲ</h1>
		<p class="bhashya-verse">ಬಾಧ್ಯಬಾಧಕಭಾವಾಚ್ಚ ಪಂಚಾಸ್ಯೋರಣಯೋರಿವ।<br />ಏಕದೇಶಾನವಸ್ಥಾನಾತ್ ನ ಸಮುಚ್ಚಯತಾ ತಯೋಃ॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೧-೫೫</p>
		<p class="bhashya-verse-meaning"><strong>ಅನ್ವಯಾರ್ಥ: ತಯೋಃ</strong> = ಅವೆರಡಕ್ಕೂ ಅಂದರೆ ಕರ್ಮಜ್ಞಾನಗಳಿಗೆ, <strong>ಬಾಧ್ಯಬಾಧಕಭಾವಾತ್</strong> = ಬಾಧ್ಯಬಾಧಕಭಾವವಿರುವುದರಿಂದ, <strong>ಚ</strong> = ಮತ್ತು , <strong>ಏಕದೇಶಾನವಸ್ಥಾನಾತ್</strong> = ಒಂದೇ ಕಡೆಯಲ್ಲಿ ಎರಡೂ ಇರಲಾರವಾದ್ದರಿಂದ, <strong>ನ</strong> <strong>ಸಮುಚ್ಚಯತಾ</strong> = ಅವೆರಡಕ್ಕೂ ಸಮುಚ್ಚಯವು ಹೊಂದಲಾರದು. ಉದಾ: <strong>ಪಂಚಾಸ್ಯ ಉರಣಯೋಃ ಇವ</strong> = ಸಿಂಹ ಮತ್ತು ಟಗರುಗಳು ಒಟ್ಟಿಗೇ ಇರಲಾರವಷ್ಟೇ?</p>
		<p class="description"><strong>ಭಾವಾರ್ಥ</strong>: ಕರ್ಮವೂ ಆತ್ಮಜ್ಞಾನವೂ ಒಬ್ಬನೇ ಮನುಷ್ಯನಲ್ಲಿ ಒಟ್ಟಿಗೇ ಇರಲಾರವು. ಅವನು ಬ್ರಹ್ಮಜ್ಞಾನಿಯಾಗಿದ್ದರೆ ಕರ್ಮಿಯಾಗಿರ ಲಾರನು. ಕರ್ಮಿಯಾಗಿದ್ದರೆ ಅವನು ಜ್ಞಾನಿಯಾಗಿರಲಾರನು. ಆತ್ಮಜ್ಞಾನವು ಕರ್ಮವನ್ನು ಬೂದಿಮಾಡಿರುತ್ತದೆ. ಸಿಂಹವೂ ಟಗರೂ ಒಂದೇ (ಕೋಣೆಯಲ್ಲಿ ) ರೂಮಿನಲ್ಲಿ ಜೊತೆಯಲ್ಲಿ ಇರಲಾರವಲ್ಲವೇ?</p>
		<p class="description"><strong>ವಿವರಣೆ</strong>: ಕರ್ಮಜ್ಞಾನಗಳ ಸಮುಚ್ಚಯಾನುಷ್ಠಾನವು ಹೊಂದಲಾರದು. ಆತ್ಮಜ್ಞಾನದ ಜೊತೆಜೊತೆಯಲ್ಲಿಯೇ ಅಗ್ನಿಹೋತ್ರಾದಿ ಕರ್ಮಗಳೂ ಇರಲಿ; ಆತ್ಮಜ್ಞಾನವೂ ಇರಲಿ, ಅವನಲ್ಲಿ ಕರ್ಮೋಪಾಸನೆಗಳೂ ಇರಲಿ—ಎಂದರೆ ಇದು ಸರ್ವಥಾ ಸಾಧ್ಯವಿಲ್ಲ. ಏಕೆಂದರೆ ಕರ್ಮವಿದ್ದಲ್ಲಿ ಆತ್ಮಜ್ಞಾನವಿಲ್ಲ , ಆತ್ಮಜ್ಞಾನವಿದ್ದಲ್ಲಿ ಕರ್ಮಗಳಿಲ್ಲ. ಸಿಂಹವಿದ್ದಲ್ಲಿ ಆಡು, ಕುರಿಗಳಿರಲಾರವು. ಏಕೆಂದರೆ ಸಿಂಹವು ಆಡುಕುರಿಗಳನ್ನು ಕ್ಷಣಮಾತ್ರದಲ್ಲಿ ತಿಂದುಹಾಕಿಬಿಡುತ್ತದೆ. ಆತ್ಮಜ್ಞಾನವು ಬಾಧಕವಾದರೆ ಕರ್ಮಗಳೆಲ್ಲವೂ ಬಾಧ್ಯ. ಹೀಗಾಗಿ ಆತ್ಮಜ್ಞಾನಮಾತ್ರದಿಂದಲೇ ಮುಕ್ತಿಯು ದೊರಕುತ್ತದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.11">
		<p class="intro-shloka">॥ಓಂ ಬ್ರಹ್ಮಾನುಭವನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಪ್ರತ್ಯಕ್ಷಾದಿಪ್ರಮಾತೀತಂ ಬ್ರಹ್ಮಾನುಭವಮಾಶ್ರಿತಮ್।<br />ಆತ್ಮಾನುಭೂತಿಸಂಪೂರ್ಣಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 11</span><br /><span class="num">163.</span> ಆತ್ಮನು ಸ್ವಯಂಸಿದ್ಧನು</h1>
		<p class="bhashya-verse">ಆತ್ಮಾನುಭವಮಾಶ್ರಿತ್ಯ ಪ್ರತ್ಯಕ್ಷಾದಿ ಪ್ರಸಿದ್ಧ್ಯತಿ।<br />ಅನುಭೂತೇಃ ಸ್ವತಃಸಿದ್ಧೇಃ ಕಾಽಪೇಕ್ಷಾ ಸ್ವಾತ್ಮಸಿದ್ಧಯೇ॥</p>
		<p class="bhashya-verse-source">ಸಂಬಂಧವಾರ್ತಿಕಂ ೧೮೯</p>
		<p class="bhashya-verse-meaning"><strong>ಅನ್ವಯಾರ್ಥ: ಆತ್ಮಾನುಭವಮ್</strong> = ಆತ್ಮನ ಅನುಭವವನ್ನು <strong>ಆಶ್ರಿತ್ಯ</strong> = ಆಶ್ರಯಿಸಿಕೊಂಡೇ, <strong>ಪ್ರತ್ಯಕ್ಷಾದಿ</strong> = ಪ್ರತ್ಯಕ್ಷಮುಂತಾದ ಪ್ರಮಾಣಗಳು, <strong>ಪ್ರಸಿದ್ಧ್ಯತಿ</strong> = ಸಿದ್ಧಿಸುತ್ತಿವೆ. <strong>ಅನುಭೂತೇಃ</strong> = ಆತ್ಮಾನುಭವವು, <strong>ಸ್ವತಃಸಿದ್ಧೇಃ</strong> = ಸ್ವತಃಸಿದ್ಧವಾಗಿರುವುದರಿಂದ, <strong>ಸ್ವಾತ್ಮಸಿದ್ಧಯೇ</strong> = ಆತ್ಮನು ತಾನು ಸಿದ್ಧವಾಗುವುದಕ್ಕೆ, <strong>ಕಾ ಅಪೇಕ್ಷಾ</strong> = ಬೇರೆ ಪ್ರತ್ಯಕ್ಷಾದಿ ಪ್ರಮಾಣಗಳ ಅಪೇಕ್ಷೆ ಏನಿದೆ?</p>
		<p class="description"><strong>ಭಾವಾರ್ಥ</strong>: ಆತ್ಮಾನುಭವದ ಆಧಾರದಿಂದಲೇ ಪ್ರತ್ಯಕ್ಷಾದಿ ಪ್ರಮಾಣಗಳು ಬದುಕಿವೆ. ಆತ್ಮಾನುಭವವಾದರೋ ಸ್ವತಃಸಿದ್ಧವಾಗಿದೆ. ಹೀಗೆ ಸ್ವತಃಸಿದ್ಧವಾಗಿರುವ ಆತ್ಮನ ಅನುಭವವು ಸಿದ್ಧವಾಗುವುದಕ್ಕೆ ಇತರ ಪ್ರಮಾಣಗಳಾವುವೂ ಬೇಕಾಗಿಲ್ಲ.</p>
		<p class="description"><strong>ವಿವರಣೆ</strong>: ಆತ್ಮನೂ ಆತ್ಮಾನುಭವವೂ ಸ್ವತಃಸಿದ್ಧವಾಗಿರುತ್ತವೆ. ಇದರ ಆಧಾರದಿಂದಲೇ ಪ್ರತ್ಯಕ್ಷಾದಿಪ್ರಮಾಣಗಳು ಸಿದ್ಧವಾಗುತ್ತಿವೆ. ಇಂಥ ಸ್ವತಃಸಿದ್ಧವಾದ ಆತ್ಮಾನುಭವಕ್ಕೆ ಯಾವ ಇತರ ಪ್ರಮಾಣಗಳೂ ಬೇಕಾಗಿಲ್ಲ. ಪ್ರತ್ಯಕ್ಷ, ಅನುಮಾನಾದಿ ಪ್ರಮಾಣಗಳಿಗೆ ಅಸ್ತಿತ್ವವು ಬಂದಿರುವುದೇ ಸ್ವತಃಸಿದ್ಧವಾದ ಆತ್ಮನಿಂದ. ಪ್ರಮಾತೃ ಪ್ರಮಾಣ ಪ್ರಮೇಯಗಳೆಲ್ಲವೂ ಆತ್ಮನಿಂದಲೇ ಸಿದ್ಧವಾಗುತ್ತಿವೆ. ಆತ್ಮಾನುಭವವು ಮಾತ್ರ ತಾನೇ ಸಿದ್ಧವಾಗಿರುತ್ತದೆ. ಆತ್ಮನಿಂದ ಪ್ರಮಾಣಗಳು ಸಿದ್ಧವಾಗಬೇಕೇ ಹೊರತು ಪ್ರಮಾಣಗಳಿಂದ ಆತ್ಮನು ಸಿದ್ಧನಾಗಬೇಕಾಗಿಲ್ಲ. ಅನಾತ್ಮವಸ್ತುಗಳನ್ನು ಪ್ರಮಾಣಗಳಿಂದಲೇ ಸಿದ್ಧಪಡಿಸಬೇಕು. ಆದರೆ ಸ್ವತಃಸಿದ್ಧನಾದ ಆತ್ಮನಿಗೆ ಯಾವ ಪ್ರಮಾಣಗಳೂ ಬೇಡ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.12">
		<p class="intro-shloka">॥ಓಂ ಸರ್ವಭೇದರಹಿತಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅಭಿನ್ನಂ ಭೇದರಹಿತಂ ಸರ್ವೋಪಾಧಿವಿವರ್ಜಿತಮ್।<br />ಚಿನ್ಮಾತ್ರರೂಪಿಣಂ ಶಾಂತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 12</span><br /><span class="num">164.</span> ಆತ್ಮನು ಭೇದರಹಿತನು</h1>
		<p class="bhashya-verse">ಮಿತ್ರೋದಾಸೀನಶತ್ರುತ್ವಂ ಯಥೈಕಸ್ಯಾನ್ಯಕಲ್ಪನಾತ್।<br />ಅಭಿನ್ನಸ್ಯ ಚಿತೇಸ್ತದ್ವತ್ ಭೇದೋಽಂತಃಕರಣಾಶ್ರಯಃ॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೨-೪೮</p>
		<p class="bhashya-verse-meaning"><strong>ಅನ್ವಯಾರ್ಥ: ಯಥಾ</strong> = ಹೇಗೆ, <strong>ಏಕಸ್ಯ</strong> = ಒಬ್ಬನಿಗೇ, <strong>ಅನ್ಯಕಲ್ಪನಾತ್</strong> = ಬೇರೆಬೇರೆಯವರ ಕಲ್ಪನೆಯಿಂದ, <strong>ಮಿತ್ರ ಉದಾಸೀನ ಶತ್ರುತ್ವಂ</strong> = ಮಿತ್ರತ್ವ, ಉದಾಸೀನತ್ವ, ಶತ್ರುತ್ವಗಳು ತೋರುತ್ತವೆಯೋ, <strong>ತದ್ವತ್</strong> = ಅದೇ ರೀತಿಯಲ್ಲಿ , <strong>ಅಭಿನ್ನಸ್ಯ</strong> = ಏಕಸ್ವರೂಪವೇ ಆಗಿರುವ, <strong>ಚಿತೇಃ</strong> = ಚಿನ್ಮಾತ್ರನಾದ ಆತ್ಮನಿಗೆ, <strong>ಅಂತಃಕರಣಾಶ್ರಯಃ</strong> = ಅಂತಃಕರಣದ ಸಂಬಂಧದಿಂದ, <strong>ಭೇದಃ</strong> = ಭೇದವಿರುವಂತೆ ತೋರುತ್ತದೆ.</p>
		<p class="description"><strong>ಭಾವಾರ್ಥ</strong>: ಒಬ್ಬನೇ ಮನುಷ್ಯನಲ್ಲಿ ಇತರರ ಕಲ್ಪನೆಯಿಂದ ಮಿತ್ರ, ಉದಾಸೀನ, ಶತ್ರು—ಎಂಬೀ ಭಾವನೆಗಳು ಹೇಗೆ ಉಂಟಾಗಬಹುದೋ, ಅದೇ ರೀತಿಯಲ್ಲಿ ಏಕಸ್ವರೂಪನೇ ಆಗಿರುವ ಆತ್ಮನಲ್ಲಿಯೂ ಅಂತಃಕರಣಸಂಬಂಧದಿಂದ ಭೇದಗಳು ತೋರಬಹುದು.</p>
		<p class="description"><strong>ವಿವರಣೆ</strong>: ರಾಮನು ಒಬ್ಬನೇ ಆಗಿದ್ದರೂ ಸುಗ್ರೀವನ ದೃಷ್ಟಿಯಿಂದ ಮಿತ್ರನೂ, ಆಂಜನೇಯನ ದೃಷ್ಟಿಯಿಂದ ಸ್ವಾಮಿಯೂ, ರಾವಣನ ದೃಷ್ಟಿಯಿಂದ ಶತ್ರುವೂ ಆಗಿದ್ದಾನಲ್ಲವೇ? ಶ್ರೀಕೃಷ್ಣನು ಒಬ್ಬನೇ ಆದರೂ ಅರ್ಜುನನ ದೃಷ್ಟಿಯಿಂದ ಸಖ, ದುರ್ಯೋಧನನ ದೃಷ್ಟಿಯಿಂದ ಶತ್ರು, ಭೀಷ್ಮರ ದೃಷ್ಟಿಯಿಂದ ಪರಮಾತ್ಮ , ಪಾಂಡವರ ದೃಷ್ಟಿಯಿಂದ ಸ್ವಾಮಿ. ಇದೇ ರೀತಿಯಲ್ಲಿ ಚಿನ್ಮಾತ್ರನಾದ ಆತ್ಮನು ಅಂತಃಕರಣದ ಸಂಬಂಧದಿಂದ ಕರ್ತೃವೂ ಭೋಕ್ತೃವೂ ಪ್ರಮಾತೃವೂ ಆಗಿ ತೋರುತ್ತಿದ್ದಾನೆ. ಈ ಭೇದಗಳೆಲ್ಲವೂ ಉಪಾಧಿಗಳಿಂದ ತೋರುತ್ತಿರುವ, ಸುಳ್ಳಾದ ಕಲ್ಪನೆಗಳೇ ಹೊರತು ಆತ್ಮನ ಸ್ವರೂಪದಲ್ಲಿಲ್ಲ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.13">
		<p class="intro-shloka">॥ಓಂ ಸ್ವತಂತ್ರಜ್ಞಾನವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಸ್ವತಂತ್ರಾತ್ಮಜ್ಞಾನನಿಷ್ಠಂ ಕ್ರಿಯಾಂಗಜ್ಞಾನವಾರಕಮ್।<br />ಸ್ವತಃಸಿದ್ಧಂ ಮಹಾತ್ಮಾನಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 13</span><br /><span class="num">165.</span> ಇದು ಅಲಂಕಾರವೇ</h1>
		<p class="bhashya-verse">ಅತೋಽತ್ರ ವಿಧ್ಯಭಾವೋಽಯಂ ನ ಕಥಂಚನ ದೂಷಣಮ್।<br />ಅಲಂಕೃತಿರಿಯಂ ಸಾಧ್ವೀ ವೇದಾಂತೇಷು ಪ್ರಶಸ್ಯತೇ॥</p>
		<p class="bhashya-verse-source">ಸಂಬಂಧವಾರ್ತಿಕಂ ೧೩೮</p>
		<p class="bhashya-verse-meaning"><strong>ಅನ್ವಯಾರ್ಥ: ಅತಃ</strong> = ಆದ್ದರಿಂದ, <strong>ಅತ್ರ</strong> = ಇಲ್ಲಿ, ಎಂದರೆ ಜ್ಞಾನಕಾಂಡದಲ್ಲಿ , <strong>ಅಯಂ</strong> = ಈ, <strong>ವಿಧ್ಯಭಾವಃ</strong> = ವಿಧಿಯ ಅಭಾವವು, <strong>ನ ಕಥಂಚನ ದೂಷಣಮ್</strong> = ಹೇಗೂ ದೋಷಾರೋಪವಲ್ಲ ; <strong>ವೇದಾಂತೇಷು</strong> = ವೇದಾಂತಗಳಲ್ಲಿ , <strong>ಇಯಂ</strong> = ಇದು, <strong>ಸಾಧ್ವೀ</strong> = ಒಳ್ಳೆಯ, <strong>ಅಲಂಕೃತಿಃ</strong> = ಅಲಂಕಾರವೇ ಎಂದು, <strong>ಪ್ರಶಸ್ಯತೇ</strong> = ಹೊಗಳಲ್ಪಡುತ್ತದೆ.</p>
		<p class="description"><strong>ಭಾವಾರ್ಥ</strong>: ಜ್ಞಾನವಾದಮೇಲೆ ಕರ್ಮಗಳು ಬೇಕಾಗಿಲ್ಲವೆಂಬುದು ವೇದಾಂತಗಳಿಗೆ ದೂಷಣವೇನಲ್ಲ. ಇದು ನಮಗೆ ಅಲಂಕಾರವೇ ಆಗಿರುತ್ತದೆ.</p>
		<p class="description"><strong>ವಿವರಣೆ</strong>: ಬ್ರಹ್ಮಜ್ಞಾನವಾದಮೇಲೆ ಅಷ್ಟರಿಂದಲೇ ಮುಕ್ತಿಯು ಎಂದಾದರೆ ಯಾವ ಕರ್ಮಗಳೂ ಇನ್ನುಮುಂದೆ ಬೇಕಾಗಿಲ್ಲ ಎಂದಾಗಿಬಿಡುತ್ತದೆಯಲ್ಲಾ! ಹಾಗಾದರೆ ಬ್ರಹ್ಮಜ್ಞಾನಿಗೆ ಯಾವ ಕರ್ಮವಿಧಿಗಳೂ ಇಲ್ಲವೆಂದಾಯಿತಲ್ಲ , ಇದು ವೇದಾಂತಿಗಳಿಗೆ ದೊಡ್ಡ ದೋಷವಲ್ಲವೆ? ಎಂದರೆ, ಅಲ್ಲಾ; ಇದು ವೇದಾಂತಿಗಳಿಗೆ ತುಂಬಾ ಇಷ್ಟವಾದ ವಿಷಯ. ಏಕೆಂದರೆ ಜ್ಞಾನವು ಸ್ವತಂತ್ರ, ಹಾಗೂ ಜ್ಞಾನದಿಂದ ಮಾತ್ರವೇ ಮುಕ್ತಿ ಎಂಬುದೇ ನಮಗೆ ಅತ್ಯಂತ ಇಷ್ಟವಾದದ್ದು. ಬ್ರಹ್ಮಾತ್ಮಜ್ಞಾನವು ಉಂಟಾದ ಮೇಲೆ ಕರ್ಮಗಳಿಂದ ಆಗಬೇಕಾದ ಫಲಗಳು ಏನೂ ಇರುವುದಿಲ್ಲ. ಮುಕ್ತಿಗೆ ಬ್ರಹ್ಮಜ್ಞಾನವೊಂದೇ ಸಾಕು. ಕರ್ಮಗಳಿಗೆ ಇಲ್ಲಿ ಸ್ಥಾನವಿಲ್ಲ! ಪೂರ್ವಮೀಮಾಂಸಾದರ್ಶನದಲ್ಲಿ ಕರ್ಮಗಳೇ ಪ್ರಧಾನ. ಆದರೆ ವೇದಾಂತದರ್ಶನದಲ್ಲಿ ಆತ್ಮಜ್ಞಾನವೇ ಪ್ರಧಾನ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.14">
		<p class="intro-shloka">॥ಓಂ ಸದ್ ಬ್ರಹ್ಮನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಸದಾತ್ಮಕಮಿದಂ ಸರ್ವಂ ಯತ್ಕಿಂಚಿತ್ ಸಚರಾಚರಮ್।<br />ಸದಾತ್ಮಸಾರಸನ್ನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 14</span><br /><span class="num">166.</span> ಅಸತ್ತು ಕಾರಣವಾಗಲಾರದು</h1>
		<p class="bhashya-verse">ಅಸತಶ್ಚೇದಿದಂ ಕಾರ್ಯಂ ಸರ್ವಂ ಸ್ಯಾದಸದನ್ವಿತಮ್।<br />ಅಸತಃ ಕಾರಣತ್ವಂ ಚ ನಿರಾತ್ಮತ್ವಾನ್ನ ಸಿಧ್ಯತಿ॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೬೯</p>
		<p class="bhashya-verse-meaning"><strong>ಅನ್ವಯಾರ್ಥ: ಇದಂ ಕಾರ್ಯಂ</strong> = ಈ ಕಾರ್ಯಪ್ರಪಂಚವು, <strong>ಅಸತಃ ಚೇತ್</strong> = ಅಸತ್ತಿನಿಂದ ಬಂದಿದೆ ಎಂದಾಗಿದ್ದಿದ್ದರೆ ಆಗ, <strong>ಸರ್ವಂ</strong> = ಈ ಪ್ರಪಂಚವೆಲ್ಲವೂ, <strong>ಅಸದನ್ವಿತಂ</strong> <strong>ಸ್ಯಾತ್</strong> = ಅಸತ್ತಿನಿಂದಲೇ ಕೂಡಿಕೊಂಡಿರಬೇಕಾಗಿತ್ತು. ಆದರೆ ಹಾಗೆ ತೋರುತ್ತಿಲ್ಲ. <strong>ಚ</strong> = ಮತ್ತು, <strong>ಅಸತಃ</strong> = ಅಸದ್ವಸ್ತುವಿಗೆ, <strong>ಕಾರಣತ್ವಂ</strong> = ಕಾರಣತ್ವವು, <strong>ನ</strong> <strong>ಸಿಧ್ಯತಿ</strong> = ಹೊಂದುವುದೂ ಇಲ್ಲ. <strong>ನಿರಾತ್ಮತ್ವಾತ್</strong> = ಏಕೆಂದರೆ ಅದಕ್ಕೆ ಆತ್ಮನೇ (ಸ್ವರೂಪವೇ) ಇಲ್ಲದ್ದರಿಂದ.</p>
		<p class="description"><strong>ಭಾವಾರ್ಥ</strong>: ಪ್ರತ್ಯಕ್ಷ ಪ್ರಮಾಣಕ್ಕೆ ಕಾಣುತ್ತಿರುವ ಈ ವಿಶ್ವವು ಅಸತ್ತಿನಿಂದ ಬಂದಿದೆ ಎಂದೂ ಹೇಳುವುದಕ್ಕಾಗುವುದಿಲ್ಲ. ಏಕೆಂದರೆ ಈ ಪ್ರಪಂಚವು ಸತ್ ಸತ್ ಎಂದೇ ತೋರುತ್ತಿದೆ. ಮತ್ತು ಅಸತ್ತಿಗೆ ಕಾರಣತ್ವವೆಂಬುದೂ ಹೊಂದಲಾರದು. ಏಕೆಂದರೆ ಅದು ಸುಳ್ಳಾಗಿದೆ!</p>
		<p class="description"><strong>ವಿವರಣೆ</strong>: ಈ ಪ್ರಪಂಚವು ಅಸತ್ತಿನಿಂದಲೇ ಹುಟ್ಟಿರುತ್ತದೆ ಎಂದು ಆಗಿಬಿಟ್ಟಿದ್ದಿದ್ದರೆ ಆಗ ಈ ಜಗತ್ತು ಅಸತ್ ಎಂದೇ ತೋರಬೇಕಾಗಿತ್ತು. ಆದರೆ ಹಾಗೆ ತೋರದೇ ಸದ್ರೂಪದಿಂದಲೇ ತೋರುತ್ತಿದೆಯಲ್ಲವೆ? ಸತ್ ಎಂದರೆ ಇರುವ ವಸ್ತು , ಅಸತ್ ಎಂದರೆ ಇಲ್ಲದ ಸುಳ್ಳಾದ ವಸ್ತು ; ಈ ಪ್ರಪಂಚವು ನಮಗೆ ‘ಇದೆ’ ಎಂದು ತೋರುತ್ತಿದೆಯೇ ಹೊರತು ಎಂದಿಗೂ ‘ಇಲ್ಲ’ ಎಂದು ತೋರುತ್ತಿಲ್ಲ. ಮತ್ತು ಅಸತ್ತು ಯಾವುದಕ್ಕೂ ಕಾರಣವಾಗಲಾರದು. ಅಸತ್ತಿನಿಂದ ಯಾವ ಪದಾರ್ಥವೂ ಹುಟ್ಟಲಾರದಷ್ಟೆ? ಏಕೆಂದರೆ ಅದು ಇಲ್ಲದ್ದು ತಾನೆ? ಆದ್ದರಿಂದ ಈ ಜಗತ್ತಿಗೆ ಅಸದ್ವಸ್ತುವು ಕಾರಣವಲ್ಲ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.15">
		<p class="intro-shloka">॥ಓಂ ನಿವೃತ್ತಭ್ರಾಂತಿಜ್ಞಾನಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಭ್ರಾಂತಿಜ್ಞಾನೇ ವಿನಷ್ಟೇ ತು ಬ್ರಹ್ಮಜ್ಞಾನೋದಯೋ ಭವೇತ್।<br />ಐಕಾತ್ಮ್ಯಾಜ್ಞಾನರಹಿತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 15</span><br /><span class="num">167.</span> ಅಜ್ಞಾನನಿವೃತ್ತಿಯೇ ಮೋಕ್ಷ</h1>
		<p class="bhashya-verse">ತಸ್ಯ ತ್ವೇವಂವಿದಃ ಪುಂಸಃ ತಾವದೇವ ಚಿರಂ ಭವೇತ್।<br />ಯಾವದೈಕಾತ್ಮ್ಯಸಂಮೋಹಪಟ್ಟಕೋ ನಾಪನೀಯತೇ॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೫೪೮</p>
		<p class="bhashya-verse-meaning"><strong>ಅನ್ವಯಾರ್ಥ: ತು</strong> = ಆದರೆ, <strong>ತಸ್ಯ ಏವಂವಿದಃ</strong> = ಹೀಗೆ ಆತ್ಮನನ್ನು ತಿಳಿದಂಥ, <strong>ಪುಂಸಃ</strong> = ಧೀರನಾದ ಬ್ರಹ್ಮಜ್ಞಾನಿಗೆ, <strong>ತಾವದೇವ</strong> = ಅಷ್ಟೇ, <strong>ಚಿರಂ ಭವೇತ್</strong> = ತಡವಾದೀತು; <strong>ಯಾವತ್</strong> = ಎಲ್ಲಿಯವರೆಗೆ, <strong>ಐಕಾತ್ಮ್ಯಸಂಮೋಹ ಪಟ್ಟಕಃ</strong> = ಆತ್ಮೈಕತ್ವದ ಮೋಹದ ಪಟ್ಟಿಯು, <strong>ನ ಅಪನೀಯತೇ</strong> = ದೂರಸರಿಸಲ್ಪಡುವದಿಲ್ಲವೋ, ಅಷ್ಟೇ ತಡ.</p>
		<p class="description"><strong>ಭಾವಾರ್ಥ</strong>: ಬ್ರಹ್ಮಜ್ಞಾನಿಗೆ ಮುಕ್ತಿಯು ದೊರಕುವುದಕ್ಕೆ ಅಜ್ಞಾನವೆಂಬ ಮೋಹದ ಪಟ್ಟಿಯು ನಾಶವಾಗುವುದಷ್ಟೇ ತಡ.</p>
		<p class="description"><strong>ವಿವರಣೆ</strong>: ಬ್ರಹ್ಮಜ್ಞಾನಿಗೆ ಬ್ರಹ್ಮಸ್ವರೂಪದಲ್ಲಿ ಸೇರಿಕೊಳ್ಳುವುದಕ್ಕೆ ಎಷ್ಟು ಸಮಯ ಬೇಕು? ಎಂದರೆ, ಈ ಭ್ರಾಂತಿಜ್ಞಾನವು ನಿವೃತ್ತಿಯಾಗುವುದಷ್ಟೇ ತಡ. ಅಜ್ಞಾನವು ತೊಲಗಿತೆಂದರೆ ಬ್ರಹ್ಮಜ್ಞಾನವು ಉಂಟಾದಂತೆಯೇ. ಬ್ರಹ್ಮಜ್ಞಾನವು ಉಂಟಾಯಿತೆಂದರೆ ಭ್ರಾಂತಿಜ್ಞಾನವು ನಾಶವಾದಂತೆಯೇ. ಪ್ರಕಾಶೋದಯ ಹಾಗೂ ಅಂಧಕಾರನಿವೃತ್ತಿಗಳೆರಡೂ ಸಮಕಾಲದಲ್ಲಿಯೇ ಆಗುವಂತೆಯೇ ಆತ್ಮ ಜ್ಞಾನೋದಯ ಹಾಗೂ ಭ್ರಾಂತಿನಿವೃತ್ತಿಗಳೆರಡೂ ಸಮಕಾಲೀನವೇ ಆಗಿರುತ್ತವೆ. ಜ್ಞಾನವಾದಮೇಲೆ ಮುಕ್ತಿಗೆ ಮಾಡಬೇಕಾದದ್ದು ಏನೇನೂ ಉಳಿದಿರುವುದಿಲ್ಲ ಎಂದರ್ಥ. ಬ್ರಹ್ಮಜ್ಞಾನೋದಯವು ಆದಮೇಲೆ ಕಾಲಾಂತರದಲ್ಲಿ ದೇಶಾಂತರದಲ್ಲಿ ಮರಣಾನಂತರ ಮೋಕ್ಷವು ದೊರಕುತ್ತದೆ ಎಂದು ತಿಳಿಯಬಾರದು. ಜ್ಞಾನವು ಉಂಟಾದಕೂಡಲೇ ಇಲ್ಲಿಯೇ ಈಗಲೇ ಜ್ಞಾನಿಯು ಮುಕ್ತನಾಗಿಬಿಟ್ಟಿರುತ್ತಾನೆ ಎಂದರ್ಥ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.16">
		<p class="intro-shloka">॥ ಓಂ ಸದ್ಗುರುಭಕ್ತಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka"><strong> ಗುರು</strong>ಶಬ್ದರಹಸ್ಯಜ್ಞಂ ಗುರುಭಕ್ತಂ ಸ್ವಯಂ ಗುರುಮ್।<br /> ಅವಿದ್ಯಾಗ್ರಂಥಿಹಂತಾರಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 16</span><br /><span class="num">168.</span> ಗುರುವಿಗೆ ನಮಸ್ಕಾರ</h1>
		<p class="bhashya-verse">ಅಲಬ್ಧ್ವಾತಿಶಯಂ ಯಸ್ಮಾತ್ ವ್ಯಾವೃತ್ತಾಸ್ತಮಬಾದಯಃ।<br />ಗರೀಯಸೇ ನಮಸ್ತಸ್ಮೈ ಅವಿದ್ಯಾಗ್ರಂಥಿಭೇದಿನೇ॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿ ೧-೨</p>
		<p class="bhashya-verse-meaning"><strong>ಅನ್ವಯಾರ್ಥ: ತಮಪ್ ಆದಯಃ</strong> = ತಮಪ್, ಇಷ್ಠನ್, ತರಪ್ ಮುಂತಾದ ಪ್ರತ್ಯಯಗಳು, <strong>ಅತಿಶಯಮ್</strong> = ಹೆಚ್ಚುಗಾರಿಕೆಯನ್ನು, <strong>ಅಲಬ್ಧ್ವಾ</strong> = ಹೊಂದಲಾರದೇ, <strong>ಯಸ್ಮಾತ್</strong> = ಯಾವ <strong>ಗುರು</strong>ವಿನಿಂದ, <strong>ವ್ಯಾವೃತ್ತಾಃ</strong> = ವಾಪಸ್ಸಾಗುತ್ತವೆಯೋ, <strong>ಅವಿದ್ಯಾಗ್ರಂಥಿಭೇದಿನೇ</strong> = ಅವಿದ್ಯಾಗ್ರಂಥಿಯನ್ನು ತುಂಡುತುಂಡುಮಾಡುವಂಥ, <strong>ತಸ್ಮೈ</strong> = ಆ, <strong>ಗರೀಯಸೇ</strong> = <strong>ಗುರು</strong>ವಿಗೆ, <strong>ನಮಃ</strong> = ನಮಸ್ಕಾರವು.</p>
		<p class="description"><strong>ಭಾವಾರ್ಥ</strong>: ಮಿಗಿಲನ್ನು ಸೂಚಿಸುವಂಥ ‘ತಮಪ್’, ‘ಇಷ್ಠನ್’, ‘ತರಪ್’ ಮುಂತಾದ ಪ್ರತ್ಯಯಗಳು ಯಾವ ಗುರುವಿಗಿಂತ ಮಿಗಿಲಾದುದನ್ನು ಕಾಣದೇ ಹಿಂತಿರುಗುತ್ತವೆಯೋ, ಅಂಥ ಗುರುವಿಗೆ ನಮಸ್ಕಾರವು. ನಮ್ಮೊಳಗಿರುವ ಅವಿದ್ಯೆಯೆಂಬ ಕಗ್ಗಂಟನ್ನು ಭೇದಿಸಿ ನಮಗೆ ಮೋಕ್ಷವನ್ನು ಕೊಡುವವನೇ ಗುರು.</p>
		<p class="description"><strong>ವಿವರಣೆ: ಗುರು</strong> ಎಂದರೆ <strong>ಗರಿಷ್ಠ</strong>. ಹೆಚ್ಚಿನವನು, ಭಾರದವನು ಎಂದರ್ಥ. <strong>ಗುರು</strong> ಶಬ್ದದಲ್ಲಿಯೇ ತರ, ತಮ, ಇಷ್ಠನ್—ಎಲ್ಲ ಪ್ರತ್ಯಯಗಳೂ ನೆಲೆನಿಂತಿರುತ್ತವೆ. <strong>ಗುರು</strong>ವಿಗಿಂತ ದೊಡ್ಡವನು, ಮಿಗಿಲಾದವನು ಯಾರೂ ಇಲ್ಲ. <strong>ಗುರು</strong>ಶಬ್ದವೂ ಭಾರವಾದದ್ದು, <strong>ಗುರು</strong>ವೂ ಬ್ರಹ್ಮನಿಷ್ಠನಾಗಿ ಬ್ರಹ್ಮವೇ ಆಗಿ ಭಾರವಾಗಿರುತ್ತಾನೆ. ಸದ್ಗುರುವು ಸಚ್ಛಿಷ್ಯರಿಗೆ ಆತ್ಮಜ್ಞಾನೋಪದೇಶವನ್ನು ಮಾಡುತ್ತಾನೆ. ಗುರುವಿನಿಂದಲೇ ವೇದಾಂತವಾಕ್ಯಾರ್ಥಜ್ಞಾನವು ನಮಗೆ ಉಂಟಾಗಬೇಕು. ಇಂಥ ಸದ್ಗುರುವಿಗೆ ನಮಸ್ಕಾರ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.17">
		<p class="intro-shloka">॥ಓಂ ಸುರಾಧಿಸುರಜ್ಞಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ನ ಕಿಂಚಿತ್ ದೇವದತ್ತಂ ಹಿ ಸರ್ವಮೀಶೇನ ಸಾಧಿತಮ್।<br />ಈಶಾವಾಸ್ಯಮಿತಿಪ್ರಾಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 17</span><br /><span class="num">169.</span> ಎಲ್ಲವೂ ಈಶನಿಂದಲೇ</h1>
		<p class="bhashya-verse">ನ ಚೇಹಾವಿದುಷೋಽಪಿ ಸ್ಯಾದೃಣಿತ್ವಂ ಹೇತ್ವಸಂಭವಾತ್।<br />ನ ಕಿಂಚಿನ್ನಃ ಸುರೈಃ ಪ್ರತ್ತಂ ಋಣಿತ್ವಂ ಯೇನ ನೋ ಭವೇತ್॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೫೫೫</p>
		<p class="bhashya-verse-meaning"><strong>ಅನ್ವಯಾರ್ಥ: ಚ</strong> = ಮತ್ತು, <strong>ಇಹ</strong> = ಈ ದೇವತೆಗಳ ವಿಷಯದಲ್ಲಿ , <strong>ಅವಿದುಷಃ ಅಪಿ</strong> = ಅಜ್ಞಾನಿಗೂ ಕೂಡ, <strong>ಋಣಿತ್ವಂ</strong> = ಋಣಿಯಾಗಿರುವಿಕೆಯು, <strong>ನ ಸ್ಯಾತ್</strong> = ಹೊಂದುವುದಿಲ್ಲ. <strong>ಹೇತು ಅಸಂಭವಾತ್</strong> = ಏಕೆಂದರೆ ಯಾವ ಕಾರಣವೂ ಹೊಂದದೇ ಇರುವುದರಿಂದ; <strong>ಸುರೈಃ</strong> = ದೇವತೆಗಳಿಂದ, <strong>ನಃ</strong> = ನಮಗೆ, <strong>ಕಿಂಚಿತ್</strong> = ಏನೊಂದೂ, <strong>ನ ಪ್ರತ್ತಂ</strong> = ಕೊಡಲ್ಪಟ್ಟಿರುವುದಿಲ್ಲ. <strong>ಯೇನ</strong> = ಹಾಗೆ ಕೊಡಲ್ಪಟ್ಟಿದ್ದಿದ್ದರೆ, <strong>ನಃ</strong> = ನಮಗೆ, <strong>ಋಣಿತ್ವಂ</strong> = ಋಣಿಯಾಗಿರುವಿಕೆಯು, <strong>ಭವೇತ್</strong> = ಆಗಬಹುದಾಗಿತ್ತು.</p>
		<p class="description"><strong>ಭಾವಾರ್ಥ</strong>: ದೇವತೆಗಳು ಏನನ್ನೂ ಮಾನವರಿಗೆ ತಾವು ಸ್ವತಃ ಕೊಟ್ಟಿರುವುದಿಲ್ಲವಾದ್ದರಿಂದ ನಿಜವಾಗಿ ನೋಡಿದರೆ ಅಜ್ಞಾನಿಗಳೂ ದೇವತೆಗಳಿಗೆ ಋಣಿಯಾಗಿರುವುದಿಲ್ಲ. ಅಜ್ಞರಾದ ಮಾನವರಿಗೂ ಎಲ್ಲವೂ ಭಗವಂತನಿಂದಲೇ ಕೊಡಲ್ಪಟ್ಟದ್ದಾಗಿರುತ್ತದೆ.</p>
		<p class="description"><strong>ವಿವರಣೆ</strong>: ಬ್ರಹ್ಮಜ್ಞಾನಿಗಳಂತೂ ದೇವತೆಗಳಿಗೆ ಋಣಿಗಳಲ್ಲ. ಅದರಂತೆಯೇ ಅಜ್ಞಾನಿಗಳೂ ದೇವತೆಗಳಿಗೆ ಋಣಿಗಳಲ್ಲ. ಏಕೆಂದರೆ ದೇವತೆಗಳು ಏನಾದರೂ ತಮ್ಮ ಸ್ವಂತ ವಸ್ತುಗಳನ್ನು ಮಾನವರಿಗೆ ಕೊಟ್ಟಿದ್ದರೆ ಮಾತ್ರ ದೇವತೆಗಳಿಗೆ ಅಜ್ಞಾನಿಗಳಾದ ಮಾನವರು ಋಣಿಗಳಾಗಬಹುದಾಗಿತ್ತು. ಆದರೆ ಮಾನವರಿಗೆ ದೊರಕಿರುವ ಎಲ್ಲಾ ಸಂಪತ್ತುಗಳೂ ಭಗವಂತನಿಂದಲೇ ಕೊಡಲ್ಪಟ್ಟವುಗಳಾಗಿರುತ್ತವೆ. ಆದ್ದರಿಂದಲೇ ಶ್ರುತಿಯು <strong>ಈಶಾವಾಸ್ಯಮಿದಂ ಸರ್ವಂ</strong> ಎಂದು ಹೇಳುತ್ತಿದೆ. ಈ ವಿಶ್ವದಲ್ಲಿರುವ ಸಕಲಸಂಪತ್ತುಗಳೂ ಭಗವಂತನಿಗೇ ಸೇರಿರುತ್ತವೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.18">
		<p class="intro-shloka">॥ಓಂ ಮಾಯಾವಿವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಮಾಯಾವೀ ಮಾಯಯೈವೇದಂ ಸಸರ್ಜ ಪರಮೇಶ್ವರಃ।<br />ಮಹಾಮಾಯಾವಿತತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 18</span><br /><span class="num">170.</span> ಈಶ್ವರನೇ ಮಹಾಮಾಯಾವೀ</h1>
		<p class="bhashya-verse">ಮಾಯಾವೀ ಜಗದುತ್ಪಾದ್ಯ ಮಾಯಯೈವೇಶ್ವರೇಶ್ವರಃ।<br />ಸರ್ಪಾದೀನ್ಕಲ್ಪಿತಾನ್ ಸ್ರಗ್ ವತ್ತದೇವಾನುವಿವೇಶ ಹ॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೭೮</p>
		<p class="bhashya-verse-meaning"><strong>ಅನ್ವಯಾರ್ಥ: ಈಶ್ವರೇಶ್ವರಃ</strong> = ಸಕಲ ಈಶ್ವರರಿಗೂ ಈಶ್ವರನಾಗಿರುವ ಪರಮಾತ್ಮನು, <strong>ಮಾಯಾವೀ</strong> = ಮಹಾಮಾಯಾವಿಯಾಗಿರುತ್ತಾನೆ. ಇವನು <strong>ಮಾಯಯಾ ಏವ</strong> = ಮಾಯೆಯಿಂದಲೇ, <strong>ಜಗತ್ ಉತ್ಪಾದ್ಯ</strong> = ಜಗತ್ತನ್ನು ಸೃಷ್ಟಿಸಿ, <strong>ತದೇವ</strong> = ಆ ಜಗತ್ತನ್ನೇ, <strong>ಅನುವಿವೇಶ</strong> = ಹೊಕ್ಕಿರುತ್ತಾನೆ. <strong>ಕಲ್ಪಿತಾನ್</strong> = ಕಲ್ಪಿತವಾಗಿರುವ, <strong>ಸರ್ಪಾದೀನ್</strong> = ಸರ್ಪವೇ ಮುಂತಾದವುಗಳನ್ನು <strong>ಸ್ರಗ್ ವತ್</strong> = ಹೂಮಾಲೆಯು ಪ್ರವೇಶಮಾಡಿರುವಂತೆ.</p>
		<p class="description"><strong>ಭಾವಾರ್ಥ</strong>: ಮಾಯಾವಿಯಾಗಿರುವ ಭಗವಂತನು ಈಶ್ವರರೆಲ್ಲರಿಗೂ ಪರಮೇಶ್ವರನಾಗಿದ್ದಾನೆ. ತನ್ನ ಮಾಯೆಯಿಂದಲೇ ಈ ವಿಶ್ವವನ್ನು ಸೃಷ್ಟಿಸಿ, ಅನಂತರ ತಾನೇ ಈ ವಿಶ್ವವನ್ನು ಪ್ರವೇಶಿಸಿರುತ್ತಾನೆ. ಹೂವಿನ ಮಾಲೆಯು ಕಲ್ಪಿತವಾದ ಸರ್ಪಾದಿಗಳನ್ನು ಪ್ರವೇಶಿಸುವಂತೆ.</p>
		<p class="description"><strong>ವಿವರಣೆ</strong>: ಭಗವಂತನಿಗೆ ವೇದಾಂತದಲ್ಲಿ ಮಹಾಮಾಯಾವೀ ಎಂದೂ ಹೆಸರು. ಇವನು ಈಶ್ವರರಿಗೆಲ್ಲ ಈಶ್ವರನಾಗಿದ್ದಾನೆ. ಇವನೇ ಈ ವಿಶಾಲ ಪ್ರಪಂಚವನ್ನೆಲ್ಲ ಸೃಷ್ಟಿಸಿ ಅನಂತರ ತಾನೇ ಇದನ್ನು ಪ್ರವೇಶಮಾಡಿರುತ್ತಾನೆ. ಅಂದರೆ ಈ ಪ್ರಪಂಚದ ಒಳಹೊರಗೆಲ್ಲ ತುಂಬಿಕೊಂಡಿರುವವನು ಭಗವಂತನೇ. ಹಾವಾಗಿ ತೋರುತ್ತಿರುವುದು ಹಗ್ಗವೇ ಆಗಿರುವಂತೆ. ನಮಗೆ ಪ್ರಪಂಚವಾಗಿ ಏನೇನು ತೋರುತ್ತಿದೆಯೋ ಅವೆಲ್ಲವೂ ಭಗವಂತನೇ ಆಗಿರುತ್ತದೆ. ಭಗವಂತನೇ ಅಜ್ಞಾನಿಗಳಿಗೆ ದ್ವೈತಪ್ರಪಂಚರೂಪದಿಂದ ತೋರುತ್ತಿದ್ದಾನೆ ಎಂದರ್ಥ. ನಿಜವಾಗಿ ನೋಡಿದರೆ ಈ ಪ್ರಪಂಚವೆಂಬುದು ಬ್ರಹ್ಮವೇ ಆಗಿದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.19">
		<p class="intro-shloka">॥ಓಂ ಜ್ಞಾನತಾರತಮ್ಯವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಏಕಮೇವ ಪರಂ ಬ್ರಹ್ಮ ಭಿನ್ನೋಪಾಧಿಷು ಭಿದ್ಯತೇ।<br />ಸರ್ವೋಪಾಧಿವಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 19</span><br /><span class="num">171.</span> ಉಪಾಧಿಗಳಿಂದಲೇ ಜ್ಞಾನತಾರತಮ್ಯ</h1>
		<p class="bhashya-verse">ಶಿವೋ ಬ್ರಹ್ಮಾದಿದೇಹೇಷು ಸರ್ವಜ್ಞ ಇತಿ ಭಾಸತೇ।<br />ದೇವತಿರ್ಯಙ£್ಮನುಷ್ಯೇಷು ಕಿಂಚಿಜ್ಜ್ಞಸ್ತಾರತಮ್ಯತಃ॥</p>
		<p class="bhashya-verse-source">ಮಾನಸೋಲ್ಲಾಸ ೧-೨೬</p>
		<p class="bhashya-verse-meaning"><strong>ಅನ್ವಯಾರ್ಥ: ಶಿವಃ</strong> = ಪರಮಾತ್ಮನು, <strong>ಬ್ರಹ್ಮಾ ಆದಿ ದೇಹೇಷು</strong> = ಬ್ರಹ್ಮನೇ ಮುಂತಾದ ಶರೀರಗಳಲ್ಲಿ, <strong>ಸರ್ವಜ್ಞಃ ಇತಿ</strong> = ಸರ್ವಜ್ಞನಾಗಿ, <strong>ಭಾಸತೇ</strong> = ಹೊಳೆಯುತ್ತಾನೆ. ಇನ್ನು, <strong>ದೇವ ತಿರ್ಯಕ್ ಮನುಷ್ಯೇಷು</strong> = ದೇವತೆಗಳು, ತಿರ್ಯಕ್ ಜಂತುಗಳು, ಮನುಷ್ಯರುಗಳಲ್ಲಿ , <strong>ತಾರತಮ್ಯತಃ</strong> = ತಾರತಮ್ಯದಿಂದ, <strong>ಕಿಂಚಿಜ್ಜ್ಞಃ ಇತಿ ಭಾಸತೇ</strong> = ಅಲ್ಪಜ್ಞನಾಗಿರುವಂತೆ ತೋರುತ್ತಾನೆ.</p>
		<p class="description"><strong>ಭಾವಾರ್ಥ</strong>: ಒಬ್ಬನೇ ಭಗವಂತನು ಬ್ರಹ್ಮವಿಷ್ಣುಮಹೇಶ್ವರರಲ್ಲಿ ಸರ್ವಜ್ಞನಾಗಿಯೂ, ದೇವಮಾನವದಾನವರಲ್ಲಿ , ತಿರ್ಯಗ್ಜಂತು ಗಳಲ್ಲಿ ಅಲ್ಪಜ್ಞನಾಗಿಯೂ ಉಪಾಧಿತಾರತಮ್ಯದಿಂದ ತೋರುತ್ತಿದ್ದಾನೆ.</p>
		<p class="description"><strong>ವಿವರಣೆ</strong>: ಭಗವಂತನು ಒಬ್ಬನೇ. ಅವನು ನಿರುಪಾಧಿಕನಾಗಿ ಕೇವಲ ಚಿನ್ಮಾತ್ರಸ್ವರೂಪನಾಗಿ ಎಲ್ಲ ಪ್ರಾಣಿಗಳಲ್ಲಿಯೂ ಸಮನಾಗಿಯೇ ಇರುತ್ತಾನೆ. ಪರಮಾತ್ಮನಲ್ಲಿ ಯಾವ ತಾರತಮ್ಯವೂ ಇಲ್ಲ. ಆದರೆ ಬ್ರಹ್ಮನಿಂದ ಪ್ರಾರಂಭಮಾಡಿಕೊಂಡು ಇರುವೆಯವರೆಗೂ ಆಯಾ ಪ್ರಾಣಿಗಳಲ್ಲಿ ಮಾತ್ರ ಆಯಾ ಧರ್ಮ ಅಧರ್ಮಗಳ ತಾರತಮ್ಯದಿಂದ ಭಗವಂತನ ಸಾಂನಿಧ್ಯದಿಂದ ಜ್ಞಾನದಲ್ಲಿಯೂ ತಾರತಮ್ಯವು ಇರುತ್ತದೆ. ಹಿರಣ್ಯಗರ್ಭಬ್ರಹ್ಮನಲ್ಲಿ , ಮಹಾವಿಷ್ಣುವಿನಲ್ಲಿ , ಪರಮೇಶ್ವರನಲ್ಲಿ ಸರ್ವಜ್ಞತ್ವವು ತೋರುತ್ತದೆ. ಇನ್ನು , ಮನುಷ್ಯರಲ್ಲಿ ಪಶುಪ್ರಾಣಿ ಪಕ್ಷಿಗಳಲ್ಲಿ ಅಲ್ಪಜ್ಞತ್ವದ ತಾರತಮ್ಯವೂ ತೋರುತ್ತದೆ. ಇದು ಉಪಾಧಿಯಿಂದ ತೋರುತ್ತಿರುವ ತಾರತಮ್ಯವೇ ಹೊರತು ಪರಮಾರ್ಥವಲ್ಲ. ಏಕೆಂದರೆ ಎಲ್ಲರಲ್ಲಿಯೂ ಒಬ್ಬನೇ ಆತ್ಮನು ಸಮನಾಗಿ ಇದ್ದಾನೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.20">
		<p class="intro-shloka">॥ಓಂ ಮೃತ್ಯುತರಣೋಪಾಯವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಯತ್ ಸಾಧ್ಯಂ ತದನಿತ್ಯಂ ಹಿ ಮೃತ್ಯುರೇವ ನ ಸಂಶಯಃ।<br />ಸಾಧ್ಯಸಾಧನನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 20</span><br /><span class="num">172.</span> ಇದೂ ಮೃತ್ಯುವೇ</h1>
		<p class="bhashya-verse">ಮೃತ್ಯುಂ ಸಾಕ್ಷಾದವಾಪ್ನೋತಿ ಜ್ಞಾನಯುಕ್ತೇನ ಕರ್ಮಣಾ।<br />ಇತ್ಯೇತದ್ ಬಹುಶೋಽಶ್ರಾವಿ ಪೂರ್ವಗ್ರಂಥೇಷು ಚಾಗಮೈಃ॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೩-೬</p>
		<p class="bhashya-verse-meaning"><strong>ಅನ್ವಯಾರ್ಥ: ಜ್ಞಾನಯುಕ್ತೇನ</strong> = ಉಪಾಸನಯುಕ್ತವಾದ, <strong>ಕರ್ಮಣಾ</strong> = ಕರ್ಮದಿಂದ, <strong>ಮೃತ್ಯುಂ</strong> = ಮೃತ್ಯುರೂಪವಾದ ಫಲವನ್ನೇ, <strong>ಸಾಕ್ಷಾತ್</strong> = ನೇರವಾಗಿ, <strong>ಅವಾಪ್ನೋತಿ</strong> = ಹೊಂದುತ್ತಾನೆ, <strong>ಇತಿ ಏತತ್</strong> = ಎಂಬ ಈ ವಿಷಯವು, <strong>ಪೂರ್ವಗ್ರಂಥೇಷು</strong> = ಹಿಂದಿನ ಭಾಗಗಳಲ್ಲಿ, <strong>ಆಗಮೈಃ ಚ</strong> = ಶ್ರುತಿಗಳಿಂದಲೂ, <strong>ಬಹುಶಃ</strong> = ಬಹಳವಾಗಿ, <strong>ಅಶ್ರಾವಿ</strong> = ತಿಳಿಸಲ್ಪಟ್ಟಿರುತ್ತದೆ.</p>
		<p class="description"><strong>ಭಾವಾರ್ಥ</strong>: ಕರ್ಮೋಪಾಸನಸಮುಚ್ಚಯಾನುಷ್ಠಾನದಿಂದ ಸಿಕ್ಕುವಂಥ ಅತ್ಯಂತ ಹೆಚ್ಚಿನ ಫಲವು ಬ್ರಹ್ಮಲೋಕ. ಅನಿತ್ಯವಾದ್ದರಿಂದ ಇದೂ ಮೃತ್ಯುವೇ ಎಂದು ಶ್ರುತಿಗಳಲ್ಲಿ ಮತ್ತೆ ಮತ್ತೆ ಹೇಳಿರುತ್ತದೆ.</p>
		<p class="description"><strong>ವಿವರಣೆ</strong>: ಶಾಸ್ತ್ರೀಯ ಕರ್ಮಗಳ ಜೊತೆಯಲ್ಲಿ ಉಪಾಸನೆಗಳನ್ನೂ ಸೇರಿಸಿಕೊಂಡು, ಎರಡನ್ನೂ ಜೊತೆಜೊತೆಯಲ್ಲಿ ಅನುಷ್ಠಾನ ಮಾಡಿದರೆ ಅದರಿಂದ ಬ್ರಹ್ಮಲೋಕವೆಂಬ ಉತ್ತಮಫಲವೇ ದೊರಕುತ್ತದೆ. ಆದರೆ ಅದೇನೂ ಮೋಕ್ಷವಲ್ಲ , ಕೈವಲ್ಯವಲ್ಲ , ಅಮೃತತ್ವವೂ ಅಲ್ಲ. ಏಕೆಂದರೆ ಇದು ಪ್ರಾಪ್ಯವಾದ ಫಲವಾದ್ದರಿಂದ ಅನಿತ್ಯವೇ. ಇದಕ್ಕೆ ಮೃತ್ಯು ಎಂದೇ ಹೆಸರಿದೆ. ಪ್ರಾಪ್ಯವಾದ ಫಲಗಳು ಎಷ್ಟೇ ದೊಡ್ಡದಾಗಿದ್ದರೂ ನಶ್ವರವೆಂದೇ ತಿಳಿಯಬೇಕು. ನಶ್ವರವೆಂದರೆ ದೇಶಕಾಲಪರಿಚ್ಛಿನ್ನವಾದ ಫಲಗಳೆಂದರ್ಥ. ಯಾವುದು ನಶ್ವರವೋ ಅದು ಮೃತ್ಯುವೇ ಆದ್ದರಿಂದ ವಿವೇಕಿಗಳು ಈ ನಶ್ವರ ಫಲದಿಂದಲೂ ವಿರಕ್ತರಾಗಬೇಕು ಎಂದು ಅಭಿಪ್ರಾಯವು. ಅನಿತ್ಯಫಲಗಳಿಂದ ವಿರಕ್ತನಾದ ಧೀರನಿಗೇ ಮೋಕ್ಷವು ಪ್ರಾಪ್ತವಾಗುತ್ತದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.21">
		<p class="intro-shloka">॥ಓಂ ಪ್ರಾಣಿಭೇದವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಚತ್ವಾರಃ ಪ್ರಾಣಿನೋ ಜಾತಾಃ ಪರಸ್ಮಾದೇವ ಬ್ರಹ್ಮಣಃ।<br />ಸರ್ವಪ್ರಾಣಿಸಮಾತ್ಮಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 21</span><br /><span class="num">173.</span> ನಾಲ್ಕು ಪ್ರಕಾರದ ಪ್ರಾಣಿಗಳು</h1>
		<p class="bhashya-verse">ಜರಾಯುಜೋಽಂಡಜಶ್ಚೈವ ಸ್ವೇದಜಃ ಪುನರುದ್ಭಿದಃ।<br />ಏತೇ ಚತುರ್ವಿಧಾಃ ಪೂರ್ವಕ್ರಮಶೋ ನ್ಯೂನವೃತ್ತಯಃ॥</p>
		<p class="bhashya-verse-source">ಮಾನಸೋಲ್ಲಾಸ ೧-೨೭</p>
		<p class="bhashya-verse-meaning"><strong>ಅನ್ವಯಾರ್ಥ: ಜರಾಯುಜಃ</strong> = ಜರಾಯುದಿಂದ ಹುಟ್ಟಿದ ಮನುಷ್ಯನು, <strong>ಅಂಡಜಃ</strong> = ಮೊಟ್ಟೆಯಿಂದ ಹುಟ್ಟಿದ ಕೋಳಿ, ಹಾವು ಮುಂತಾದ ಪ್ರಾಣಿ, <strong>ಚ</strong> = ಮತ್ತು, <strong>ಸ್ವೇದಜಃ</strong> = ಬೆವರಿನಿಂದ ಹುಟ್ಟಿದ ಹೇನು, ಕೂರೆ ಮುಂತಾದ ಕ್ರಿಮಿ, <strong>ಪುನಃ</strong> = ಮತ್ತು, <strong>ಉದ್ಭಿದಃ</strong> = ಬೀಜದಿಂದ ಒಡೆದುಕೊಂಡು ಹಾಗೂ ಭೂಮಿಯಿಂದ ಒಡೆದುಕೊಂಡು ಮೇಲಕ್ಕೆ ಎದ್ದ ಭತ್ತ , ಗೋಧಿ, ರಾಗಿ ಮುಂತಾದವುಗಳು— <strong>ಏತೇ</strong> = ಈ, <strong>ಚತುರ್ವಿಧಾಃ</strong> = ನಾಲ್ಕು ರೀತಿಯ ಪ್ರಾಣಿಗಳು <strong>ಪೂರ್ವಕ್ರಮಶಃ</strong> = ಹಿಂದು ಹಿಂದಿನಿಂದ ಕ್ರಮವಾಗಿ, <strong>ನ್ಯೂನವೃತ್ತಯಃ</strong> = ಕಡಿಮೆಯ ಅರಿವನ್ನು ಉಳ್ಳವುಗಳಾಗಿರುತ್ತವೆ.</p>
		<p class="description"><strong>ಭಾವಾರ್ಥ</strong>: ಜರಾಯುಜ, ಅಂಡಜ, ಸ್ವೇದಜ, ಮತ್ತು ಉದ್ಭಿಜ್ಜ—ಎಂದು ನಾಲ್ಕು ರೀತಿಯ ಪ್ರಾಣಿಗಳಿವೆ. ಇವುಗಳಲ್ಲಿ ಅರಿವಿನ ತಾರತಮ್ಯವು ಕಾಣುತ್ತಿದೆ.</p>
		<p class="description"><strong>ವಿವರಣೆ</strong>: ಎಲ್ಲಾ ಪ್ರಾಣಿಗಳಲ್ಲಿಯೂ ಪರಮಾತ್ಮನು ಸರ್ವಸಮನಾಗಿ ನಿರ್ವಿಕಾರನಾಗಿ ಒಂದೇ ರೀತಿಯಾಗಿ ಇರುತ್ತಾನೆ. ಆದರೆ ಆಯಾ ಪ್ರಾಣಿಗಳ ಉಪಾಧಿಗಳ ಧರ್ಮ ಅಧರ್ಮಗಳ ಸ್ವಭಾವಕ್ಕೆ ತಕ್ಕಂತೆ ಅವರುಗಳಲ್ಲಿ ಜ್ಞಾನದ ತಾರತಮ್ಯಗಳು ಇರುತ್ತವೆ. <strong>ಜರಾಯುಜ</strong>ರಾದ ಮನುಷ್ಯರಲ್ಲಿ, <strong>ಅಂಡಜಗಳಾದ</strong> ಕೋಳಿ, ಕಾಗೆ ಮುಂತಾದ ಪ್ರಾಣಿಗಳಲ್ಲಿ, <strong>ಸ್ವೇದಜ</strong>ಗಳಾದ ಹೇನು ಕೂರೆ ಮುಂತಾದ ಕೀಟಗಳಲ್ಲಿ ಹಾಗೂ <strong>ಉದ್ಭಿಜ್ಜ</strong>ಗಳಾದ ಗಿಡಮರಗಳಲ್ಲಿ ಜ್ಞಾನದ ಮಟ್ಟವು ಕಡಿಮೆಯಾಗುತ್ತಾ ತಾರಮ್ಯವು ತೋರುತ್ತಿದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.22">
		<p class="intro-shloka">॥ಓಂ ಪೂರ್ಣಬ್ರಹ್ಮನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅವಿದ್ಯಾದೋಷರಹಿತಂ ಪೂರ್ಣಬ್ರಹ್ಮವಿದುತ್ತಮಮ್।<br />ಪರಿಪೂರ್ಣಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 22</span><br /><span class="num">174.</span> ಅವಿದ್ಯೆಯಿಂದಲೇ ಅಪೂರ್ಣತ್ವ</h1>
		<p class="bhashya-verse">ಪೂರ್ಣಂ ನಿಃಶ್ರೇಯಸಂ ತಸ್ಮಾತ್ ತದಪೂರ್ಣಮವಿದ್ಯಯಾ।<br />ಆಭಾಸತೇ ಮೃಷೈವಾತೋ ಯಥಾಭೂತಾತ್ಮವಿದ್ಯಯಾ।<br />ಪ್ರಧ್ವಸ್ತಾಯಾಮವಿದ್ಯಾಯಾಂ ಪೂರ್ಣಮೇವಾವಶಿಷ್ಯತೇ॥</p>
		<p class="bhashya-verse-source">ಸಂಬಂಧವಾರ್ತಿಕಂ ೨೬೮</p>
		<p class="bhashya-verse-meaning"><strong>ಅನ್ವಯಾರ್ಥ: ತಸ್ಮಾತ್</strong> = ಆದ್ದರಿಂದ, <strong>ನಿಃಶ್ರೇಯಸಂ</strong> = ಬ್ರಹ್ಮವು, <strong>ಪೂರ್ಣಂ</strong> = ಪೂರ್ಣವಾಗಿಯೇ ಇದೆ. ಆದರೆ, <strong>ಅವಿದ್ಯಯಾ</strong> = ಅವಿದ್ಯೆಯಿಂದ, <strong>ತತ್</strong> = ಆ ಬ್ರಹ್ಮವು, <strong>ಅಪೂರ್ಣಂ</strong> = ಅಪೂರ್ಣವಾಗಿರುವಂತೆ, <strong>ಮೃಷಾ ಏವ</strong> = ಸುಳ್ಳಾಗಿಯೇ, <strong>ಆಭಾಸತೇ</strong> = ತೋರುತ್ತಿದೆ. <strong>ಅತಃ</strong> = ಆದ್ದರಿಂದ <strong>ಯಥಾಭೂತಾತ್ಮವಿದ್ಯಯಾ</strong> = ಪರಮಾರ್ಥ ಆತ್ಮವಿದ್ಯೆಯಿಂದ, <strong>ಅವಿದ್ಯಾಯಾಂ</strong> = ಅವಿದ್ಯೆಯು, <strong>ಪ್ರಧ್ವಸ್ತಾಯಾಂ</strong> = ನಾಶವಾಗಿಬಿಟ್ಟರೆ, <strong>ಪೂರ್ಣಮೇವ</strong> = ಪರಿಪೂರ್ಣತತ್ತ್ವವೇ, <strong>ಅವಶಿಷ್ಯತೇ</strong> = ಉಳಿದುಕೊಳ್ಳುತ್ತದೆ.</p>
		<p class="description"><strong>ಭಾವಾರ್ಥ</strong>: ಬ್ರಹ್ಮವು ಸ್ವತಃ ಪರಿಪೂರ್ಣವಾಗಿಯೇ ಇದೆ. ಆದರೆ ಅವಿದ್ಯೆಯಿಂದ ಅಪೂರ್ಣವಾಗಿರುವಂತೆ ತೋರುತ್ತಿದೆ. ವಿದ್ಯೆಯಿಂದ ಅವಿದ್ಯೆಯು ನಾಶವಾಗಿಬಿಟ್ಟರೆ ಪೂರ್ಣವಾಗಿದ್ದ ಬ್ರಹ್ಮವು ಪೂರ್ಣವಾಗಿಯೇ ತೋರುತ್ತದೆ.</p>
		<p class="description"><strong>ವಿವರಣೆ</strong>: ಬ್ರಹ್ಮಕ್ಕೆ ಪರಿಪೂರ್ಣತ್ವವೇ ಸ್ವರೂಪ. ಆದರೆ ಅವಿದ್ಯೆಯಿಂದ ಕಲ್ಪಿತವಾದ ಉಪಾಧಿಗಳಿಂದ ಬ್ರಹ್ಮವು ಪರಿಚ್ಛಿನ್ನವಾಗಿ ತೋರುತ್ತಿತ್ತು. ಈಗ ವಿದ್ಯೆಯಿಂದ ಆ ಅವಿದ್ಯೆಯು ನಾಶವಾದಮೇಲೆ ಬ್ರಹ್ಮವು ಇರುವಂತೆಯೇ ಪೂರ್ಣವಾಗಿಯೇ ಉಳಿದುಕೊಳ್ಳುತ್ತದೆ. ಬ್ರಹ್ಮವು ಮೊದಲು ಅಪೂರ್ಣವಾಗಿದ್ದು ಈಗ ಪೂರ್ಣವಾಗುವುದಿಲ್ಲ. ಅವಿದ್ಯೆಯಿಂದ ಅಪೂರ್ಣತ್ವ, ವಿದ್ಯೆಯಿಂದ ಪೂರ್ಣತ್ವವೇ ಹೊರತು ಬ್ರಹ್ಮವು ಸ್ವರೂಪದಿಂದ ಸದಾ ಪೂರ್ಣವೇ ಆಗಿರುತ್ತದೆ ಎಂದರ್ಥ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.23">
		<p class="intro-shloka">॥ಓಂ ಕ್ರಿಯಾಫಲವೈವಿಧ್ಯವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅಮೃತತ್ವಸತತ್ತ್ವಜ್ಞಂ ತ್ಯಕ್ತಕರ್ಮಾದಿಸಾಧನಮ್।<br />ನಿತ್ಯಸಿದ್ಧಂ ಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 23</span><br /><span class="num">175.</span> ಕ್ರಿಯೆಗಳಿಗೆ ಈ ನಾಲ್ಕೇ ಫಲಗಳು</h1>
		<p class="bhashya-verse">ಉತ್ಪಾದ್ಯಮಾಪ್ಯಂ ಸಂಸ್ಕಾರ್ಯಂ ವಿಕಾರ್ಯಂ ಚ ಕ್ರಿಯಾಫಲಮ್।<br />ನೈವಂ ಮುಕ್ತಿರ್ಯತಸ್ತಸ್ಮಾತ್ ಕರ್ಮ ತಸ್ಯಾ ನ ಸಾಧನಮ್॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೧-೫೩</p>
		<p class="bhashya-verse-meaning"><strong>ಅನ್ವಯಾರ್ಥ: ಉತ್ಪಾದ್ಯಂ</strong> = ಉಂಟುಮಾಡಿಕೊಳ್ಳತಕ್ಕದ್ದು, <strong>ಆಪ್ಯಂ</strong> = ಹೊಂದಲ್ಪಡತಕ್ಕದ್ದು, <strong>ಸಂಸ್ಕಾರ್ಯಂ</strong> = ಸಂಸ್ಕರಿಸಲ್ಪಡತಕ್ಕದ್ದು, <strong>ಚ</strong> = ಮತ್ತು , <strong>ವಿಕಾರ್ಯಂ</strong> = ಬದಲಾವಣೆ ಮಾಡಲ್ಪಡತಕ್ಕದ್ದು—ಎಂದು ಹೀಗೆ, <strong>ಕ್ರಿಯಾಫಲಮ್</strong> = ಕರ್ಮದ ಫಲವು ನಾಲ್ಕು ಬಗೆಯಾಗಿರುತ್ತದೆ. ಆದರೆ, <strong>ಮುಕ್ತಿಃ</strong> = ಮೋಕ್ಷವು ಮಾತ್ರ, <strong>ಏವಂ ನ</strong> = ಹೀಗಲ್ಲ ; <strong>ಯತಃ ತಸ್ಮಾತ್</strong> = ಆದ್ದರಿಂದ, <strong>ತಸ್ಯಾಃ</strong> = ಆ ಮುಕ್ತಿಗೆ, <strong>ಕರ್ಮ</strong> = ಕರ್ಮವು, <strong>ನ ಸಾಧನಮ್</strong> = ಸಾಧನವಲ್ಲ.</p>
		<p class="description"><strong>ಭಾವಾರ್ಥ</strong> : ಉತ್ಪಾದ್ಯ, ಪ್ರಾಪ್ಯ, ಸಂಸ್ಕಾರ್ಯ ಮತ್ತು ವಿಕಾರ್ಯಗಳೆಂದು ಕರ್ಮಫಲಗಳು ನಾಲ್ಕೇ; ಆದರೆ ಮುಕ್ತಿಯು ಈ ನಾಲ್ಕೂ ಅಲ್ಲ. ಆದ್ದರಿಂದ ಕರ್ಮಗಳು ಮುಕ್ತಿಗೆ ಸಾಧನವಾಗಲಾರವು.</p>
		<p class="description"><strong>ವಿವರಣೆ</strong>: ಕರ್ಮದ ಫಲಗಳೆಂದರೆ ನಾಲ್ಕೇ: ಅವುಗಳಾವುವೆಂದರೆ; ಉತ್ಪಾದ್ಯ, ಪ್ರಾಪ್ಯ, ಸಂಸ್ಕಾರ್ಯ ಮತ್ತು ವಿಕಾರ್ಯಗಳು. ಈ ನಾಲ್ಕಕ್ಕಿಂತ ಬೇರೆಯಾಗಿ ಕರ್ಮಗಳಿಗೆ ಫಲವಿಲ್ಲವೇ ಇಲ್ಲ. ಕ್ರಿಯಾನುಷ್ಠಾನದಿಂದ ಹೊಸದಾಗಿ ಫಲಗಳು ಹುಟ್ಟುತ್ತವೆ. ಆದ್ದರಿಂದಲೇ ಕರ್ಮಫಲಗಳೆಲ್ಲವೂ ಅನಿತ್ಯವಾಗಿರುತ್ತದೆ. ಕರ್ಮಫಲಗಳೆಲ್ಲವೂ ನಶ್ವರವೇ ಆಗಿರುತ್ತವೆ. ಆದರೆ ಮುಕ್ತಿಯು ಈ ನಾಲ್ಕರಲ್ಲೂ ಸೇರುವುದಿಲ್ಲ. ಮುಕ್ತಿಯು ಸ್ವತಸ್ಸಿದ್ಧವೂ, ಸ್ವಾಭಾವಿಕವೂ, ಆತ್ಮಸ್ವರೂಪವೂ, ಅವಿಕಾರಿಯೂ, ನಿತ್ಯವೂ ಆಗಿರುತ್ತದೆ. ಆದ್ದರಿಂದ ಮುಕ್ತಿಗೆ ಕರ್ಮಗಳು ಸಾಧನವಲ್ಲ. ಕರ್ಮಗಳಿಂದ ಮುಕ್ತಿಯು ಲಭಿಸುವುದಿಲ್ಲ. ಆತ್ಮಜ್ಞಾನದಿಂದಲೇ ಮುಕ್ತಿಯು ದೊರಕುತ್ತದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.24">
		<p class="intro-shloka">॥ಓಂ ಸಮಾಹಿತಚಿತ್ತಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಜಿತೇಂದ್ರಿಯೋ ಮಹಾಯೋಗೀ ಪಶ್ಯತ್ಯಾತ್ಮಾನಮಾತ್ಮನಿ।<br />ಕಾಮಕ್ರೋಧಾದಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 24</span><br /><span class="num">176.</span> ಸಮಾಧಾನದಿಂದ ಆತ್ಮದರ್ಶನ</h1>
		<p class="bhashya-verse">ಏವಂ ಸಮಾಹಿತೋ ಯೋಗೀ ಶ್ರದ್ಧಾಭಕ್ತಿಸಮನ್ವಿತಃ।<br />ಜಿತೇಂದ್ರಿಯೋ ಜಿತಕ್ರೋಧಃ ಪಶ್ಯೇದಾತ್ಮಾನಮದ್ವಯಮ್॥</p>
		<p class="bhashya-verse-source">ಪಂಚೀಕರಣವಾರ್ತಿಕಮ್ ೫೩</p>
		<p class="bhashya-verse-meaning"><strong>ಅನ್ವಯಾರ್ಥ: ಏವಂ</strong> = ಹೀಗೆ, <strong>ಶ್ರದ್ಧಾಭಕ್ತಿಸಮನ್ವಿತಃ</strong> = ಶ್ರದ್ಧಾಭಕ್ತಿಗಳಿಂದ ಕೂಡಿಕೊಂಡಿರುವ, <strong>ಸಮಾಹಿತಃ</strong> = ಸಮಾಧಾನವನ್ನುಳ್ಳಂಥ, <strong>ಯೋಗೀ</strong> = ಯೋಗಿಯು, <strong>ಜಿತೇಂದ್ರಿಯಃ</strong> = ಇಂದ್ರಿಯಗಳನ್ನೆಲ್ಲ ಗೆದ್ದವನಾಗಿ, <strong>ಜಿತಕ್ರೋಧಃ</strong> = ಕೋಪವನ್ನು ಜಯಿಸಿದವ ನಾಗಿ, <strong>ಅದ್ವಯಂ</strong> = ಅದ್ವಯವಾದ, <strong>ಆತ್ಮಾನಂ</strong> = ಆತ್ಮನನ್ನು, <strong>ಪಶ್ಯೇತ್</strong> = ಕಾಣುತ್ತಾನೆ.</p>
		<p class="description"><strong>ಭಾವಾರ್ಥ</strong>: ಸಾಧಕನು ಶ್ರದ್ಧಾಭಕ್ತಿಗಳಿಂದ ಕೂಡಿಕೊಂಡವನಾಗಬೇಕು. ಚಂಚಲವಾದ ಮನಸ್ಸನ್ನು ನಿಗ್ರಹಮಾಡಿಕೊಂಡು ಅದನ್ನು ಆತ್ಮನಲ್ಲಿಯೇ ನಿಲ್ಲಿಸಿಕೊಳ್ಳಬೇಕು. ಇಂದ್ರಿಯಗಳನ್ನೆಲ್ಲ ಸ್ವಾಧೀನಮಾಡಿಕೊಂಡಿರಬೇಕು, ಕಾಮಕ್ರೋಧಾದಿದೋಷಗಳನ್ನೆಲ್ಲ ಸಂಪೂರ್ಣವಾಗಿ ಜಯಿಸಿರಬೇಕು. ಹೀಗಾದರೆ ಮಾತ್ರವೇ ಅಂಥವನು ಸಚ್ಚಿದಾನಂದ ಸ್ವರೂಪನಾದ ಆತ್ಮನನ್ನು ತನ್ನೊಳಗೇ ಕಾಣುತ್ತಾನೆ.</p>
		<p class="description"><strong>ವಿವರಣೆ</strong>: ಅದ್ವಯನಾದ ಆತ್ಮನನ್ನು ಅನುಭವದಿಂದ ಕಾಣಬೇಕಾದರೆ ಸಾಧಕನಿಗೆ ಇಲ್ಲಿ ನಾಲ್ಕು ಸಾಧನಗಳನ್ನು ತಿಳಿಸಿದೆ: ೧. ಶ್ರದ್ಧಾಭಕ್ತಿಗಳನ್ನು ಚೆನ್ನಾಗಿ ಸಂಪಾದಿಸಿಕೊಳ್ಳಬೇಕು. ೨. ಮನಸ್ಸನ್ನು ಸ್ವಾಧೀನಮಾಡಿಕೊಂಡು ಆತ್ಮನಲ್ಲಿಯೇ ಏಕಾಗ್ರೀಕೃತಮಾಡಿಕೊಳ್ಳಬೇಕು. ೩. ಇಂದ್ರಿಯಗಳನ್ನೆಲ್ಲ ಬಾಹ್ಯವಿಷಯಗಳಿಂದ ಒಳಗಡೆಗೆ ಎಳೆದುಕೊಂಡು ಆತ್ಮನಲ್ಲಿ ನಿಲ್ಲಿಸಬೇಕು. ೪. ಕಾಮಕ್ರೋಧಾದಿಸಕಲ ದೋಷಗಳನ್ನೂ ಗೆದ್ದವನಾಗಿ ಸರ್ವರಲ್ಲಿಯೂ ಆತ್ಮನನ್ನೇ ಕಾಣುವವನಾಗಬೇಕು. ಇಂಥ ಸಾಧಕನು ಅದ್ವಯನಾದ ಆತ್ಮನನ್ನು ಕಾಣುತ್ತಾನೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.25">
		<p class="intro-shloka">॥ಓಂ ಪ್ರವೇಶಶ್ರುತಿರಹಸ್ಯವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಬ್ರಹ್ಮೈವ ಸೃಷ್ಟ್ವಾ ಪ್ರಾವಿಶತ್ ಸರ್ವಂ ಜಗದಿದಂ ಶ್ರುತೇಃ।<br />ಶ್ರುತಿಸಂದೇಶಮರ್ಮಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 25</span><br /><span class="num">177.</span> ಬೇರೊಬ್ಬನಲ್ಲ</h1>
		<p class="bhashya-verse">ನ ಚಾನ್ಯಃ ಪ್ರಾವಿಶದ್ವಿಷ್ಣೋಃ ಶ್ರೂಯತೇ ಹ್ಯೇಕಕರ್ತೃತಾ।<br />ಸೃಷ್ಟ್ವಾ ಜಗತ್ ತದೇವಾನುಪ್ರಾವಿಶಚ್ಚೇತಿ ಹಿ ಶ್ರುತಿಃ॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೮೦</p>
		<p class="bhashya-verse-meaning"><strong>ಅನ್ವಯಾರ್ಥ: ವಿಷ್ಣೋಃ</strong> = ಭಗವಂತನಿಗಿಂತ, <strong>ಅನ್ಯಃ</strong> = ಬೇರೊಬ್ಬನು, <strong>ನ ಪ್ರಾವಿಶತ್</strong> = ಈ ಜಗತ್ತನ್ನು ಪ್ರವೇಶಿಸಿಲ್ಲ. ಏಕೆಂದರೆ, <strong>ಏಕ ಕರ್ತೃತಾ</strong> = ಸೃಷ್ಟಿಗೂ ಪ್ರವೇಶಕ್ಕೂ ಒಬ್ಬನೇ ಕರ್ತೃವೆಂದು, <strong>ಶ್ರೂಯತೇ ಹಿ</strong> = ಶ್ರುತಿಯು ಹೇಳುತ್ತಿದೆ. <strong>ಚ</strong> = ಮತ್ತು , <strong>ತತ್ ಸೃಷ್ಟ್ವಾ ತದೇವ ಅನುಪ್ರಾವಿಶತ್ ಇತಿ ಹಿ ಶ್ರುತಿಃ</strong> = ಈ ಜಗತ್ತನ್ನು ಸೃಷ್ಟಿಸಿ ತಾನೇ ಅದನ್ನೇ ಅನುಪ್ರವೇಶಿಸಿದನೆಂದು ಶ್ರುತಿಯು ಹೇಳುತ್ತಿದೆ.</p>
		<p class="description"><strong>ಭಾವಾರ್ಥ</strong>: ಪರಮಾತ್ಮನೇ ಈ ವಿಶ್ವವನ್ನು ಸೃಷ್ಟಿಸಿ ಅನಂತರ ತಾನೇ ಇದನ್ನು ಪ್ರವೇಶಿಸಿದನೆಂದು ಶ್ರುತಿಯು ಸಾರುತ್ತಿದೆ. ಆದ್ದರಿಂದ ಪರಮೇಶ್ವರನನ್ನು ಬಿಟ್ಟು ಬೇರೆ ಯಾರೂ ಈ ವಿಶ್ವವನ್ನು ಪ್ರವೇಶಿಸಿಲ್ಲ.</p>
		<p class="description"><strong>ವಿವರಣೆ</strong>: ನಮಗೆ ಶ್ರುತಿಯೇ ಪ್ರಮಾಣ. ಅತೀಂದ್ರಿಯ ವಿಷಯಕ್ಕೆ ಶ್ರುತಿಯನ್ನು ಬಿಟ್ಟು ಬೇರೆ ಪ್ರಮಾಣಗಳಿಲ್ಲ. ಶ್ರುತಿಯ ಉಪದೇಶದಂತೆ ಪರಮಾತ್ಮನೇ ಈ ಪ್ರಪಂಚವನ್ನು ಸೃಷ್ಟಿಮಾಡಿರುತ್ತಾನೆ. ಅನಂತರ ಸೃಷ್ಟಿಮಾಡಲ್ಪಟ್ಟ ಈ ಪ್ರಪಂಚವನ್ನು ಅವನೇ ಪ್ರವೇಶಮಾಡಿರುತ್ತಾನೆ ಎಂದೇ ನಾವು ಒಪ್ಪಿಕೊಳ್ಳಬೇಕು. ಏಕೆಂದರೆ ಹೀಗೆಯೇ ಶ್ರುತಿಯು ಸಾರುತ್ತಿದೆ. <strong>ತತ್ ಸೃಷ್ಟ್ವಾ ತದೇವ ಅನುಪ್ರಾವಿಶತ್</strong> = ಈ ಪ್ರಪಂಚವನ್ನು ಸೃಷ್ಟಿಮಾಡಿ ಅನಂತರ ಅವನೇ ಈ ಜಗತ್ತನ್ನು ಪ್ರವೇಶಿಸಿರುತ್ತಾನೆ—ಎಂದು ಶ್ರುತಿಯು ಸ್ಪಷ್ಟವಾಗಿ ಈ ವಿಷಯವನ್ನು ತಿಳಿಸುತ್ತಿದೆ. ಸೃಷ್ಟಿಗೂ ಪ್ರವೇಶಕ್ಕೂ ‘ಒಬ್ಬನೇ ಕರ್ತೃ’ ಎಂಬುದನ್ನು ಸೃಷ್ಟ್ವಾ, ಅನುಪ್ರಾವಿಶತ್ ಎಂದು ಶ್ರುತಿಯು ಹೇಳುತ್ತಿದೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.26">
		<p class="intro-shloka">॥ಓಂ ಸರ್ವೋಪನಿಷತ್ ಸಾರವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ನಿಷ್ಕ್ರಿಯಾತ್ಮ ಸ್ವರೂಪಜ್ಞಂ ಕ್ರಿಯಾಕಾರಕವರ್ಜಿತಮ್।<br />ಸರ್ವವೇದಾಂತಸಾರಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 26</span><br /><span class="num">178.</span> ಇದೇ, ನೈಷ್ಕರ್ಮ್ಯಸಿದ್ಧಿಯು</h1>
		<p class="bhashya-verse">ಸರ್ವೋಪನಿಷದಾಂ ಚಾತ್ಮಜ್ಞಾನಂ ಕೈವಲ್ಯಸಾಧನಮ್।<br />ನಿಶ್ಶೇಷವಾಙ್ಮನಃಕಾಯಪ್ರವೃತ್ತ್ಯುಪರಮಾತ್ಮಿಕಾ॥</p>
		<p class="bhashya-verse-source">ಸಂಬಂಧವಾರ್ತಿಕಂ ೨೮೦</p>
		<p class="bhashya-verse-meaning"><strong>ಅನ್ವಯಾರ್ಥ: ಚ</strong> = ಮತ್ತು, <strong>ಆತ್ಮಜ್ಞಾನಂ</strong> = ಆತ್ಮಜ್ಞಾನವೇ, <strong>ಕೈವಲ್ಯಸಾಧನಂ</strong> = ಮೋಕ್ಷಕ್ಕೆ ಸಾಧನವು; ಮತ್ತು ಈ ಜ್ಞಾನನಿಷ್ಠೆಯೆಂಬುದು, <strong>ನಿಶ್ಶೇಷವಾಕ್ ಮನಃಕಾಯಪ್ರವೃತ್ತಿ ಉಪರಮಾತ್ಮಿಕಾ</strong> = ಎಲ್ಲಾ ವಾಚಿಕ ಮಾನಸಿಕ ಕಾಯಿಕ ಪ್ರವೃತ್ತಿಗಳನ್ನು ಕೈಬಿಟ್ಟಿರುವ ರೂಪವಾದದ್ದು—ಎಂಬಿದೇ, <strong>ಸರ್ವೋಪನಿಷದಾಂ</strong> = ಎಲ್ಲಾ ಉಪನಿಷತ್ತುಗಳಿಗೂ ಮುಖ್ಯವಾದ ಲಕ್ಷ್ಯವು.</p>
		<p class="description"><strong>ಭಾವಾರ್ಥ</strong>: ಆತ್ಮಜ್ಞಾನದಿಂದಲೇ ಮುಕ್ತಿಯು ದೊರಕುತ್ತದೆ. ಆತ್ಮಜ್ಞಾನವೆಂದರೆ ಸರ್ವಕರ್ಮಗಳನ್ನೂ ಸಂನ್ಯಾಸಮಾಡಿರುವ ನಿವೃತ್ತಿಧರ್ಮವು. ಇದೇ ಸಕಲ ಉಪನಿಷತ್ತುಗಳ ಸಂದೇಶ ಹಾಗೂ ತಾತ್ಪರ್ಯ ಮತ್ತು ಪರಮಗುರಿಯು.</p>
		<p class="description"><strong>ವಿವರಣೆ</strong>: ಉಪನಿಷತ್ತುಗಳಲ್ಲಿ ಕರ್ಮ, ಧ್ಯಾನ, ಭಕ್ತಿ , ಉಪಾ ಸನೆ, ಜ್ಞಾನ—ಎಲ್ಲವನ್ನೂ ಹೇಳಿದೆ. ಇವುಗಳಿಗೆ ಫಲಗಳನ್ನೂ ಹೇಳಿದೆ; ದಿಟ. ಆದರೆ ವೇದಾಂತಗಳ ಪರಮಸಂದೇಶವೇನು? ಪರಮ ಲಕ್ಷ್ಯವೇನು? ಎಂದರೆ, ಆತ್ಮಜ್ಞಾನೋಪದೇಶವೇ ಪರಮಲಕ್ಷ್ಯ. ಆತ್ಮಜ್ಞಾನನಿಷ್ಠೆಯೆಂದರೆ ನೈಷ್ಕರ್ಮ್ಯಸಿದ್ಧಿರೂಪವಾದದ್ದು. ಆತ್ಮಜ್ಞಾನದ ಜೊತೆಜೊತೆಯಲ್ಲಿ ಯಾವ ಕರ್ಮಗಳಿಗೂ ಅವಕಾಶವಿಲ್ಲ. ಶುದ್ಧವಾದ ಆತ್ಮಜ್ಞಾನದಿಂದಲೇ ಮೋಕ್ಷಪ್ರಾಪ್ತಿ ಎಂಬುದೇ ಸಕಲ ಉಪನಿಷತ್ತುಗಳ ಪ್ರಧಾನ ಸಂದೇಶವು ಹಾಗೂ ಪರಮಗುರಿಯು. ಇದೇ ಪರಮ ತಾತ್ಪರ್ಯವೂ ಆಗಿದೆ, <strong>ಇದೇ ನೈಷ್ಕರ್ಮ್ಯಸಿದ್ಧಿಯು</strong>. ಯಾವ ಕರ್ಮಗಳ ಹಂಗಿಲ್ಲದೇ ಸ್ವಾತ್ಮರೂಪದಲ್ಲಿ ನೆಲೆಗೊಳ್ಳುವುದೇ ನೈಷ್ಕರ್ಮ್ಯಸಿದ್ಧಿಯು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.27">
		<p class="intro-shloka">॥ಓಂ ಕಾರ್ಯಲೋಕವಿರಕ್ತಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಅಗ್ನ್ಯಾದಿದೇವತಾಭಾವಃ ಮೃತ್ಯುರೇವ ನ ಸಂಶಯಃ।<br />ಮೃತ್ಯುದೋಷವಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 27</span><br /><span class="num">179.</span> ದೇವಲೋಕಾದಿಗಳೂ ಮೃತ್ಯುವೇ</h1>
		<p class="bhashya-verse">ನಾಗ್ನ್ಯಾದಿದೇವತಾತ್ಮತ್ವತತ್ಫಲಾವಗಮಾತ್ ಶ್ರುತೇಃ।<br />ಸ್ವಾಭಾವಿಕಾ<strong>ಽಽ</strong>ಸಂಗಮೃತ್ಯೋರತಿಕ್ರಾಂತಿಃ ಪೃಥಕ್ ಫಲಮ್॥</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೩-೯</p>
		<p class="bhashya-verse-meaning"><strong>ಅನ್ವಯಾರ್ಥ: ಶ್ರುತೇಃ</strong> = ವೇದದಿಂದ, <strong>ಅಗ್ನಿ ಆದಿ ದೇವತಾ ಆತ್ಮತ್ವ</strong> <strong>ತತ್ಫಲಾವಗಮಾತ್</strong> = ಅಗ್ನಿಯೇ ಮುಂತಾದ ದೇವತಾತ್ಮತ್ವಫಲವನ್ನು ಹೊಂದುತ್ತಾನೆಂದು ತಿಳಿಯುತ್ತಿರುವುದರಿಂದ, ಇದು, <strong>ನ</strong> = ಮೋಕ್ಷವೆಂಬ ಫಲವಲ್ಲ. <strong>ಸ್ವಾಭಾವಿಕ ಆಸಂಗ ಮೃತ್ಯೋಃ</strong> = ಇನ್ನು ಸ್ವಾಭಾವಿಕವಾದ ಆಸಂಗವೆಂಬ ಮೃತ್ಯುವನ್ನು, <strong>ಅತಿಕ್ರಾಂತಿಃ</strong> = ದಾಟುವುದು ಎಂಬುದೇ, <strong>ಪೃಥಕ್</strong> = ಬೇರೆಯಾದ, <strong>ಫಲಮ್</strong> = ಫಲವು.</p>
		<p class="description"><strong>ಭಾವಾರ್ಥ</strong>: ಅಗ್ನಿಯೇ ಮುಂತಾದ ದೇವತೆಗಳ ಉಪಾಸನೆಯಿಂದ ಆಯಾ ದೇವತಾತ್ಮತ್ವವು ದೊರಕುತ್ತದೆ. ಇದೇನು ನಿತ್ಯವಾದ ಮೋಕ್ಷವಲ್ಲ. ಇನ್ನು, ಜ್ಞಾನದಿಂದ ಆಸಂಗವೆಂಬ ಮೃತ್ಯುವನ್ನು ದಾಟಿಹೋಗುತ್ತಾನೆಂಬುದೂ ಬೇರೆಯ ಫಲವು. ಇದೇ ಮುಕ್ತಿಯು.</p>
		<p class="description"><strong>ವಿವರಣೆ</strong>: ಕರ್ಮಗಳಿಂದ ಸ್ವರ್ಗಾದಿಫಲಗಳು ಉಂಟಾಗುತ್ತವೆ. ಆಯಾ ದೇವತೋಪಾಸನೆಗಳಿಂದ ಆಯಾ ದೇವತಾಸಾಯುಜ್ಯವೇ ದೊರಕುತ್ತದೆ. <strong>ದೇವೋ</strong> <strong>ಭೂತ್ವಾ ದೇವಾನಪ್ಯೇತಿ</strong>—ಎಂದು ಶ್ರುತಿಯು ಸಾರುತ್ತಿದೆ; ಆದರೆ, ನೆನಪಿರಲಿ, ಇದಾವುದೂ ಮೋಕ್ಷವಲ್ಲ. ಏಕೆಂದರೆ ಈ ಫಲಗಳಲ್ಲಿ ಆಸಂಗವೆಂಬ ದೋಷವು ಇರುತ್ತದೆ. ಆಸಂಗವೆಂದರೆ ಭೋಕ್ತೃತ್ವಭಾವವು. ಆದ್ದರಿಂದ ಇದೇನೂ ಮೋಕ್ಷವಲ್ಲ. ಸ್ವಾಭಾವಿಕ ಆಸಂಗವೆಂಬ ಮೃತ್ಯುವನ್ನು ಗೆದ್ದು ಅಸಂಗನಾದ ಆತ್ಮನಲ್ಲಿ ನೆಲೆಗೊಳ್ಳುವುದೇ ಮೋಕ್ಷವು. ಮೋಕ್ಷವು ಬ್ರಹ್ಮವೇ ಆದ್ದರಿಂದ ಇಲ್ಲಿ ಯಾವ ತ್ರಿಪುಟಿಯೂ ಇರುವುದಿಲ್ಲ. ಅದ್ವೈತಸ್ವರೂಪವೇ ಆಗಿರುವ ಪರಬ್ರಹ್ಮವೇ ಮೋಕ್ಷಸ್ವರೂಪವೆಂದು ತಿಳಿಯಬೇಕು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.28">
		<p class="intro-shloka">॥ಓಂ ಸರ್ವಭೇದರಹಿತಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಗುರುಶಿಷ್ಯಾದಿಭೇದೇನ ಲಕ್ಷ್ಯತೇ ಪರಮೇಶ್ವರಃ।<br />ಆಕಾಶವತ್ ಸರ್ವಗತಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 28</span><br /><span class="num">180.</span> ಆಕಾಶದಂತೆ ಸರ್ವಗತನು</h1>
		<p class="bhashya-verse">ಈಶ್ವರೋ ಗುರುರಾತ್ಮೇತಿ ಮೂರ್ತಿಭೇದಾದ್ ವಿಭಾಗಿನೇ।<br />ವ್ಯೋಮವದ್ ವ್ಯಾಪ್ತದೇಹಾಯ ದಕ್ಷಿಣಾಮೂರ್ತಯೇ ನಮಃ॥</p>
		<p class="bhashya-verse-source">ಮಾನಸೋಲ್ಲಾಸ ೧-೩೦</p>
		<p class="bhashya-verse-meaning"><strong>ಅನ್ವಯಾರ್ಥ: ಈಶ್ವರಃ</strong> = ಈಶ್ವರನು, <strong>ಗುರುಃ</strong> = ಗುರುವು, <strong>ಆತ್ಮಾ</strong> = ಆತ್ಮನು, <strong>ಇತಿ</strong> = ಎಂದು, <strong>ಮೂರ್ತಿಭೇದಾತ್</strong> = ಬೇರೆಬೇರೆಯ ಆಕಾರಗಳಿಂದ, <strong>ವಿಭಾಗಿನೇ</strong> = ತೋರಿಕೊಳ್ಳುತ್ತಿರುವಂಥ, <strong>ವ್ಯೋಮವತ್</strong> = ಆಕಾಶದಂತೆ, <strong>ವ್ಯಾಪ್ತದೇಹಾಯ</strong> = ಎಲ್ಲವನ್ನೂ ವ್ಯಾಪಿಸಿಕೊಂಡಿರುವ ದೇಹವುಳ್ಳ, <strong>ದಕ್ಷಿಣಾಮೂರ್ತಯೇ</strong> = ದಕ್ಷಿಣಾಮೂರ್ತಿಗೆ, <strong>ನಮಃ</strong> = ನಮಸ್ಕಾರವು.</p>
		<p class="description"><strong>ಭಾವಾರ್ಥ</strong>: ಒಬ್ಬನೇ ಪರಮೇಶ್ವರನು ಈಶ್ವರನಾಗಿ, ಗುರುವಾಗಿ, ಶಿಷ್ಯನಾಗಿ, ಹಾಗೂ ಸಾಧಕನಾಗಿ ತೋರುತ್ತಿದ್ದಾನೆ; ಆಕಾಶದಂತೆ ವ್ಯಾಪಕನೂ ಆಗಿರುತ್ತಾನೆ. ಇಂಥ ಸರ್ವಾತ್ಮನಾದ ಪರಮಾತ್ಮನೇ ದಕ್ಷಿಣಾಮೂರ್ತಿಯಾಗಿ ತೋರುತ್ತಿದ್ದಾನೆ.</p>
		<p class="description"><strong>ವಿವರಣೆ</strong>: ದಕ್ಷಿಣಾಮೂರ್ತಿಯೆಂದರೆ ನಿರಾಕಾರನಾದ ಪರಮಾತ್ಮನೇ. ಇವನೇ ಔಪನಿಷದ ಪುರುಷ, ಇವನೇ ಪರಬ್ರಹ್ಮವೂ ಹೌದು. ಈ ಪರಮಾತ್ಮನೇ ಈಶ್ವರನಾಗಿಯೂ, ಸದ್ಗುರುವಾಗಿಯೂ, ಸಾಧಕನಾಗಿಯೂ ತೋರುತ್ತಿದ್ದಾನೆ. ಈ ಪ್ರಪಂಚವನ್ನು ಆಳುತ್ತಿದ್ದಾನೆ ಎಂಬ ದೃಷ್ಟಿಯಿಂದ ಪರಮೇಶ್ವರನಾಗಿ ತೋರುತ್ತಾನೆ. ಇನ್ನು ವೇದಾಂತಾರ್ಥವನ್ನು ಜಿಜ್ಞಾಸುಗಳಿಗೆ ಬೋಧಿಸುತ್ತಿದ್ದಾನೆ—ಎಂಬ ದೃಷ್ಟಿಯಿಂದ ಇವನೇ ಸದ್ಗುರುವಾಗಿಯೂ ತೋರುತ್ತಿದ್ದಾನೆ. ಸಕಲ ಜೀವರೂಪದಿಂದ ತೋರುತ್ತಿರುವವನೂ ಈ ದಕ್ಷಿಣಾಮೂರ್ತಿಯೇ. ಆತ್ಮನು ಆಕಾಶದಂತೆ ಸರ್ವಗತನೂ ಸರ್ವಸಮನೂ ಆಗಿರುತ್ತಾನೆ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.29">
		<p class="intro-shloka">॥ಓಂ ಜ್ಞಾನಕ್ರಿಯಾಽಸಾಂಗತ್ಯವಿದೇ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ಹೇತುಸ್ವರೂಪಕಾರ್ಯೇಷು ಭಿನ್ನೇ ತೇ ಜ್ಞಾನಕರ್ಮಣೀ।<br />ಉದ್ಘೋಷಯಂತಂ ಧೈರ್ಯೇಣ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 29</span><br /><span class="num">181.</span> ಎರಡೂ ಭಿನ್ನಭಿನ್ನವಾಗಿವೆ</h1>
		<p class="bhashya-verse">ಹೇತುಸ್ವರೂಪಕಾರ್ಯಾಣಿ ಪ್ರಕಾಶತಮಸೋರಿವ।<br />ವಿರೋಧೀನಿ, ತತೋ ನಾಸ್ತಿ ಸಾಂಗತ್ಯಂ ಜ್ಞಾನಕರ್ಮಣೋಃ॥</p>
		<p class="bhashya-verse-source">ನೈಷ್ಕರ್ಮ್ಯಸಿದ್ಧಿಃ ೧-೬೬</p>
		<p class="bhashya-verse-meaning"><strong>ಅನ್ವಯಾರ್ಥ: ಜ್ಞಾನಕರ್ಮಣೋಃ</strong> = ಆತ್ಮಜ್ಞಾನ ಹಾಗೂ ಕರ್ಮಗಳಿಗೆ, <strong>ಹೇತುಸ್ವರೂಪಕಾರ್ಯಾಣಿ</strong> = ಹೇತು, ಸ್ವರೂಪ ಹಾಗೂ ಫಲಗಳು, <strong>ಪ್ರಕಾಶತಮಸೋಃ ಇವ</strong> = ಬೆಳಕು ಕತ್ತಲೆಗಳಿರುವಂತೆ, <strong>ವಿರೋಧೀನಿ</strong> = ಪರಸ್ಪರ ವಿರುದ್ಧವಾಗಿರುತ್ತವೆ, <strong>ತತಃ</strong> = ಆದ್ದರಿಂದ, <strong>ಜ್ಞಾನಕರ್ಮಣೋಃ</strong> = ಜ್ಞಾನಕರ್ಮಗಳಿಗೆ, <strong>ಸಾಂಗತ್ಯಂ</strong> = ಹೊಂದಾಣಿಕೆಯು, <strong>ನ ಅಸ್ತಿ</strong> = ಸಾಧ್ಯವಾಗುವುದಿಲ್ಲ.</p>
		<p class="description"><strong>ಭಾವಾರ್ಥ</strong>: ಬ್ರಹ್ಮಜ್ಞಾನಕ್ಕೂ ಕರ್ಮಗಳಿಗೂ ಪರಸ್ಪರ ಹೊಂದಾಣಿಕೆಯು ಆಗಲಾರದು. ಏಕೆಂದರೆ ಇವೆರಡರ ಹೇತು ಸ್ವರೂಪ ಫಲಗಳು ಪರಸ್ಪರ ವಿರುದ್ಧವಾಗಿರುತ್ತವೆ. ಬೆಳಕು ಹಾಗೂ ಕತ್ತಲೆಗಳಂತೆ ಇವೆರಡೂ ಒಟ್ಟಿಗೇ ಇರಲಾರವು.</p>
		<p class="description"><strong>ವಿವರಣೆ: ಅಹಂ ಬ್ರಹ್ಮಾಸ್ಮಿ</strong>—ಎಂಬ ನಿಶ್ಚಿತ ತಿಳಿವಳಿಕೆಯೇ <strong>ಆತ್ಮಜ್ಞಾನ</strong>. <strong>ಅಹಂ ಬ್ರಾಹ್ಮಣಃ</strong>, <strong>ಅಹಂ ಕರ್ತಾ, ಭೋಕ್ತಾ</strong>—ಎಂಬ ತಿಳಿವಳಿಕೆಯೇ <strong>ಕರ್ಮಜ್ಞಾನ</strong>. ಆತ್ಮಜ್ಞಾನಿಗೆ ಕರ್ತೃತ್ವ ಭೋಕ್ತೃತ್ವ ಗಳಿರುವುದಿಲ್ಲ , ಕರ್ಮಿಗೆ ಬ್ರಹ್ಮಜ್ಞಾನವಿರುವುದಿಲ್ಲ. ವಿವೇಕವೈರಾಗ್ಯಗಳೇ ಆತ್ಮಜ್ಞಾನಕ್ಕೆ <strong>ಹೇತು</strong>ವಾದರೆ ಕಾಮಭೋಗಗಳೇ ಕರ್ಮಗಳಿಗೆ <strong>ಹೇತು</strong>. ವೈರಾಗ್ಯವಿಲ್ಲದವನಿಗೆ ಆತ್ಮಜ್ಞಾನವು ಲಭಿಸುವುದಿಲ್ಲ. ಕಾಮಸಂಕಲ್ಪವಿಲ್ಲದವನಿಗೆ ಕರ್ಮಫಲಗಳೂ ಲಭಿಸುವುದಿಲ್ಲ. ಇನ್ನು , ಮುಕ್ತಿಯೇ ಆತ್ಮಜ್ಞಾನಕ್ಕೆ <strong>ಫಲ</strong>ವಾದರೆ, ಸ್ವರ್ಗಾದಿಗಳೇ ಕರ್ಮಗಳಿಗೆ <strong>ಫಲ</strong>. ಹೀಗಾಗಿ ಆತ್ಮಜ್ಞಾನದ ಜೊತೆಯಲ್ಲಿ ಕರ್ಮಗಳು ಹೊಂದಿಕೊಂಡು ಇರಲಾರವು. ಬೆಳಕು ಕತ್ತಲೆಗಳಂತೆ ಜ್ಞಾನಕರ್ಮಗಳು ಒಟ್ಟಿಗೇ ಇರಲಾರವು.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
	<section class="level1 numbered" epub:type="chapter" role="doc-chapter" id="id-006.30">
		<p class="intro-shloka">॥ಓಂ ಪ್ರತ್ಯಗ್ಧೀಸಂಪನ್ನಾಯ ಶ್ರೀಸುರೇಶ್ವರಾಯ ನಮಃ॥</p>
		<p class="shloka">ನಿತ್ಯಶುದ್ಧಂ ನಿತ್ಯಬುದ್ಧಂ ಸರ್ವದೋಷವಿವರ್ಜಿತಮ್।<br />ಗುಹಾಬುದ್ಧಿರಹಸ್ಯಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</p>
		<h1 class="level1-title" epub:type="title"><span class="date">ಜೂನ್ 30</span><br /><span class="num">182.</span> ಬುದ್ಧಿಯೇ ಗುಹೆ</h1>
		<p class="bhashya-verse">ನಿಗೂಢಮಸ್ಯಾಂ ತದ್ ಬ್ರಹ್ಮ ಕಾಮಾವಿದ್ಯಾದ್ಯುಪಪ್ಲವಾತ್।<br />ಪ್ರತ್ಯಗ್ಧಿಯೋಽನುಪಶ್ಯಂತಿ ತಸ್ಮಾದ್ಬುದ್ಧಿರ್ಗುಹೋಚ್ಯತೇ॥</p>
		<p class="bhashya-verse-source">ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೧೦೯</p>
		<p class="bhashya-verse-meaning"><strong>ಅನ್ವಯಾರ್ಥ: ಅಸ್ಯಾಂ ಬುದ್ಧೌ</strong> = ಈ ಬುದ್ಧಿಯಲ್ಲಿ, <strong>ತದ್ ಬ್ರಹ್ಮ</strong> = ಆ ಪರಬ್ರಹ್ಮವು, <strong>ಕಾಮ ಅವಿದ್ಯಾದಿ ಉಪಪ್ಲವಾತ್</strong> = ಕಾಮ ಅವಿದ್ಯಾ ಮುಂತಾದ ಅಡ್ಡಿಗಳಿಂದ, <strong>ನಿಗೂಢಂ</strong> = ಅಡಕವಾಗಿರುತ್ತದೆ. ಆದರೆ, <strong>ಪ್ರತ್ಯಗ್ ಧಿಯಃ</strong> = ಪ್ರತ್ಯಗಾತ್ಮನ ದೃಷ್ಟಿಯುಳ್ಳವರು, <strong>ಅನುಪಶ್ಯಂತಿ</strong> = ಅನುಭವದಿಂದ ಕಾಣುತ್ತಾರೆ. <strong>ತಸ್ಮಾತ್</strong> = ಆದ್ದರಿಂದ, <strong>ಬುದ್ಧಿಃ</strong> = ಬುದ್ಧಿಯು, <strong>ಗುಹಾ</strong> = ಗುಹೆ ಎಂದು, <strong>ಉಚ್ಯತೇ</strong> = ಕರೆಯಲ್ಪಡುತ್ತದೆ.</p>
		<p class="description"><strong>ಭಾವಾರ್ಥ</strong>: ಅವಿದ್ಯಾ ಕಾಮಾದಿದೋಷಗಳಿಂದ ಮುಚ್ಚಲ್ಪಟ್ಟಿರುವುದರಿಂದ ಪರಬ್ರಹ್ಮವು ಬುದ್ಧಿಯಲ್ಲಿ ನಿಗೂಢವಾಗಿರುತ್ತದೆ. ವಿವೇಕಿಗಳಾದವರು ಪ್ರತ್ಯಗ್ ದೃಷ್ಟಿಯಿಂದ ಪರಬ್ರಹ್ಮವನ್ನು ಪ್ರತ್ಯಗಾತ್ಮವೆಂದು ಕಾಣುತ್ತಾರೆ. ಆದ್ದರಿಂದ ಬುದ್ಧಿಯನ್ನು ಶ್ರುತಿಗಳಲ್ಲಿ ಗುಹಾ (ಗುಹೆ) ಎಂದು ಕರೆದಿರುತ್ತದೆ.</p>
		<p class="description"><strong>ವಿವರಣೆ: ಯೋ ವೇದ ನಿಹಿತಂ ಗುಹಾಯಾಂ</strong>,<strong> ಗುಹಾಹಿತಂ ಗಹ್ವರೇಷ್ಠಂ ಪುರಾಣಂ</strong>, ಎಂದು ಮುಂತಾಗಿ ಶ್ರುತಿಗಳಲ್ಲಿ ಬುದ್ಧಿಯನ್ನು ಗುಹಾ ಎಂದು ಏಕೆ ಕರೆದಿದ್ದಾರೆ? ಎಂದರೆ, ಅಲ್ಲಿ ಬ್ರಹ್ಮವು ಅಡಕವಾಗಿರುವುದರಿಂದ. ಅಜ್ಞಾನಿಗಳಿಗೆ, ಅವರ ಅಂತಃಕರಣವು ಅವಿದ್ಯಾಕಾಮಾದಿದೋಷಗಳಿಂದ ಮಲಿನವಾಗಿರುವುದರಿಂದ ಬ್ರಹ್ಮವು ಕಾಣಿಸುತ್ತಿಲ್ಲ. ಶುದ್ಧವಾದ ಅಂತಃಕರಣವುಳ್ಳವರು ಅಂತರ್ಮುಖಿಗಳಾಗಿ ಸಾಕ್ಷಿಸ್ವರೂಪವಾದ ಆ ಪರಬ್ರಹ್ಮವನ್ನು ತಮ್ಮ ಬುದ್ಧಿಯಲ್ಲಿಯೇ ಕಾಣುತ್ತಾರೆ. ಅಂದರೆ, ಬ್ರಹ್ಮವು ಗುಹೆಯೊಳಗಿದೆ ಎಂದರ್ಥವಲ್ಲ.</p>
		<p class="shanti">॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</p>
	</section>
</body>
</html>
