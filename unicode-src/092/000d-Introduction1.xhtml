<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000d.01">
		<h1 class="level1-title" epub:type="title">ಹದಿನಾಲ್ಕು ಉಪನಿಷತ್ತು’ಗಳು ಯಾವುವು?</h1>
		<p><strong>೧. ಈಶಾವಾಸ್ಯೋಪನಿಷತ್ತು:</strong>ಶುಕ್ಲಯಜುರ್ವೇದ ಸಂಹಿತೆಯ, ೪೦ನೇ ಅಧ್ಯಾಯ. ಇದಕ್ಕೆ ‘ಸಂಹಿತೋಪನಿಷತ್ತು’, ‘ಈಶೋಪನಿಷತ್ತು’ ಎಂದೂ ಹೆಸರುಗಳುಂಟು. ಕೇವಲ ಹದಿನೆಂಟು ಮಂತ್ರಗಳ ಉಪನಿಷತ್ತು. ಆತ್ಮನ ಸ್ವರೂಪವನ್ನು ಸರಳವಾಗಿ ಈ ಉಪನಿಷತ್ತು ತಿಳಿಸುತ್ತದೆ.</p>
		<p><strong>೨. ಕೇನೋಪನಿಷತ್ತು:</strong>ಸಾಮವೇದದ ತಲವಕಾರ ಶಾಖೆಯ ಬ್ರಾಹ್ಮಣಭಾಗದ ೯ನೆಯ ಅಧ್ಯಾಯ. ಇದಕ್ಕೆ ‘ತಲವಕಾರೋಪನಿಷತ್ತು’ —ಎಂದೂ ಹೆಸರುಂಟು. ಇದರಲ್ಲಿ ನಾಲ್ಕು ಖಂಡಗಳಿದ್ದು ಒಟ್ಟು ೩೫ ಮಂತ್ರಗಳಿರುತ್ತವೆ. ಇದಕ್ಕೆ ಶ್ರೀಶಂಕರರು ‘ಪದಭಾಷ್ಯ’ ಮತ್ತು ‘ವಾಕ್ಯಭಾಷ್ಯ’ಗಳನ್ನು ಬರೆದಿರುತ್ತಾರೆ. ಇಂದ್ರಿಯಮನೋಬುದ್ಧಿಗಳಿಗಿಂತ ಒಳಗಿರುವ ಪ್ರತ್ಯಗಾತ್ಮನ ಸ್ವರೂಪವನ್ನು ಇದು ಉಪದೇಶಿಸುತ್ತದೆ.</p>
		<p><strong>೩. ಕಾಠಕೋಪನಿಷತ್ತು:</strong>ಕೃಷ್ಣಯಜುರ್ವೇದದ ಕಾಠಕಾರಣ್ಯಕ ಭಾಗಕ್ಕೆ ಸೇರಿರುತ್ತದೆ. ನಚಿಕೇತನ ಪ್ರಶ್ನೆ, ಯಮಧರ್ಮರಾಜನ ಉತ್ತರದ ಮೂಲಕ ಕರ್ಮ, ಉಪಾಸನೆ, ಜ್ಞಾನದ ಸ್ವರೂಪವನ್ನು ತಿಳಿಸುತ್ತದೆ. ವೈರಾಗ್ಯದ ಸ್ವರೂಪವನ್ನೂ ಆತ್ಮಜ್ಞಾನದ ಮಹಿಮೆಯನ್ನೂ ತಿಳಿಸಿದೆ. ಒಟ್ಟು ೩ ಅಧ್ಯಾಯಗಳು, ೬ ವಲ್ಲಿಗಳು, ೧೨೦ ಮಂತ್ರಗಳಿರುತ್ತವೆ.</p>
		<p><strong>೪. ಪ್ರಶ್ನೋಪನಿಷತ್ತು: </strong>ಅಥರ್ವವೇದದ ಬ್ರಾಹ್ಮಣ ಭಾಗಕ್ಕೆ ಸೇರಿದೆ. ಇದಕ್ಕೆ ‘ಷಟ್ ಪ್ರಶ್ನೋಪನಿಷತ್’ ಎಂದೂ ಹೆಸರು. ಪಿಪ್ಪಲಾದನೆಂಬ ಆಚಾರ್ಯನ ಸಮೀಪಕ್ಕೆ ಆರು ಜನ ಜಿಜ್ಞಾಸುಗಳು ಬರುತ್ತಾರೆ. ಸೃಷ್ಟಿವಿಚಾರ, ಪ್ರಾಣೋಪಾಸನೆ, ಓಂಕಾರೋಪಾಸನೆ, ಅಕ್ಷರಸ್ವರೂಪವನ್ನು ತಿಳಿಸಿದೆ. ಇದರಲ್ಲಿ ಆರು ‘ಪ್ರಶ್ನೆ’ಗಳೂ, ಅರವತ್ತೇಳು ಮಂತ್ರಗಳೂ ಇರುತ್ತವೆ. ಹದಿನಾರು ಕಲೆಗಳ ಸ್ವರೂಪವನ್ನೂ ಷೋಡಶಕಲಾತೀತನಾದ ಆತ್ಮನ ಸ್ವರೂಪವನ್ನೂ ತಿಳಿಯಾಗಿ ಇಲ್ಲಿ ತಿಳಿಸಲಾಗಿರುತ್ತದೆ.</p>
		<p><strong>೫. ಮುಂಡಕೋಪನಿಷತ್ತು:</strong>ಅಥರ್ವವೇದದ ಸಂಹಿತಾ ಭಾಗಕ್ಕೆ ಸೇರಿದೆ. ಇದರಲ್ಲಿ ಪರಬ್ರಹ್ಮದ ಸ್ವರೂಪವನ್ನು ತಿಳಿಸಿದೆ. ಶೌನಕನೆಂಬ ಜಿಜ್ಞಾಸುವಿನ ಪ್ರಶ್ನೆಗೆ ಅಂಗಿರಸ್ಸೆಂಬ ಆಚಾರ್ಯನು ಕೊಟ್ಟಿರುವ ಉತ್ತರವೇ ಈ ಮುಂಡಕೋಪನಿಷತ್ತು. ಬ್ರಹ್ಮತತ್ತ್ವವನ್ನು ಅಕ್ಷರ, ಪುರುಷ, ಸತ್ಯ, ಭೂತಯೋನಿ—ಮುಂತಾದ ಶಬ್ದಗಳಿಂದ ಕರೆದಿದೆ. ಇಲ್ಲಿ ಅಪರವಿದ್ಯೆಯ ವೈಶಾಲ್ಯವನ್ನು ತಿಳಿಸಿ ಪರವಿದ್ಯೆಯ ಮಹತ್ತ್ವವನ್ನು ಉಪದೇಶಿಸಿರುತ್ತದೆ. ಇದರಲ್ಲಿ ೩ ಮುಂಡಕಗಳೂ ೬ ಖಂಡಗಳೂ ಹಾಗೂ ೬೫ ಮಂತ್ರಗಳಿವೆ.</p>
		<p><strong>೬. ಮಾಂಡೂಕ್ಯೋಪನಿಷತ್ತು:</strong>ಅಥರ್ವವೇದಕ್ಕೆ ಸೇರಿದೆ. ಕೇವಲ ೧೨ ಮಂತ್ರಗಳಿವೆ. ಅತಿ ಚಿಕ್ಕದಾಗಿದ್ದರೂ ಆತ್ಮಸ್ವರೂಪವನ್ನು ಉಪದೇಶಿಸುವ ವೈಖರಿಯಿಂದ ಇದು ಮಹತ್ತ್ವಪೂರ್ಣ. ಇದನ್ನು ಶ್ರೀಶಂಕರರು ‘ಸರ್ವವೇದಾಂತಾರ್ಥಸಾರಸಂಗ್ರಹ’ವೆಂದು ಬಣ್ಣಿಸಿದ್ದಾರೆ. ‘<strong>ಮಾಂಡೂಕ್ಯಂ</strong> <strong>ಏಕಮೇವಾಲಂ ಮುಮುಕ್ಷೂಣಾಂ ವಿಮುಕ್ತಯೇ</strong>’ ಎನ್ನುವ ಸೂಕ್ತಿಯು ಈ ಉಪನಿಷತ್ತಿನ ಮಹತ್ತ್ವವನ್ನು ತಿಳಿಸುತ್ತದೆ. “<strong>ಅಯಮಾತ್ಮಾ ಬ್ರಹ್ಮ</strong>” —ಎಂಬ ಮಹಾವಾಕ್ಯವು ಈ ಉಪನಿಷತ್ತಿನಲ್ಲಿ ಬರುತ್ತದೆ.</p>
		<p>ಶ್ರೀಗೌಡಪಾದರು ಇದರ ಮೇಲೆ ವಾಖ್ಯಾನರೂಪವಾಗಿ ಕಾರಿಕೆಗಳನ್ನು ರಚಿಸಿದ್ದಾರೆ. ‘<strong>ಆಗಮ</strong>’ಪ್ರಕರಣದಲ್ಲಿ ೨೯ ಕಾರಿಕೆಗಳು, ‘<strong>ವೈತಥ್ಯ</strong>’ ಪ್ರಕರಣದಲ್ಲಿ ೩೮, ‘<strong>ಅದ್ವೈತ</strong>’ ಪ್ರಕರಣದಲ್ಲಿ ೪೮, ಮತ್ತು ಕೊನೆಯ ‘<strong>ಅಲಾತಶಾಂತಿ</strong>’ ಪ್ರಕರಣದಲ್ಲಿ ೧೦೦ ಕಾರಿಕೆಗಳು—(ಒಟ್ಟು ಇನ್ನೂರ ಹದಿನೈದು) ಇರುತ್ತವೆ. ಓಂಕಾರದ ಮೂಲಕ ಪರಬ್ರಹ್ಮಸ್ವರೂಪವನ್ನು ಶ್ರೀಗೌಡಪಾದಾಚಾರ್ಯರು ಉಪದೇಶಿಸಿರುತ್ತಾರೆ.</p>
		<p><strong>೭. ತೈತ್ತಿರೀಯೋಪನಿಷತ್ತು:</strong>ಕೃಷ್ಣಯಜುರ್ವೇದದ ತೈತ್ತಿರೀಯ ಆರಣ್ಯಕಕ್ಕೆ ಸೇರಿದೆ. ೭, ೮, ೯ನೆಯ ಪ್ರಪಾಠಕ. ಮೊದಲನೆಯ ಮೂರು ಪ್ರಪಾಠಕಗಳಿಗೆ ‘ಶೀಕ್ಷಾವಲ್ಲೀ’, ‘ಬ್ರಹ್ಮಾನಂದವಲ್ಲೀ’ ಮತ್ತು ‘ಭೃಗುವಲ್ಲೀ’ —ಎಂದು ಹೆಸರುಗಳಿವೆ. ಸಂಹಿತೋಪಾಸನೆ, ಮಂತ್ರಜಪ, ಕರ್ಮಗಳು, ಓಂಕಾರೋಪಾಸನೆಗಳನ್ನು ತಿಳಿಸಿ ಸತ್ಯಜ್ಞಾನಾನಂತಸ್ವರೂಪವಾಗಿರುವ ಪರಬ್ರಹ್ಮವನ್ನು ಇದರಲ್ಲಿ ತಿಳಿಸಿದೆ. ಪಂಚಕೋಶಾತೀತನಾದ ಆತ್ಮನ ಸ್ವರೂಪವನ್ನು ಉಪದೇಶಿಸಿದೆ. ಭೃಗು-ವರುಣರ ಸಂವಾದರೂಪವಾಗಿದೆ ‘ಭೃಗುವಲ್ಲಿ”. ಶೀಕ್ಷಾವಲ್ಲಿಯಲ್ಲಿ ೧೧ ಅನುವಾಕಗಳೂ, ಬ್ರಹ್ಮಾನಂದವಲ್ಲಿಯಲ್ಲಿ ೯ ಅನುವಾಕಗಳೂ, ಭೃಗುವಲ್ಲಿಯಲ್ಲಿ ೧೦ ಅನುವಾಕಗಳಿವೆ.</p>
		<p><strong>೮. ಐತರೇಯೋಪನಿಷತ್ತು:</strong>ಋಗ್ವೇದದ ಐತರೇಯ ಬ್ರಾಹ್ಮಣಕ್ಕೆ ಸೇರಿದೆ. ಜಗತ್ತಿನ ಸೃಷ್ಟಿವಿಚಾರ, ದೇವತಾಸೃಷ್ಟಿವಿಚಾರವು ಇಲ್ಲಿದೆ. ಆತ್ಮನ ಸ್ವರೂಪವನ್ನು ಉಪದೇಶಿಸಿದೆ. ವಾಮದೇವಮಹರ್ಷಿಗೆ ಗರ್ಭದಲ್ಲಿರುವಾಗಲೇ ಉಂಟಾದ ಆತ್ಮಜ್ಞಾನದ ಸ್ವರೂಪವನ್ನು ತಿಳಿಸಿರುತ್ತದೆ. ಇಂದ್ರಿಯ ಸಂವಾದದ ಮೂಲಕ ಪ್ರಾಣದ ಮಹಿಮೆಯನ್ನು ಇದರಲ್ಲಿ ತಿಳಿಸಿದೆ. <strong>‘ಪ್ರಜ್ಞಾನಂ ಬ್ರಹ್ಮ</strong>’—ಎಂಬ ಮಹಾವಾಕ್ಯವು ಈ ಉಪನಿಷತ್ತಿನಲ್ಲಿರುತ್ತದೆ. ಇದರಲ್ಲಿ ಒಟ್ಟು ೩ ಅಧ್ಯಾಯಗಳೂ ೩೩ ಮಂತ್ರಗಳೂ ಇವೆ.</p>
		<p><strong>೯. ಛಾಂದೋಗ್ಯೋಪನಿಷತ್ತು:</strong>ಇದು ಸಾಮವೇದದ ‘<strong>ಕೌಥುಮ</strong>’ ಶಾಖೆಗೆ ಸೇರಿದ ತಾಂಡ್ಯಬ್ರಾಹ್ಮಣದ ಭಾಗ. ಎಂಟು ಅಧ್ಯಾಯಗಳನ್ನುಳ್ಳ ಈ ಉಪನಿಷತ್ತಿನಲ್ಲಿ ವಿಶೇಷವಾಗಿ ಮೊದಲಿನ ಐದು ಅಧ್ಯಾಯಗಳಲ್ಲಿ ಉಪಾಸನೆಗಳನ್ನೇ ಹೆಚ್ಚಾಗಿ ತಿಳಿಸಲಾಗಿರುತ್ತದೆ. ಉದ್ಗೀಥೋಪಾಸನೆಯನ್ನು ವಿವರವಾಗಿ ತಿಳಿಸಲಾಗಿದೆ.</p>
		<p>ಆರು ಹಾಗೂ ಏಳನೆಯ ಅಧ್ಯಾಯಗಳಲ್ಲಿ ವಿಶೇಷವಾಗಿ ಪರಬ್ರಹ್ಮದ ವಿಚಾರವನ್ನು ಉಪದೇಶಿಸಿರುತ್ತದೆ. ಶ್ವೇತಕೇತು-ಉದ್ದಾಲಕರ ಸಂವಾದ, ನಾರದ-ಸನತ್ಕುಮಾರರ ಸಂವಾದ, ಇಂದ್ರ-ಪ್ರಜಾಪತಿಗಳ ಸಂವಾದಗಳು ಮನನೀಯವಾಗಿವೆ. ಪರಬ್ರಹ್ಮವನ್ನು ತಿಳಿಸುವ (ಭೂಮವಿದ್ಯೆಯನ್ನು ಉಪದೇಶಿಸುವ) ಏಳನೆಯ ಅಧ್ಯಾಯವು ಅಮೃತಭೋಜನದಂತಿದೆ. ನಾರದ ಮಹರ್ಷಿಗಳಂಥ ಮಹಾತ್ಮರೂ ಸದ್ಗುರು ಅನುಗ್ರಹ ದಿಂದ ಆತ್ಮಜ್ಞಾನವನ್ನು ಪಡೆದುಕೊಂಡರೆಂಬುದನ್ನು ಇಲ್ಲಿ ತಿಳಿಸಿದೆ. “<strong>ತತ್ತ್ವಮಸಿ</strong>”—ಎಂಬ ಮಹಾವಾಕ್ಯವು ಈ ಉಪನಿಷತ್ತಿನಲ್ಲಿ ರಂಜಿಸುತ್ತಿದೆ. ಎಂಟನೆಯ ಅಧ್ಯಾಯದಲ್ಲಿ ದಹರವಿದ್ಯೆಯನ್ನು ತಿಳಿಸಿದೆ.</p>
		<p><strong>೧೦.ಬೃಹದಾರಣ್ಯಕೋಪನಿಷತ್ತು:</strong>ಶುಕ್ಲಯಜುರ್ವೇದದ <strong>ಶತಪಥ ಬ್ರಾಹ್ಮಣ</strong>ಕ್ಕೆ ಸೇರಿದೆ. ಹೆಸರೇ ಹೇಳುವಂತೆ ಇದು ದಶೋಪನಿಷತ್ತುಗಳಲ್ಲೇ ಅತ್ಯಂತ ಬೃಹತ್ತಾದದ್ದು. ಈ ಉಪನಿಷತ್ತು ‘ಮಧುಕಾಂಡ’, ‘ಮುನಿಕಾಂಡ’ ಮತ್ತು ‘ಖಿಲಕಾಂಡ’ವೆಂದು ಮೂರು ವಿಭಾಗವಾಗಿದೆ. ಆರು ಅಧ್ಯಾಯಗಳನ್ನೊಳಗೊಂಡಿರುವ ಇದರಲ್ಲಿ ಕರ್ಮ, ಉಪಾಸನೆ, ಆತ್ಮಜ್ಞಾನವಿಚಾರಗಳನ್ನು ಸುದೀರ್ಘವಾಗಿ ಉಪದೇಶಿಸಿರುತ್ತದೆ. ಆಗಮಪ್ರಧಾನವಾಗಿಯೂ ಯುಕ್ತಿಪ್ರಧಾನವಾಗಿಯೂ ಪರಬ್ರಹ್ಮದ ಸ್ವರೂಪವನ್ನು ಇದರಲ್ಲಿ ತಿಳಿಸಿದೆ. ಗಾರ್ಗ್ಯ-ಅಜಾತಶತ್ರುಗಳ ಆಖ್ಯಾಯಿಕೆ, ಜನಕ-ಯಾಜ್ಞವಲ್ಕ್ಯರ ಸಂವಾದ, ಯಾಜ್ಞವಲ್ಕ್ಯ ಮತ್ತಿತರ ಪಂಡಿತರುಗಳ ಸಂವಾದ, ಗಾರ್ಗಿ-ಯಾಜ್ಞವಲ್ಕ್ಯರ ಸಂವಾದ, ಮೈತ್ರೇಯೀ-ಯಾಜ್ಞವಲ್ಕ್ಯರ ಸಂವಾದ—ಇವುಗಳು ಜಿಜ್ಞಾಸುಗಳಿಗೆ ಮನನೀಯವಾಗಿರುತ್ತವೆ. ಈ ಉಪನಿಷತ್ತಿನ ಶಾಂಕರಭಾಷ್ಯವು ವಿಚಾರಪ್ರಧಾನವಾಗಿಯೂ ಇರುತ್ತದೆ. “<strong>ಅಹಂ ಬ್ರಹ್ಮಾಸ್ಮಿ</strong>” ಎಂಬ ಮಹಾವಾಕ್ಯವು ಈ ಉಪನಿಷತ್ತಿನಲ್ಲಿ ಬರುತ್ತದೆ.</p>
		<p><strong>೧೧. ಶ್ವೇತಾಶ್ವತರೋಪನಿಷತ್ತು:</strong>ಇದು ಕೃಷ್ಣಯಜುರ್ವೇದಕ್ಕೆ ಸೇರಿದೆ. ಇದರಲ್ಲಿ ಒಟ್ಟು ಆರು ಅಧ್ಯಾಯಗಳಿರುತ್ತವೆ, ಹಾಗೂ ಒಂದುನೂರ ಹದಿಮೂರು ಮಂತ್ರಗಳಿರುತ್ತವೆ. ಅತ್ಯಂತ ಸುಂದರವಾದ ಭಾಷೆಯಿಂದ ಸೂಕ್ಷ್ಮ ವಿಚಾರಗಳನ್ನು ಪ್ರತಿಪಾದಿಸುವ ಉಪನಿಷತ್ತು ಇದು. ಓಂಕಾರೋಪಾಸನೆ, ಧ್ಯಾನ, ಪ್ರಾಣಾಯಾಮಾದಿಗಳ ವಿಚಾರಗಳನ್ನು ಸಂಕ್ಷೇಪವಾಗಿ ತಿಳಿಸಿ, ಅನಂತರ ಮೋಕ್ಷಕ್ಕೆ ಬೇಕಾದ ಆತ್ಮವಿಚಾರವನ್ನೂ ಪರಬ್ರಹ್ಮದ ಸ್ವರೂಪವನ್ನೂ ತಿಳಿಸಿದೆ. ಸದ್ಗುರು ಕೃಪೆಯಿಂದ ಜ್ಞಾನವನ್ನು ಹೊಂದಬೇಕೆಂದು ತಿಳಿಸುತ್ತಾ ಈ ಉಪನಿಷತ್ತು ಮಂಗಳಗೊಳ್ಳುತ್ತದೆ.</p>
		<p><strong>೧೨. ಕೌಷೀತಕಿ ಉಪನಿಷತ್:</strong>ಇದು ಋಗ್ವೇದದ ಬ್ರಾಹ್ಮಣಭಾಗಕ್ಕೆ ಸೇರಿರುತ್ತದೆ. ಇದಕ್ಕೆ ‘ಕೌಷೀತಕಿಬ್ರಾಹ್ಮಣೋಪನಿಷತ್’ ಎಂದೇ ಹೆಸರಿದೆ. ಇದರಲ್ಲಿ ನಾಲ್ಕು ಅಧ್ಯಾಯಗಳಿರುತ್ತವೆ. ಇದರಲ್ಲಿ ದೇವಯಾನಗತಿವಿಚಾರವನ್ನೂ ಪ್ರಾಣೋಪಾಸನೆಯನ್ನೂ ತಿಳಿಸಿದೆ. ವಿಶೇಷವಾಗಿ ಮೂರನೆಯ ಅಧ್ಯಾಯದಲ್ಲಿ ಇಂದ್ರ-ಪ್ರತರ್ದನ ಸಂವಾದದಲ್ಲಿ ಪರತತ್ತ್ವದ ಸ್ವರೂಪವನ್ನು ಉಪದೇಶಿಸಿದೆ. ನಾಲ್ಕನೆಯ ಅಧ್ಯಾಯದಲ್ಲಿ ದೃಪ್ತಬಾಲಾಕಿ ಹಾಗೂ ಅಜಾತಶತ್ರು—ಇವರ ಸಂವಾದದ ಮೂಲಕ ಆತ್ಮನ ಸ್ವರೂಪವನ್ನು ಇದು ರಮಣೀಯವಾಗಿ ತಿಳಿಸುತ್ತದೆ.</p>
		<p><strong>೧೩. ಜಾಬಾಲೋಪನಿಷತ್ತು:</strong>ಅಥರ್ವವೇದಕ್ಕೆ ಸೇರಿದ ಈ ಉಪನಿಷತ್ತಿನಲ್ಲಿ ಕೇವಲ ಆರು ಮಂತ್ರಗಳಿರುತ್ತವೆ. ಅತ್ರಿ-ಯಾಜ್ಞವಲ್ಕ್ಯರ ಸಂವಾದರೂಪವಾಗಿರುವ ಇದರಲ್ಲಿ ಪ್ರಾಣೋಪಾಸನೆಯ ವಿಷಯವನ್ನು ತಿಳಿಸಿದೆ. ಇದರಲ್ಲಿ ಜನಕ-ಯಾಜ್ಞವಲ್ಕ್ಯರ ಸಂವಾದವೂ ಇರುತ್ತದೆ. ಸಂನ್ಯಾಸದ ಮಹಿಮೆಯನ್ನೂ ಪರಮಹಂಸರ ಲಕ್ಷಣಗಳನ್ನೂ ತಿಳಿಸಿದೆ.</p>
		<p><strong>೧೪. ಕೈವಲ್ಯೋಪನಿಷತ್:</strong>ಅಥರ್ವವೇದಕ್ಕೆ ಸೇರಿರುವ ಈ ಉಪನಿಷತ್ತಿನಲ್ಲಿ ಕೇವಲ ಇಪ್ಪತ್ತನಾಲ್ಕು ಮಂತ್ರಗಳಿರುತ್ತವೆ. ಶ್ರದ್ಧಾಭಕ್ತಿಧ್ಯಾನಗಳನ್ನು ಆತ್ಮಜ್ಞಾನಕ್ಕೆ ಸಾಧನವನ್ನಾಗಿ ಇಲ್ಲಿ ವಿಧಿಸಿರುತ್ತದೆ. ಆತ್ಮನ ಸ್ವರೂಪವನ್ನೂ ಆತ್ಮಜ್ಞಾನಪ್ರಾಪ್ತಿಗೆ ಸಾಧನಗಳನ್ನೂ ಈ ಉಪನಿಷತ್ತು ತಿಳಿಸುತ್ತದೆ. ಸರ್ವಗುಹಾಶಯನಾದ ಪರಮಾತ್ಮನನ್ನು ತಿಳಿದರೆ ಕೈವಲ್ಯವನ್ನು ಹೊಂದುತ್ತಾನೆಂದು ತಿಳಿಸಿ ಈ ಉಪನಿಷತ್ತು ಮುಕ್ತಾಯಗೊಳ್ಳುತ್ತದೆ.“<strong>ಕೈವಲ್ಯಂ ಫಲಮಶ್ನುತೇ</strong>” ಎಂಬುದು ಫಲಶ್ರುತಿ ಮಂತ್ರ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
</body>
</html>

