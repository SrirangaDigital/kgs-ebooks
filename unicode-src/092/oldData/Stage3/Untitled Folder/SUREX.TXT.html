<?xml version="1.0"?>
<html>
  <div>
    <p>ಒಂದು ಸುಂದರ ದಿನ</p>
    <p>ಈಗ್ಗೆ ಸುಮಾರು ಎರಡು ವರ್ಷಗಳಿಂದಲೂ ವಿಶ್ವೇಶ್ವರಪುರದ <strong>ಅಧ್ಯಾತ್ಮ</strong> <strong>ಮಂದಿರ</strong>ದಲ್ಲಿ ಶ್ರೀಶ್ರೀಗಳವರ <strong>ಸುಗಮಾ</strong> ಸಂಸ್ಕೃತಗ್ರಂಥವನ್ನೂ, ಜಯನಗರದ <strong>ಶ್ರೀಶಂಕರಕೃಪಾ</strong>ದಲ್ಲಿ <strong>ನೈಷ್ಕರ್ಮ್ಯಸಿದ್ಧಿ—ಕ್ಲೇಶಾಪಹಾರಿಣೀ</strong> ಗ್ರಂಥವನ್ನೂ ಕುರಿತು ಪ್ರವಚನಮಾಡುತ್ತಾ ಇದ್ದೇನೆ. ಈ ಪ್ರವಚನಗಳನ್ನು ಮಾಡುವಾಗಲೆಲ್ಲ ನನ್ನ ಸದ್ಗುರುಗಳಾದ ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಸ್ವಾಮಿಗಳವರನ್ನು ಮತ್ತೆ ಮತ್ತೆ ಸ್ಮರಿಸಿಕೊಳ್ಳುತ್ತಾ ಆ ಮಹಾತ್ಮರು ನನಗೆ ಪಾಠಮಾಡುವಾಗ ಹೇಳುತ್ತಿದ್ದ ವಿಚಾರಗಳನ್ನು ಆಗಾಗ್ಗೆ ತಿಳಿಸುತ್ತಾ ಇರುತ್ತೇನೆ. ಪೂಜ್ಯ ಶ್ರೀಶ್ರೀಗಳವರಿಗೆ ಭಗವಾನ್ ಸುರೇಶ್ವರಾಚಾರ್ಯರವರ ಕೃತಿಗಳೆಂದರೆ ತುಂಬಾ ಇಷ್ಟ. ನನಗೆ ಪಾಠಮಾಡುವಾಗ <strong>ಅನೇಕವಾರ್ತಿಕ</strong>ಗಳನ್ನೂ, <strong>ನೈಷ್ಕರ್ಮ್ಯಸಿದ್ಧಿಯ</strong> ಶ್ಲೋಕಗಳನ್ನೂ ಹೇರಳವಾಗಿ ಸದ್ಗುರುಗಳು ಉದಾಹರಿಸುತ್ತಲೇ ಇದ್ದರು. ಸದ್ಗುರುಗಳು ಹೇಳುತ್ತಿದ್ದ ಆ ವಾರ್ತಿಕ, ಶ್ಲೋಕಗಳೆಲ್ಲವೂ ಈಗಲೂ ನನಗೆ ಕಂಠಗತವಾಗಿರುತ್ತವೆ.</p>
    <p>ಇನ್ನು, ಈ ಸುಗಮಾ ಗ್ರಂಥದಲ್ಲಿಯೂ, ಕ್ಲೇಶಾಪಹಾರಿಣಿಯಲ್ಲಿಯೂ ಶ್ರೀಶ್ರೀಗಳವರು ಸಾಕಷ್ಟು ವಾರ್ತಿಕಗಳನ್ನು ಅಲ್ಲಲ್ಲಿ ಉದಾಹರಿಸಿರುತ್ತಾರೆ. ಅವುಗಳನ್ನೆಲ್ಲ ನಾನು ಪ್ರವಚನಮಾಡುವಾಗ ಸಂತೋಷದಿಂದ, ಕುಣಿಯುತ್ತಾ, ವಿವರಿಸುತ್ತಾ ಇದ್ದೇನೆ. ಈಗಲೂ ಈ ಗ್ರಂಥರತ್ನದ್ವಯವನ್ನು ಕುರಿತು ನನ್ನ ಪ್ರವಚನಗಳು ಮುಂದುವರಿಯುತ್ತಲೇ ಇವೆ. ವಾರ್ತಿಕಕಾರರ ಮಾತುಗಳನ್ನು ಕೇಳುವಾಗ, ಹೇಳುವಾಗ, ವಿವರಿಸುವಾಗ ನನಗೇ ಒಂದು ರೀತಿಯ ಅನಿರ್ವಚನೀಯ ಆನಂದವಾಗಿರುತ್ತದೆ. ನನ್ನ ಈ ಆನಂದವನ್ನು ನಾನು ಶ್ರೋತೃಗಳಲ್ಲಿಯೂ ಸಂಕ್ರಮಣ ಮಾಡಿಸುತ್ತಾ ಇದ್ದೇನೆ.</p>
    <p>ಹೀಗೆ ನಡೆಯುತ್ತಿರುವಾಗ ಒಂದು ಸುಂದರದಿವಸದಂದು ನನ್ನ ಬಾಯಿಯಿಂದ “<strong>ಸುರೇಶ್ವರ ಸಂವತ್ಸರ</strong>” ಎಂಬ ಗ್ರಂಥವೊಂದನ್ನು ಬರೆಯೋಣವೆ? ಎಂಬ ಮಾತುಗಳು ಹೊರಬಿದ್ದವು. ಕೂಡಲೇ ಶ್ರೋತೃಗಳು “ಆಗಲಿ, ಗುರುಗಳೇ ಇಂದೇ ಪ್ರಾರಂಭಿಸಿರಿ, ನಮ್ಮಗಳ ಪೂರ್ಣಸಹಕಾರವಿದೆ, ದಯವಿಟ್ಟು ಬರೆಯಿರಿ” ಎಂದರು. ಆಗಲಿ, ಇದು ಗುರುಸಂಕಲ್ಪ, ಸದ್ಗುರುಪ್ರೇರಣೆ—ಎಂದುಕೊಂಡು ಪ್ರಾರಂಭಿಸಿ ಕೇವಲ ೩೩ ದಿನಗಳಲ್ಲಿ ಈ “<strong>ಸುರೇಶ್ವರ ಸಂವತ್ಸರ</strong>”ವನ್ನು ನಾನು ಬರೆದೇಬಿಟ್ಟೆನು! ಇದು ಸದ್ಗುರುಗಳ ಪವಾಡವೇ ಹೊರತು ನನ್ನದೇನೂ ಇಲ್ಲ!</p>
  </div>
  <div>॥ನಮೋ ನಮಃ ಸದ್ಗುರುಪಾದುಕಾಭ್ಯಾಮ್॥</div>
  <div>ದಿನಾಂಕ: ೨೦-೪-೨೦೧೧ ಕೆ. ಜಿ. ಸುಬ್ರಾಯಶರ್ಮಾ<br/> ಸದ್ಗುರುಪಾದರೇಣುಃ</div>
  <div>॥ಓಂ ಕರ್ತೃತ್ವರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಪ್ರಮಾತೄಅಣಾಂ ಸಾಕ್ಷಿಭೂತಂ ಕೂಟಸ್ಥಂ ನಿರ್ವಿಕಾರಿಣಮ್।<br/>ಕೂಟಸ್ಥಸಾಕ್ಷಿರೂಪಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>
    <p>......೩೬೭</p>
  </div>
  <div>
    <p>ಸಾಕ್ಷಿಯಲ್ಲಿ ಕರ್ತೃತ್ವವಿಲ್ಲ</p>
  </div>
  <div>ಕ್ವಚಿತ್ಪ್ರಮಾತೃವಿತ್ ಸಾಕ್ಷೀ ಕ್ವಚಿತ್ಪ್ರತ್ಯಯವಿತ್ ಪರಃ।<br/>ಕ್ವಚಿತ್ ಬಾಹ್ಯಾರ್ಥವಿಚ್ಚಾತ್ಮಾ ತತ್ ಕರ್ತೃತ್ವಂ ನಿಷಿಧ್ಯತೇ॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಮ್ ೨-೧-೩೧೫</p>
    <p><strong>ಅನ್ವಯಾರ್ಥ</strong>: <strong>ಸಾಕ್ಷೀ</strong> = ಸಾಕ್ಷಿಯಾದ ಆತ್ಮನು, <strong>ಕ್ವಚಿತ್</strong> = ಕೆಲವು ಕಡೆ, <strong>ಪ್ರಮಾತೃವಿತ್</strong> = ಪ್ರಮಾತೃವನ್ನೇ ಅರಿಯುತ್ತಾನೆ, <strong>ಕ್ವಚಿತ್</strong> = ಮತ್ತೆ ಕೆಲವೆಡೆ, <strong>ಪರಃ</strong> = ಪ್ರತ್ಯಗಾತ್ಮನು, <strong>ಪ್ರತ್ಯಯವಿತ್</strong> = ಪ್ರತ್ಯಯಗಳನ್ನೇ ಅರಿಯುತ್ತಾನೆ, <strong>ಚ</strong> = ಮತ್ತು, <strong>ಕ್ವಚಿತ್</strong> = ಇನ್ನು ಕೆಲವು ಸ್ಥಳಗಳಲ್ಲಿ, <strong>ಬಾಹ್ಯಾರ್ಥವಿತ್</strong> = ಹೊರಗಿನ ವಿಷಯಗಳನ್ನು ಅರಿಯುತ್ತಾನೆ. ಹೀಗೆ, <strong>ತತ್ ಕರ್ತೃತ್ವಂ</strong> = ಆತ್ಮನಿಗೆ ಕರ್ತೃತ್ವವನ್ನು, <strong>ನಿಷಿಧ್ಯತೇ</strong> = ನಿಷೇಧಮಾಡಲಾಗುತ್ತದೆ.</p>
    <p><strong>ಭಾವಾರ್ಥ</strong>: ಸಾಕ್ಷಿಯಾದ ಆತ್ಮನಲ್ಲಿ ಜ್ಞಾನಕರ್ತೃತ್ವವು ಇರುವುದಿಲ್ಲ. ಸಾಕ್ಷೀ ಎಂದರೆ ಕೇವಲ ಅರಿವಿನ ಸ್ವರೂಪನು ಎಂದರ್ಥ. ಅರಿಯುವವನು ಎಂದರ್ಥವಲ್ಲ. ಏಕೆಂದರೆ ಸಾಕ್ಷಿಯಾದ ಆತ್ಮನು ಜ್ಞಾತೃವನ್ನೇ ಬೆಳಗುತ್ತಾನೆ ಎನ್ನುವಾಗ ಜ್ಞಾತೃವನ್ನು ಬೆಳಗುವವನು ಜ್ಞಾತೃವಾಗಲಾರನಷ್ಟೆ?</p>
    <p><strong>ವಿವರಣೆ</strong>: ಜ್ಞಾತೃವಿಗೂ ಸಾಕ್ಷಿಗೂ ವ್ಯತ್ಯಾಸವನ್ನು ತಿಳಿಯಬೇಕು. ಜ್ಞಾತೃವೆಂದರೆ ಜ್ಞಾನಕ್ರಿಯಾಕರ್ತೃ, ಸಾಕ್ಷಿಯೆಂದರೆ ಜ್ಞಪ್ತಿಸ್ವರೂಪಮಾತ್ರನು. ಪ್ರಮಾತೃಪ್ರಮಾಣಪ್ರಮೇಯಗಳೆಂಬ ತ್ರಿಪುಟಿಯನ್ನೇ ನೇರವಾಗಿ, ಕೂಟಸ್ಥನಾಗಿ, ನಿರ್ವಿಕಾರನಾಗಿ ಬೆಳಗುವವನೇ ಸಾಕ್ಷಿಯು. ಇವನಲ್ಲಿ ಯಾವ ವಿಕಾರಗಳೂ ಇಲ್ಲ. ಉಪನಿಷತ್ತುಗಳಲ್ಲಿ ಆತ್ಮನನ್ನು ಸಾಕ್ಷಿಯೆಂದೇ ಕರೆದಿರುತ್ತಾರೆ. ಇವನೇ ಚಿನ್ಮಾತ್ರಸ್ವರೂಪನೂ ವಿಜ್ಞಾನಘನಸ್ವರೂಪನೂ ಚಿತ್ ಸ್ವರೂಪನೂ ಆದ ಆತ್ಮನು.</p>
  </div>
  <div>
    <p>॥ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ಓಂ ಮಿಥ್ಯಾಹಂವೃತ್ತಿರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅಹಮಿತಿ ಪ್ರತ್ಯಯೋ ನೂನಂ ಮಿಥ್ಯಾಪ್ರತ್ಯಯ ಏವ ಹಿ।<br/>ಅಹಂಪ್ರತ್ಯಯತತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>
    <p>........೩೬೮</p>
  </div>
  <div>
    <p>ಅಹಂವೃತ್ತಿಯು ಮಿಥ್ಯೆಯೇ</p>
  </div>
  <div>ಮೇಯಾರ್ಥಾನಭಿಸಂಬಂಧಾನ್ನ ಯಥಾವಸ್ತುಧೀರಿಯಮ್।<br/>ಜ್ಞಾತತ್ವಾತ್ತದಭಾವೋಽಪಿ ಪ್ರಾತ್ಯಕ್ಷ್ಯಾನ್ನೇಷ್ಯತೇ ಸ್ಮೃತಿಃ॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಮ್ ೧-೪-೨೭೪</p>
    <p><strong>ಅನ್ವಯಾರ್ಥ</strong>: <strong>ಮೇಯ ಅರ್ಥ ಅನಭಿಸಂಬಂಧಾತ್</strong> = ನಾನು ಎಂಬ ಈ ತಿಳಿವಳಿಕೆಯು, ಆತ್ಮನೆಂಬ ಮೇಯಕ್ಕೆ ಸಂಬಂಧಪಟ್ಟಿಲ್ಲವಾದ್ದರಿಂದ, <strong>ಇಯಂ ಧೀಃ</strong> = ನಾನು ಎಂಬ ಈ ಬುದ್ಧಿಯು, <strong>ನ ಯಥಾವಸ್ತುಧೀಃ</strong> = ಸರಿಯಾದ ಸಮ್ಯಕ್ ಜ್ಞಾನವಲ್ಲ , <strong>ಜ್ಞಾತತ್ವಾತ್</strong> = ತಿಳಿಯಲ್ಪಡುತ್ತಿರುವುದರಿಂದ ಆತ್ಮನ, <strong>ಅಭಾವಃ</strong> <strong>ಅಪಿ ನ</strong> = ಅಭಾವಜ್ಞಾನವೂ ಅಲ್ಲ, ಇನ್ನು, <strong>ಪ್ರಾತ್ಯಕ್ಷ್ಯಾತ್</strong> = ಪ್ರತ್ಯಕ್ಷವಾಗಿ ನಮ್ಮ ಅನುಭವದಲ್ಲಿರುವುದರಿಂದ, ಇದು, <strong>ನ ಸ್ಮೃತಿಃ</strong> = ಸ್ಮೃತಿಯೂ ಅಲ್ಲ.</p>
    <p><strong>ಭಾವಾರ್ಥ</strong>: ಅಹಂ ಪ್ರತ್ಯಯವು ಮಿಥ್ಯಾಪ್ರತ್ಯಯವೇ ಹೊರತು ಸಮ್ಯಕ್ ಬುದ್ಧಿಯೂ ಅಲ್ಲ , ಜ್ಞಾನಾಭಾವವೂ ಅಲ್ಲ , ಆತ್ಮನ ಸ್ಮೃತಿಯೂ ಅಲ್ಲ.</p>
    <p><strong>ವಿವರಣೆ</strong>: ಸರ್ವಪ್ರತ್ಯಯಗಳಿಗೂ ಸಾಕ್ಷಿಯಾದ ಪ್ರತ್ಯಗಾತ್ಮನನ್ನು <strong>ಅಹಂ</strong> ಎಂದು ತಿಳಿಯುವುದು ಮಿಥ್ಯಾಜ್ಞಾನವೇ ಎಂದು ಇಲ್ಲಿ ತಿಳಿಸಲಾಗಿದೆ. ಈ <strong>ಅಹಂಪ್ರತ್ಯಯ</strong>ವು ಸಮ್ಯಗ್ ಜ್ಞಾನವಲ್ಲ, ಏಕೆಂದರೆ ಆತ್ಮನು ಅಹಂರೂಪನಲ್ಲ. ಇನ್ನು ಅಹಂಪ್ರತ್ಯಯವನ್ನು ಅಭಾವರೂಪವಾದ ಜ್ಞಾನವೆನ್ನುವುದಕ್ಕೂ ಬರುವುದಿಲ್ಲ. ಏಕೆಂದರೆ ಅಹಂ ಎಂದು ತೋರುತ್ತಿದೆ. ಇದು ಸ್ಮೃತಿಯ ಜ್ಞಾನವೂ ಅಲ್ಲ , ಏಕೆಂದರೆ ಈಗಲೇ ಅನುಭವದಲ್ಲಿ ನಾನು ಎಂದು ಪ್ರತ್ಯಕ್ಷವಾಗಿ ತೋರುತ್ತಿದೆ. ಆದ್ದರಿಂದ ಅಹಂಪ್ರತ್ಯಯವನ್ನು ಮಿಥ್ಯಾಪ್ರತ್ಯಯವೆಂದೇ ತಿಳಿಯಬೇಕು. ಈ ಅಹಂ ಪ್ರತ್ಯಯಕ್ಕೂ ಸಾಕ್ಷಿಯೇ ತಾನು ಎಂದು ತಿಳಿದಾಗಲೇ ಅದು ಸಮ್ಯಗ್ ಜ್ಞಾನವಾಗುತ್ತದೆ ಎಂದರ್ಥ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ವಿಜ್ಞಾತಾತ್ಮಸ್ವರೂಪಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅಜ್ಞಾತಾತ್ಮೈವ ನೂನಂ ಹಿ ಜಗದ್ ರೂಪೇಣ ಭಾಸತೇ।<br/>ವಿಶ್ವಾಸ್ಪದಾಽಽತ್ಮನಿಷ್ಠಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>
    <p>.....೩೬೯</p>
  </div>
  <div>
    <p>ಅಜ್ಞಾತಾತ್ಮನೇ ಈ ಪ್ರಪಂಚವು</p>
  </div>
  <div>ಅಜ್ಞಾನಂ ಚ ತದುತ್ಥಂ ಚ ಹ್ಯಾತ್ಮೈವಾಜ್ಞಾತತತ್ತ್ವಕಃ।<br/>ತತ್ತತ್ತ್ವಬೋಧಾತ್ ತದ್ಬಾಧಃ ಸರ್ಪರಜ್ಜ್ವಾದಿಬಾಧವತ್॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಮ್ ೨-೧-೧೭೪</p>
    <p><strong>ಅನ್ವಯಾರ್ಥ</strong>: <strong>ಅಜ್ಞಾನಂ</strong> = ಅಜ್ಞಾನವು, <strong>ಚ</strong> = ಮತ್ತು, <strong>ತದುತ್ಥಂ</strong> = ಅಜ್ಞಾನದಿಂದ ತೋರುತ್ತಿರುವ ಅನಾತ್ಮವಸ್ತುಗಳು, ಇವೆರಡೂ, <strong>ಅಜ್ಞಾತತತ್ತ್ವಕಃ</strong> = ಅಜ್ಞಾತಸ್ವರೂಪನಾದ, <strong>ಆತ್ಮಾ ಏವ ಹಿ</strong> = ಆತ್ಮನೇ ಆಗಿರುತ್ತವೆ. <strong>ತತ್ ತತ್ತ್ವಬೋಧಾತ್</strong> = ಆ ಆತ್ಮನ ಸ್ವರೂಪವು ಸರಿಯಾಗಿ ತಿಳಿದುಬಿಟ್ಟರೆ, <strong>ತದ್ ಬಾಧಃ</strong> = ಅನಾತ್ಮ ವಸ್ತುಗಳೆಲ್ಲವೂ ಬಾಧಿತವಾಗಿಬಿಡುತ್ತವೆ. <strong>ಸರ್ಪರಜ್ಜ್ವಾದಿ ಬಾಧವತ್</strong> = ಹಗ್ಗದ ನಿಜಸ್ವರೂಪವು ತಿಳಿದ ಕೂಡಲೇ ಹಾವು ಮುಂತಾದದ್ದು ಬಾಧಿತವಾಗಿಬಿಡುವಂತೆ.</p>
    <p><strong>ಭಾವಾರ್ಥ</strong>: ಆತ್ಮನನ್ನು ಆತ್ಮನನ್ನಾಗಿ ಸರಿಯಾಗಿ ತಿಳಿಯದ್ದರಿಂದಲೇ ಅಜ್ಞಾನವೂ ಅನಾತ್ಮವೂ ತೋರುತ್ತಿವೆ. ಆತ್ಮನ ಸ್ವರೂಪವನ್ನು ಸರಿಯಾಗಿ ತಿಳಿದೊಡನೆ ಅದೆಲ್ಲವೂ ಬಾಧಿತವಾಗಿಬಿಡುತ್ತವೆ. ಹಗ್ಗವನ್ನು ಹಗ್ಗವನ್ನಾಗಿ ತಿಳಿದಕೂಡಲೇ ಸರ್ಪಾದಿಗಳೆಲ್ಲವೂ ಬಾಧಿತವಾಗಿಬಿಡುವಂತೆ.</p>
    <p><strong>ವಿವರಣೆ</strong>: ನಿಜವಾಗಿ ನೋಡಿದರೆ ಆತ್ಮನನ್ನು ಬಿಟ್ಟು ಆತ್ಮನಿಗಿಂತ ಭಿನ್ನವಾಗಿ ಅಜ್ಞಾನವೂ ಇಲ್ಲ, ಅಜ್ಞಾನಕಲ್ಪಿತವಾದ ಜಗತ್ತೂ ಇಲ್ಲ. ಅಜ್ಞಾತನಾದ ಆತ್ಮನೇ ಅಜ್ಞರಿಗೆ ಈ ಪ್ರಪಂಚವಾಗಿ ತೋರುತ್ತಿದ್ದಾನೆ. ಆತ್ಮನ ನಿಜಸ್ವರೂಪವನ್ನು ಅರಿತಕೂಡಲೇ ಅನಾತ್ಮಗಳು ಅನಾತ್ಮಗಳಾಗಿ ಉಳಿಯದೇ ಆತ್ಮನೇ ಆಗಿಬಿಡುತ್ತವೆ. ಹಗ್ಗವನ್ನು ತಿಳಿದಕೂಡಲೇ ಆ ಸರ್ಪವು ಬಾಧಿತವಾಗಿಬಿಡುವಂತೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಯತಿವರೇಣ್ಯಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಸಮ್ಯಗ್ಜ್ಞಾನೇ ಸಮುತ್ಪನ್ನೇ ಭೇದಬುದ್ಧಿರ್ನಿವರ್ತತೇ।<br/>ಸಮ್ಯಗ್ವಿಜ್ಞಾನಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>
    <p>೩೭೦</p>
  </div>
  <div>
    <p>ಯತಿಗೆ ಎಲ್ಲವೂ ಆತ್ಮನೇ</p>
  </div>
  <div>ವಾಕ್ಯೋತ್ಥಸಮ್ಯಗ್ವಿಜ್ಞಾನ ಪ್ರಧ್ವಸ್ತತಮಸೋ ಯತೇಃ।<br/>ವಿಭಾಗಹೇತೋರುಚ್ಛಿತ್ತೇಃ ಸರ್ವಮಾತ್ಮೈವ ಶಿಷ್ಯತೇ॥</div>
  <div>
    <p>ಬೃಹದಾರಣ್ಯಭಾಷ್ಯವಾರ್ತಿಕಮ್ ೧-೪-೧೩೯೨</p>
    <p><strong>ಅನ್ವಯಾರ್ಥ</strong>: <strong>ವಾಕ್ಯ ಉತ್ಥ ಸಮ್ಯಕ್ ವಿಜ್ಞಾನ ಪ್ರಧ್ವಸ್ತ ತಮಸಃ</strong> = ತತ್ತ್ವಮಸಿ ಎಂಬ ವಾಕ್ಯದಿಂದ ಹುಟ್ಟಿದ ಸರಿಯಾದ ವಿಜ್ಞಾನದಿಂದ ಸಂಪೂರ್ಣವಾಗಿ ನಾಶಗೊಂಡಿರುವ ತಮಸ್ಸನ್ನುಳ್ಳಂಥ, <strong>ಯತೇಃ</strong> = ಸಂನ್ಯಾಸಿಗೆ, <strong>ವಿಭಾಗ ಹೇತೋಃ</strong> = ಭೇದಕ್ಕೆ ಕಾರಣವಾದ ಅಜ್ಞಾನವು, <strong>ಉಚ್ಛಿತ್ತೇಃ</strong> = ನಾಶವಾಗಿರುವುದರಿಂದ, <strong>ಸರ್ವಂ</strong> = ಎಲ್ಲವೂ, <strong>ಆತ್ಮಾ ಏವ</strong> = ಆತ್ಮನಾಗಿಯೇ, <strong>ಶಿಷ್ಯತೇ</strong> = ಉಳಿದುಕೊಂಡಿರುತ್ತದೆ.</p>
    <p><strong>ಭಾವಾರ್ಥ</strong>: ಸಮ್ಯಗ್ ಜ್ಞಾನದಿಂದ ಅಜ್ಞಾನವು ಸಂಪೂರ್ಣವಾಗಿ ನಾಶವಾಗಿರುವುದರಿಂದ ಬ್ರಹ್ಮಜ್ಞಾನಿಗೆ ಭೇದಕಾರಣವು ಅಳಿಸಿಹೋಗಿರುತ್ತದೆ. ಆದ್ದರಿಂದ ಅವನಿಗೆ ಎಲ್ಲವೂ ಆತ್ಮನಾಗಿಯೇ ತೋರುತ್ತದೆ. ಆತ್ಮನೊಬ್ಬನೇ ಸತ್ಯವಾಗಿ ತೋರುತ್ತಾನೆ.</p>
    <p><strong>ವಿವರಣೆ</strong>: ಭೇದವನ್ನು ಕಾಣುವುದಕ್ಕೆ ಅಜ್ಞಾನವೇ ಹೇತುವಾಗಿರುತ್ತದೆ. ಆತ್ಮಜ್ಞಾನದಿಂದ ಯಾರಿಗೆ ಈ ಅಜ್ಞಾನವು ಪೂರಾ ನಾಶವಾಗಿಬಿಟ್ಟಿರುತ್ತದೆಯೋ ಅವರೇ ಯತಿಗಳು, ಅವರೇ ಜ್ಞಾನಿಗಳು, ಅವರೇ ವಿವೇಕಿಗಳು; ಅಂಥವರೇ ಸಮ್ಯಗ್ದರ್ಶಿಗಳೂ ಕೂಡ. ಇವರಿಗೆ ಭೇದಜ್ಞಾನವೇ ಇಲ್ಲದ್ದರಿಂದ ಎಲ್ಲವೂ ಆತ್ಮನಾಗಿಯೇ ತೋರುತ್ತದೆ. ಇಂಥವರ ದೃಷ್ಟಿ “<strong>ಆತ್ಮೈವೇದಂ ಸರ್ವಂ</strong>”. ಇವರಿಗೆ ಆತ್ಮನನ್ನು ಬಿಟ್ಟು ಬೇರೆಯಾವುದೊಂದೂ ಸತ್ಯವಾಗಿರುವುದಿಲ್ಲ. ಎಲ್ಲ ಉಪನಿಷತ್ತುಗಳ ಸಂದೇಶವೆಂದರೆ “<strong>ಆತ್ಮೈವೇದಂ ಸರ್ವಮ್</strong>”.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
</html>
