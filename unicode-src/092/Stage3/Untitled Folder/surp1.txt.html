<?xml version="1.0"?>
<html>
  <div>
    <p>ಒಂದು ಸುಂದರ ದಿನ</p>
    <p>ಈಗ್ಗೆ ಸುಮಾರು ಎರಡು ವರ್ಷಗಳಿಂದಲೂ ವಿಶ್ವೇಶ್ವರಪುರದ <strong>ಅಧ್ಯಾತ್ಮ</strong> <strong>ಮಂದಿರ</strong>ದಲ್ಲಿ ಶ್ರೀಶ್ರೀಗಳವರ <strong>ಸುಗಮಾ</strong> ಸಂಸ್ಕೃತಗ್ರಂಥವನ್ನೂ, ಜಯನಗರದ <strong>ಶ್ರೀಶಂಕರಕೃಪಾ</strong>ದಲ್ಲಿ <strong>ನೈಷ್ಕರ್ಮ್ಯಸಿದ್ಧಿ—ಕ್ಲೇಶಾಪಹಾರಿಣೀ</strong> ಗ್ರಂಥವನ್ನೂ ಕುರಿತು ಪ್ರವಚನಮಾಡುತ್ತಾ ಇದ್ದೇನೆ. ಈ ಪ್ರವಚನಗಳನ್ನು ಮಾಡುವಾಗಲೆಲ್ಲ ನನ್ನ ಸದ್ಗುರುಗಳಾದ ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಸ್ವಾಮಿಗಳವರನ್ನು ಮತ್ತೆ ಮತ್ತೆ ಸ್ಮರಿಸಿಕೊಳ್ಳುತ್ತಾ ಆ ಮಹಾತ್ಮರು ನನಗೆ ಪಾಠಮಾಡುವಾಗ ಹೇಳುತ್ತಿದ್ದ ವಿಚಾರಗಳನ್ನು ಆಗಾಗ್ಗೆ ತಿಳಿಸುತ್ತಾ ಇರುತ್ತೇನೆ. ಪೂಜ್ಯ ಶ್ರೀಶ್ರೀಗಳವರಿಗೆ ಭಗವಾನ್ ಸುರೇಶ್ವರಾಚಾರ್ಯರವರ ಕೃತಿಗಳೆಂದರೆ ತುಂಬಾ ಇಷ್ಟ. ನನಗೆ ಪಾಠಮಾಡುವಾಗ <strong>ಅನೇಕವಾರ್ತಿಕ</strong>ಗಳನ್ನೂ, <strong>ನೈಷ್ಕರ್ಮ್ಯಸಿದ್ಧಿಯ</strong> ಶ್ಲೋಕಗಳನ್ನೂ ಹೇರಳವಾಗಿ ಸದ್ಗುರುಗಳು ಉದಾಹರಿಸುತ್ತಲೇ ಇದ್ದರು. ಸದ್ಗುರುಗಳು ಹೇಳುತ್ತಿದ್ದ ಆ ವಾರ್ತಿಕ, ಶ್ಲೋಕಗಳೆಲ್ಲವೂ ಈಗಲೂ ನನಗೆ ಕಂಠಗತವಾಗಿರುತ್ತವೆ.</p>
    <p>ಇನ್ನು, ಈ ಸುಗಮಾ ಗ್ರಂಥದಲ್ಲಿಯೂ, ಕ್ಲೇಶಾಪಹಾರಿಣಿಯಲ್ಲಿಯೂ ಶ್ರೀಶ್ರೀಗಳವರು ಸಾಕಷ್ಟು ವಾರ್ತಿಕಗಳನ್ನು ಅಲ್ಲಲ್ಲಿ ಉದಾಹರಿಸಿರುತ್ತಾರೆ. ಅವುಗಳನ್ನೆಲ್ಲ ನಾನು ಪ್ರವಚನಮಾಡುವಾಗ ಸಂತೋಷದಿಂದ, ಕುಣಿಯುತ್ತಾ, ವಿವರಿಸುತ್ತಾ ಇದ್ದೇನೆ. ಈಗಲೂ ಈ ಗ್ರಂಥರತ್ನದ್ವಯವನ್ನು ಕುರಿತು ನನ್ನ ಪ್ರವಚನಗಳು ಮುಂದುವರಿಯುತ್ತಲೇ ಇವೆ. ವಾರ್ತಿಕಕಾರರ ಮಾತುಗಳನ್ನು ಕೇಳುವಾಗ, ಹೇಳುವಾಗ, ವಿವರಿಸುವಾಗ ನನಗೇ ಒಂದು ರೀತಿಯ ಅನಿರ್ವಚನೀಯ ಆನಂದವಾಗಿರುತ್ತದೆ. ನನ್ನ ಈ ಆನಂದವನ್ನು ನಾನು ಶ್ರೋತೃಗಳಲ್ಲಿಯೂ ಸಂಕ್ರಮಣ ಮಾಡಿಸುತ್ತಾ ಇದ್ದೇನೆ.</p>
    <p>ಹೀಗೆ ನಡೆಯುತ್ತಿರುವಾಗ ಒಂದು ಸುಂದರದಿವಸದಂದು ನನ್ನ ಬಾಯಿಯಿಂದ “<strong>ಸುರೇಶ್ವರಸಂವತ್ಸರ</strong>” ಎಂಬ ಗ್ರಂಥವೊಂದನ್ನು ಬರೆಯೋಣವೆ? ಎಂಬ ಮಾತುಗಳು ಹೊರಬಿದ್ದವು. ಕೂಡಲೇ ಶ್ರೋತೃಗಳು “ಆಗಲಿ, ಗುರುಗಳೇ ಇಂದೇ ಪ್ರಾರಂಭಿಸಿರಿ, ನಮ್ಮಗಳ ಪೂರ್ಣಸಹಕಾರವಿದೆ, ದಯವಿಟ್ಟು ಬರೆಯಿರಿ” ಎಂದರು. ಆಗಲಿ, ಇದು ಗುರುಸಂಕಲ್ಪ, ಸದ್ಗುರುಪ್ರೇರಣೆ—ಎಂದುಕೊಂಡು ಪ್ರಾರಂಭಿಸಿ ಕೇವಲ ೩೩ ದಿನಗಳಲ್ಲಿ ಈ “<strong>ಸುರೇಶ್ವರಸಂವತ್ಸರ</strong>”ವನ್ನು ನಾನು ಬರೆದೇಬಿಟ್ಟೆನು! ಇದು ಸದ್ಗುರುಗಳ ಪವಾಡವೇ ಹೊರತು ನನ್ನದೇನೂ ಇಲ್ಲ!</p>
  </div>
  <div>॥ನಮೋ ನಮಃ ಸದ್ಗುರುಪಾದುಕಾಭ್ಯಾಮ್॥</div>
  <div>
    <p>ದಿನಾಂಕ: ೨೦-೪-೨೦೧೧ ಕೆ. ಜಿ. ಸುಬ್ರಾಯಶರ್ಮಾ<br/> ಸದ್ಗುರುಪಾದರೇಣುಃ</p>
  </div>
</html>
