<?xml version="1.0"?>
<html>
  <div/>
  <div>॥ಓಂ ವಿಪರ್ಯಯಜ್ಞಾನರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅಜ್ಞಾನಾದೇವ ಚೋತ್ಪತ್ತಿಃ ಕಾಮಾನಾಂ ಕರ್ಮಣಾಂ ತಥಾ।<br/>ಅಜ್ಞಾನಭ್ರಾಂತಿರಹಿತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧</strong></div>
  <div>
    <p><strong><span class="en">336.</span></strong> ಅಜ್ಞಾನದಿಂದಲೇ ಕಾಮಕರ್ಮಗಳು</p>
  </div>
  <div>ಅಪವಿದ್ಧದ್ವಯೇ ತತ್ತ್ವೇ ಸರ್ವದೈವಾತ್ಮರೂಪಕೇ।<br/>ವಿಪರ್ಯಯೋಽನಭಿಜ್ಞಾನಾತ್ ತತಃ ಕಾಮಃ ಕ್ರಿಯಾಸ್ತತಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಶೀಕ್ಷಾವಲ್ಲೀ ೭</p>
    <p><strong>ಅನ್ವಯಾರ್ಥ</strong>: <strong>ಅಪವಿದ್ಧದ್ವಯೇ</strong> = ದ್ವೈತರಹಿತವಾದ, <strong>ಸರ್ವದಾ ಏವ</strong> = ಯಾವಾಗಲೂ, <strong>ಆತ್ಮರೂಪಕೇ</strong> = ಆತ್ಮ ಸ್ವರೂಪವೇ ಆಗಿರುವಂಥ, <strong>ತತ್ತ್ವೇ</strong> = ಪರಬ್ರಹ್ಮದ ವಿಷಯದಲ್ಲಿ, <strong>ಅನಭಿಜ್ಞಾನಾತ್</strong> = ಅಜ್ಞಾನನಿಮಿತ್ತವಾಗಿಯೇ, <strong>ವಿಪರ್ಯಯಃ</strong> = ಭ್ರಾಂತಿಜ್ಞಾನವು ತೋರುತ್ತಿದೆ. <strong>ತತಃ</strong> = ಅದರಿಂದ, <strong>ಕಾಮಃ</strong> = ಕಾಮವೂ, <strong>ತತಃ</strong> = ಅನಂತರ, <strong>ಕ್ರಿಯಾಃ</strong> = ಕರ್ಮಗಳೂ ಉಂಟಾಗುತ್ತಿವೆ.</p>
    <p><strong>ಭಾವಾರ್ಥ</strong>: ಪರಬ್ರಹ್ಮವು ನಮ್ಮೆಲ್ಲರ ಸ್ವರೂಪವೇ ಆಗಿದ್ದು ಅದ್ವಯವೂ ಆಗಿರುತ್ತದೆ. ಇದನ್ನು ಸರಿಯಾಗಿ ತಿಳಿಯದೇ ತಪ್ಪಾಗಿ ತಿಳಿದಿರುವುದರಿಂದಲೇ ಮನಸ್ಸಿನಲ್ಲಿ ಕಾಮಗಳೂ, ಕಾಮಗಳಿಂದ ಕರ್ಮಗಳೂ ಉಂಟಾಗುತ್ತಿವೆ.</p>
    <p><strong>ವಿವರಣೆ</strong>: ಪ್ರಪಂಚೋಪಶಮವಾಗಿರುವ ಪರಬ್ರಹ್ಮವು ತನಗಿಂತ ಭಿನ್ನವಾದ ವಸ್ತುವಲ್ಲ. ಪ್ರತ್ಯಗಾತ್ಮನೇ ಬ್ರಹ್ಮವೂ, ಬ್ರಹ್ಮವೇ ಪ್ರತ್ಯಗಾತ್ಮನೂ ಆಗಿರುತ್ತದೆ. ಇದೇ ನಮ್ಮೆಲ್ಲರ ಪರಮಾರ್ಥಸ್ವರೂಪ. ಇದನ್ನು ಸದ್ಗುರುಗಳಿಂದ ಸರಿಯಾಗಿ ತಿಳಿಯದೇ ಇದ್ದರಿಂದಲೇ ಕಾಮಕರ್ಮಗಳು ಉಂಟಾಗುತ್ತಿರುತ್ತವೆ. ಈ ಅವಿದ್ಯೆಯು ಬ್ರಹ್ಮಾತ್ಮಜ್ಞಾನಮಾತ್ರದಿಂದಲೇ ನಾಶವಾಗಬೇಕಾಗಿದೆ. ಬ್ರಹ್ಮಾತ್ಮಜ್ಞಾನದಿಂದ ಅವಿದ್ಯೆಯೂ, ಅವಿದ್ಯೆಯಿಂದ ಕಾಮಗಳೂ, ಕಾಮಗಳಿಂದ ಕರ್ಮಗಳೂ, ಕರ್ಮಗಳಿಂದ ಶರೀರಗ್ರಹಣವೂ ನಾಶವಾಗುತ್ತವೆ. ಹೀಗಾಗಿ ಜ್ಞಾನದಿಂದಲೇ ಅವಿದ್ಯಾನಿವೃತ್ತಿಯು. ಆದ್ದರಿಂದ ಎಲ್ಲಾ ವೇದಾಂತಗಳಲ್ಲಿಯೂ ಮುಖ್ಯವಾಗಿ ಈ ಬ್ರಹ್ಮಾತ್ಮಜ್ಞಾನವನ್ನೇ ಉಪದೇಶಿಸಿರುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಕೂಟಸ್ಥಮುಕ್ತಿನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಕರ್ಮಭ್ಯಃ ಪ್ರಾಪ್ಯತೇ ನೈವ ಕೈವಲ್ಯಂ ಮುಕ್ತಿರೂಪಕಮ್।<br/>ಸರ್ವಕರ್ಮವಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೨</strong></div>
  <div>
    <p><strong><span class="en">337.</span></strong> ಮುಕ್ತಿಯು ಕೂಟಸ್ಥವಾದದ್ದು</p>
  </div>
  <div>ಮುಕ್ತೇಃ ಕೌಟಸ್ಥ್ಯರೂಪತ್ವಾನ್ನ ತಸ್ಯಾಃ ಕರ್ಮ ಸಾಧನಮ್।<br/>ಸ್ವರ್ಗಾದಿವದನಿತ್ಯಾ ಸ್ಯಾತ್ ಯದಿ ಸ್ಯಾತ್ಕರ್ಮಣಃ ಫಲಮ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಶೀಕ್ಷಾವಲ್ಲೀ ೨೪</p>
    <p><strong>ಅನ್ವಯಾರ್ಥ</strong>: <strong>ಮುಕ್ತೇಃ</strong> = ಮುಕ್ತಿಯು, <strong>ಕೌಟಸ್ಥ್ಯರೂಪತ್ವಾತ್</strong> = ಅವಿಕ್ರಿಯ ಸ್ವರೂಪವಾಗಿರುವುದರಿಂದ, <strong>ತಸ್ಯಾಃ</strong> = ಆ ಮುಕ್ತಿಗೆ, <strong>ಕರ್ಮ</strong> = ಕರ್ಮವು, <strong>ನ ಸಾಧನಂ</strong> = ಸಾಧನವಲ್ಲ. <strong>ಯದಿ ಕರ್ಮಣಃ ಫಲಂ</strong> = ಮುಕ್ತಿಯೇನಾದರೂ ಕರ್ಮದ ಫಲ ಎಂದು ಆಗಿಬಿಟ್ಟರೆ, <strong>ಸ್ವರ್ಗಾದಿವತ್</strong> = ಸ್ವರ್ಗಲೋಕಾದಿಗಳಂತೆ, <strong>ಅನಿತ್ಯಾ ಸ್ಯಾತ್</strong> = ಅನಿತ್ಯವೆಂದಾಗಿಬಿಟ್ಟೀತು! ಹಾಗಾಗಬಾರದಷ್ಟೆ?</p>
    <p><strong>ಭಾವಾರ್ಥ</strong>: ಮೋಕ್ಷವು ಕೂಟಸ್ಥನಿತ್ಯಸ್ವರೂಪವಾಗಿರುತ್ತದೆ. ಇದು ಸ್ವರ್ಗಾದಿಫಲಗಳಂತೆ ಪ್ರಾಪ್ಯ ಎಂದಾಗಿಬಿಟ್ಟರೆ ಅನಿತ್ಯವಾಗಿ ಬಿಟ್ಟೀತು! ಇದು ಸರಿಯಲ್ಲ; ಆದ್ದರಿಂದ ಕರ್ಮಗಳು ಬ್ರಹ್ಮಜ್ಞಾನದಂತೆ ಮೋಕ್ಷಕ್ಕೆ ನೇರವಾದ ಸಾಧನವಾಗಲಾರವು.</p>
    <p><strong>ವಿವರಣೆ</strong> : ಎಲ್ಲ ಫಲಗಳೂ ಕರ್ಮಸಾಧ್ಯವಾದ್ದರಿಂದ ಮೋಕ್ಷವೂ ಕರ್ಮಗಳಿಂದಲೇ ದೊರಕಬಹುದಲ್ಲವೆ? ಬಯಸಿದ ಎಲ್ಲ ಫಲಗಳನ್ನೂ ತಂದುಕೊಡುವಂಥ ಸಾಮರ್ಥ್ಯವು ಕರ್ಮಗಳಿಗೆ ಇದೆಯಲ್ಲ? ಎಂದರೆ, ಈ ವಾದವು ಸರಿಯಲ್ಲ. ಏಕೆಂದರೆ ಮೋಕ್ಷವೆಂಬುದು ಸ್ವರ್ಗಾದಿ ಲೋಕಗಳಂತೆ ದೇಶಾಂತರ ಕಾಲಾಂತರಗಳಲ್ಲಿ ಪಡೆಯುವ ಫಲವೇ ಅಲ್ಲ. ಮೋಕ್ಷವು ಅಪ್ರಾಪ್ಯವೂ ಕೂಟಸ್ಥನಿತ್ಯವೂ ಆಗಿರುವ ಪ್ರತ್ಯಗಾತ್ಮನ ಸ್ವರೂಪವೇ ಆಗಿರುತ್ತದೆ. ಮೋಕ್ಷವೇನಾದರೂ ಕರ್ಮಫಲವೆಂದಾಗಿಬಿಟ್ಟಿದ್ದಿದ್ದರೆ ಆಗ ಮೋಕ್ಷವು ಕರ್ಮಫಲಗಳಂತೆ ಅನಿತ್ಯವೆಂದಾಗಿಬಿಡುತ್ತಿತ್ತು. ಆದರೆ ಮೋಕ್ಷವು ಅನಿತ್ಯವಲ್ಲ. ಮೋಕ್ಷವನ್ನು ಸಹಜವೆಂದೂ ಸ್ವಾಭಾವಿಕವೆಂದೂ ತಿಳಿಯಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ವಸ್ತುತಂತ್ರಜ್ಞಾನವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಕರ್ತ್ರಧೀನಂ ನೈವ ಮೋಕ್ಷಃ, ಬ್ರಹ್ಮಜ್ಞಾನೇನ ಲಭ್ಯತೇ।<br/>ಕೂಟಸ್ಥಮೋಕ್ಷನಿಷ್ಠಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೩</strong></div>
  <div>
    <p><strong><span class="en">338.</span></strong> ಮೋಕ್ಷವು ಕರ್ತೃತಂತ್ರವಲ್ಲ</p>
  </div>
  <div>ಕರ್ತುಃ ಕ್ರಿಯಾಯಾಂ ಸ್ವಾತಂತ್ರ್ಯಂ ವಸ್ತುವೃತ್ತೇ ಹ್ಯನೀಶ್ವರಃ।<br/>ವಸ್ತುವೃತ್ತಂ ಚ ನೋ ಮುಕ್ತಿಃ ಕ್ರಿಯಾತಶ್ಚೇದನಿತ್ಯತಾ॥</div>
  <div><p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೬೭೧</p><p><strong>ಅನ್ವಯಾರ್ಥ</strong>: <strong>ಕರ್ತುಃ</strong> = ಕರ್ತೃವಿಗೆ, <strong>ಕ್ರಿಯಾಯಾಂ</strong> = ಕ್ರಿಯೆಯಲ್ಲಿ ಮಾತ್ರ, <strong>ಸ್ವಾತಂತ್ರ್ಯಂ</strong> = ಸ್ವಾತಂತ್ರ್ಯವಿದೆ. <strong>ಹಿ</strong> = ಆದರೆ, <strong>ವಸ್ತುವೃತ್ತೇ</strong> = ವಸ್ತುವಿನ ವಿಷಯದಲ್ಲಿ , <strong>ಅನೀಶ್ವರಃ</strong> = ಕರ್ತೃವು ಸ್ವತಂತ್ರನಲ್ಲ. <strong>ಚ</strong> = ಮತ್ತು , <strong>ನಃ</strong> = ನಮ್ಮ ಸಿದ್ಧಾಂತದಲ್ಲಿ , <strong>ಮುಕ್ತಿಃ</strong> = ಮುಕ್ತಿಯು, <strong>ವಸ್ತುವೃತ್ತಂ</strong> = ವಸ್ತುನಿಷ್ಠವಾದದ್ದು, <strong>ಕ್ರಿಯಾತಃ ಚೇತ್</strong> = ಕರ್ಮಾನುಷ್ಠಾನದಿಂದ ಮುಕ್ತಿಯು ದೊರಕುತ್ತದೆ ಎಂದಾದರೆ, ಆಗ <strong>ಅನಿತ್ಯತಾ</strong> = ಅದು ಅನಿತ್ಯವಾದೀತು!</p><p><strong>ಭಾವಾರ್ಥ</strong>: ಕರ್ತೃವು ಕರ್ಮಗಳಲ್ಲಿ ಮಾತ್ರ ಸ್ವತಂತ್ರನಾಗಿರಬಹುದೇ ಹೊರತು ವಸ್ತುಗಳ ವಿಷಯದಲ್ಲಿ ಅಲ್ಲ. ಮುಕ್ತಿಯು ಕ್ರಿಯೆಗೆ ಅಧೀನವಲ್ಲ. ಕ್ರಿಯೆಯಿಂದ ಮುಕ್ತಿಯು ದೊರಕಲಾರದು. ಏಕೆಂದರೆ ಮುಕ್ತಿಯು ವಸ್ತುತಂತ್ರವಾಗಿದೆ ಮತ್ತು ನಿತ್ಯವಾಗಿರುತ್ತದೆ.</p><strong>ವಿವರಣೆ</strong>: ಕ್ರಿಯೆಗಳೆಲ್ಲವೂ ಕರ್ತೃವಿಗೆ ಅಧೀನವಾಗಿರುತ್ತವೆ. ಕರ್ತೃವಿನ ಸಾಮರ್ಥ್ಯಕ್ಕೆ ತಕ್ಕಂತೆ ಕರ್ಮಗಳಿಗೆ ಫಲಗಳಾಗುತ್ತವೆ. ಕ್ರಿಯಾಫಲಗಳೆಲ್ಲವೂ ಕ್ರಿಯೆಗೆ ಅಧೀನವಾದ್ದರಿಂದ ತಾರತಮ್ಯದಿಂದ ಕೂಡಿರುತ್ತವೆ. ಕರ್ತೃವಿಗೆ ಕ್ರಿಯೆಯಲ್ಲಿ ಮಾತ್ರ ಸ್ವಾತಂತ್ರ್ಯವೇ ಹೊರತು ವಸ್ತುನಿಷ್ಠಪದಾರ್ಥಗಳಲ್ಲಲ್ಲ. ಮುಕ್ತಿಯು ವಸ್ತುತಂತ್ರವೇ ಹೊರತು ಕರ್ತೃತಂತ್ರವಲ್ಲ. ಮೋಕ್ಷವು ಕರ್ತೃತಂತ್ರವಾಗಿ ಕ್ರಿಯಾಸಾಧ್ಯವೆಂದಾಗಿಬಿಟ್ಟರೆ ಅನಿತ್ಯವೆಂದಾದೀತು! ಆದರೆ ಮುಕ್ತಿಯು ನಿತ್ಯವಾಗಿರುತ್ತದೆ. ಬ್ರಹ್ಮವೇ ಮುಕ್ತಿಸ್ವರೂಪವಾಗಿರುತ್ತದೆ. ಆದ್ದರಿಂದ ಕರ್ತೃವಿಗೆ ಅಧೀನವಾಗಿ ಬ್ರಹ್ಮವಾಗಲೀ ಮುಕ್ತಿಯಾಗಲೀ ಇಲ್ಲ.</div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಮ್ ಅವಿಶೇಷವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸ್ವಸ್ಮಿನ್ನೇವ ಯಥಾ ಸ್ವಪ್ನಃ ತಥಾ ಜಾಗ್ರನ್ನ ಸಂಶಯಃ।<br/>ಚರಾಚರಾಸ್ಪದಂ ಪ್ರಾಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೪</strong></div>
  <div>
    <p><strong><span class="en">339.</span></strong> ತನ್ನಲ್ಲಿಯೇ ಎಚ್ಚರ</p>
  </div>
  <div>ಸ್ವಪ್ನೇ ಸ್ವಸತ್ತೈವಾರ್ಥಾನಾಂ ಸತ್ತಾ ನಾನ್ಯೇತಿ ನಿಶ್ಚಿತಾ।<br/>ಕೋ ಜಾಗ್ರತಿ ವಿಶೇಷೋಽಸ್ತಿ ಜಡಾನಾಮಾಶುನಾಶಿನಾಮ್॥</div>
  <div><p>ಮಾನಸೋಲ್ಲಾಸ ೧-೧೦</p><p><strong>ಅನ್ವಯಾರ್ಥ</strong>: <strong>ಸ್ವಪ್ನೇ</strong> = ಕನಸಿನಲ್ಲಿ , <strong>ಸ್ವಸತ್ತಾ ಏವ</strong> = ತನ್ನ ಇರುವಿಕೆಯೇ, <strong>ಅರ್ಥಾನಾಂ ಸತ್ತಾ</strong> = ವಸ್ತುಗಳ ಸತ್ತಾ ಆಗಿರುತ್ತದೆಯೇ ಹೊರತು, <strong>ಅನ್ಯಾ</strong> = ತನಗಿಂತ ಭಿನ್ನವಾದದ್ದು, <strong>ನ ಇತಿ ನಿಶ್ಚಿತಾ</strong> = ಇಲ್ಲವೆಂದು ಎಲ್ಲರಿಗೂ ತಿಳಿದಿದೆ. <strong>ಜಾಗ್ರತಿ</strong> = ಎಚ್ಚರದಲ್ಲೂ , <strong>ಅಶುನಾಶಿನಾಮ್</strong> = ಬೇಗನೆ ನಾಶವಾಗುತ್ತಿರುವಂಥ, <strong>ಜಡಾನಾಂ</strong> = ಪದಾರ್ಥಗಳಿಗೆ, <strong>ಕಃ ವಿಶೇಷಃ ಅಸ್ತಿ</strong> = ಏನುತಾನೆ ವಿಶೇಷವಿದೆ?</p><p><strong>ಭಾವಾರ್ಥ</strong>: ಕನಸಿನಲ್ಲಿ ತೋರುತ್ತಿದ್ದ ಎಲ್ಲ ವಸ್ತುಗಳಿಗೂ ತಾನೇ ಆಧಾರನಾಗಿದ್ದೆನಲ್ಲವೆ? ಅದೇ ರೀತಿಯಲ್ಲಿ ಎಚ್ಚರದ ಅನಿತ್ಯವಸ್ತುಗಳಿಗೂ ತಾನೇ ಅಧಾರವಾಗಿರುತ್ತೇನೆಂದು ತಿಳಿಯಬೇಕು. ಎಚ್ಚರ ಹಾಗೂ ಕನಸುಗಳೆರಡೂ ಒಂದೇ.</p><strong>ವಿವರಣೆ</strong>: ಎಚ್ಚರ ಕನಸುಗಳೆರಡಕ್ಕೂ ಸಾಮ್ಯವನ್ನು ಇಲ್ಲಿ ಈಗ ತೋರಿಸುತ್ತಿದ್ದಾರೆ. ಕನಸು, ನಮ್ಮೆಲ್ಲರ ಅನುಭವ, ಇದೇ ದೃಷ್ಟಾಂತವೂ ಹೌದು. ಕನಸಿನಂತೆ ಎಚ್ಚರವೂ ಸುಳ್ಳೇ ಆಗಿದೆ ಎಂಬುದು ದಾರ್ಷ್ಟಾಂತಿಕ. ತನ್ನಿಂದಲೇ ಕನಸಿನಲ್ಲಿ ಎಲ್ಲ ಪದಾರ್ಥಗಳೂ ತೋರುತ್ತಿದ್ದವಲ್ಲವೆ? ಅದರಂತೆ ಎಚ್ಚರದಲ್ಲೂ ಎಲ್ಲ ವಸ್ತುಗಳೂ ಆತ್ಮನಲ್ಲಿಯೇ ಕಲ್ಪಿತವಾಗಿ ತೋರುತ್ತಿರುತ್ತವೆ. ತನಗಿಂತ ಭಿನ್ನವಾಗಿರುವಂತೆ ಈ ದ್ವೈತ ಪ್ರಪಂಚವು ಎಷ್ಟೇ ಸತ್ಯವಾಗಿ ತೋರುತ್ತಿದ್ದರೂ ಇದೆಲ್ಲವೂ ಕನಸಿನಲ್ಲಿ ತೋರುತ್ತಿದ್ದ ಪದಾರ್ಥಗಳಂತೆಯೇ ಇಲ್ಲಿಯೂ ತೋರುತ್ತಿವೆ. ನಿಜವಾಗಿ ನೋಡಿದರೆ ತನ್ನಲ್ಲಿಯೇ ಎಚ್ಚರ, ಕನಸು, ನಿದ್ರೆಗಳು ತೋರುತ್ತಿವೆ ಎಂಬ ರಹಸ್ಯವನ್ನು ತಿಳಿಸುವವನೇ ದಕ್ಷಿಣಾಮೂರ್ತಿ.</div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಗುರುವರೇಣ್ಯಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಆದಿಮಧ್ಯಾಂತರಹಿತಂ ಸಚ್ಚಿದಾನಂದರೂಪಿಣಮ್।<br/>ಬಿಂದುನಾದಾಂತರಾತ್ಮಾನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೫</strong></div>
  <div>
    <p><strong><span class="en">340.</span></strong> ಗುರುಪುಂಗವನಿವನು</p>
  </div>
  <div>ಸಚ್ಚಿದಾನಂದರೂಪಾಯ ಬಿಂದುನಾದಾಂತರಾತ್ಮನೇ।<br/>ಆದಿಮಧ್ಯಾಂತಶೂನ್ಯಾಯ ಗುರೂಣಾಂ ಗುರವೇ ನಮಃ॥</div>
  <div><p>ಮಾನಸೋಲ್ಲಾಸ ೯-೪೭</p><p><strong>ಅನ್ವಯಾರ್ಥ</strong>: <strong>ಸತ್ ಚಿತ್ ಆನಂದ ರೂಪಾಯ</strong> = ಸತ್ತು ಚಿತ್ತು ಆನಂದರೂಪನಾದ, <strong>ಬಿಂದು ನಾದ ಅಂತರಾತ್ಮನೇ</strong> = ಬಿಂದು ನಾದಗಳಿಗೂ ಅಂತರಾತ್ಮನಾಗಿರುವ, <strong>ಆದಿ ಮಧ್ಯ ಅಂತ ಶೂನ್ಯಾಯ</strong> = ಆದಿಯಾಗಲೀ ಮಧ್ಯವಾಗಲೀ ಅಂತವಾಗಲೀ ಇಲ್ಲದಿರುವಂಥ, <strong>ಗುರೂಣಾಂ ಗುರವೇ</strong> = ಗುರುಗಳಿಗೂ ಗುರುವಾಗಿರುವವನಿಗೆ, <strong>ನಮಃ</strong> = ನಮಸ್ಕಾರವು.</p><p><strong>ಭಾವಾರ್ಥ</strong>: ಸದ್ಗುರುವು ಗುರುಗಳಿಗೆಲ್ಲ ಗುರುವಾಗಿರುತ್ತಾನೆ. ಈ ಸದ್ಗುರುವು ಸಚ್ಚಿದಾನಂದಸ್ವರೂಪನೂ, ನಾದಬಿಂದುಕಲೆಗಳಿಗೆ ಅಂತರಾತ್ಮನೂ, ಆದಿ ಮಧ್ಯಾಂತರಹಿತನೂ ಆಗಿರುತ್ತಾನೆ. ಇಂಥ ಸದ್ಗುರುವಿಗೆ ನಮೋ ನಮಃ.</p><strong>ವಿವರಣೆ</strong>: ಸದ್ಗುರುವೆಂದರೆ ಶ್ರೋತ್ರಿಯ ಬ್ರಹ್ಮನಿಷ್ಠನಾದ ಮಹಾತ್ಮನು. ಇವನು ತಾನು ಸ್ವತಃ ಜೀವನ್ಮುಕ್ತನಾಗಿದ್ದು ತನ್ನ ಶಿಷ್ಯರೆಲ್ಲರ ಅಜ್ಞಾನಾಂಧಕಾರವನ್ನು ದೂರಮಾಡುವ ಜ್ಞಾನಭಾಸ್ಕರನು. ಪರಬ್ರಹ್ಮಜ್ಞಾನದ ಉಪದೇಶವನ್ನು ಮಾಡುತ್ತಾ ಎಲ್ಲರನ್ನೂ ಮುಕ್ತರನ್ನಾಗಿಸುವ ಕಾರುಣ್ಯಮೂರ್ತಿಯು, ಇವನು ಸಚ್ಚಿದಾನಂದ ಸ್ವರೂಪನಾಗಿರುತ್ತಾನೆ. ಇವನು ನಾದಬಿಂದುಕಲೆಗಳಿಗೂ ಅಂತರಾತ್ಮನಾಗಿರುತ್ತಾನೆ. ಪರಬ್ರಹ್ಮಸ್ವರೂಪವೇ ಆಗಿರುವ ಇವನಿಗೆ ಆದಿಯಾಗಲೀ ಮಧ್ಯವಾಗಲೀ ಅಂತವಾಗಲೀ ಇರುವುದಿಲ್ಲ. ಇಂಥ ಸದ್ಗುರುವಿಗೆ ಭಕ್ತಿಪೂರ್ವಕವಾದ ಪ್ರಣಾಮಗಳು. ಪರಬ್ರಹ್ಮನಿಷ್ಠನಾದ ಸದ್ಗುರುವೆಂದರೆ ಅವನೂ ಪರಬ್ರಹ್ಮ ಸ್ವರೂಪನೇ ಆಗಿರುತ್ತಾನೆ.</div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಶುದ್ಧವಿಜ್ಞಾನವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ನಿಯೋಗೋ ನ ಹಿ ಸಂಭಾವ್ಯಂ ಕರ್ಮಣೋ ವಿದ್ಯಯಾ ಸಹ।<br/>ಸಮ್ಯಗ್ಜ್ಞಾನಮಹತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೬</strong></div>
  <div>
    <p><strong><span class="en">341.</span></strong> ಇಲ್ಲಿ ನಿಯೋಗಕ್ಕೆ ಅವಕಾಶವಿಲ್ಲ</p>
  </div>
  <div>ವಸ್ತುಮಾತ್ರಾನುರೋಧಿತ್ವಾತ್ ಸಮ್ಯಗ್ಜ್ಞಾನಸ್ಯ ದುಷ್ಕರಮ್।<br/>ನಿಯೋಗಾನುಪ್ರವೇಶೇನ ವಸ್ತುತತ್ತ್ವಾವಬೋಧನಮ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೬೭೩</p>
    <p><strong>ಅನ್ವಯಾರ್ಥ</strong>: <strong>ಸಮ್ಯಕ್ ಜ್ಞಾನಸ್ಯ</strong> = ಸಮ್ಯಕ್ ಜ್ಞಾನವು, <strong>ವಸ್ತುಮಾತ್ರಾನುರೋಧಿತ್ವಾತ್</strong> = ವಸ್ತುವನ್ನು ಮಾತ್ರ ಅನುಸರಿಸಿರುವುದರಿಂದ, <strong>ನಿಯೋಗಾನುಪ್ರವೇಶೇನ</strong> = ನಿಯೋಗದಲ್ಲಿ ಸೇರಿಕೊಂಡು, <strong>ವಸ್ತುತತ್ತ್ವ</strong> <strong>ಅವಬೋಧನಮ್</strong> = ವಸ್ತುಸ್ವರೂಪವನ್ನು ತಿಳಿಸಿಕೊಡುತ್ತದೆ ಎಂಬುದು, <strong>ದುಷ್ಕರಮ್</strong> = ಸಾಧ್ಯವಿಲ್ಲ.</p>
    <p><strong>ಭಾವಾರ್ಥ</strong>: ಸಮ್ಯಕ್ ಜ್ಞಾನವು ಯಾವಾಗಲೂ ಇರುವ ವಸ್ತುವನ್ನು ಇದ್ದಂತೆ ತಿಳಿಸುತ್ತದೆ. ಆದ್ದರಿಂದ ಇದು ಕ್ರಿಯೆಯ ಮೂಲಕ ವಸ್ತುಸ್ವರೂಪವನ್ನು ತಿಳಿಸುತ್ತದೆ ಎಂಬುದು ಸರಿಯಲ್ಲ ಹಾಗೂ ಹೊಂದುವುದಿಲ್ಲ.</p>
    <p><strong>ವಿವರಣೆ</strong>: ಸಮ್ಯಕ್ ಜ್ಞಾನವು ಮುಕ್ತಿಗೆ ಸಾಧನವಾಗಿರುತ್ತದೆ. ಜ್ಞಾನವು ಯಾವಾಗಲೂ ವಸ್ತುವನ್ನು ಇದ್ದದ್ದನ್ನು ಇದ್ದಂತೆ ತಿಳಿಸುತ್ತದೆ. ಸ್ವತಸ್ಸಿದ್ಧವಾದ ಬ್ರಹ್ಮವನ್ನು ಇರುವಂತೆ ತಿಳಿಸುವುದೇ ಜ್ಞಾನದ ಸ್ವಭಾವವು. ಆದ್ದರಿಂದ ಜ್ಞಾನವು ಕರ್ಮದ ಜೊತೆಯಲ್ಲಿ ಸೇರಿಕೊಂಡು ಬ್ರಹ್ಮವನ್ನು ತಿಳಿಸುತ್ತದೆ ಎಂಬುದು ಹೊಂದುವುದಿಲ್ಲ. ಜ್ಞಾನಕ್ಕೆ ಕರ್ಮದ ಸಂಬಂಧವು ಸರ್ವಥಾ ಹೊಂದಲಾರದು ಎಂದಭಿಪ್ರಾಯ. ಆತ್ಮಜ್ಞಾನವನ್ನು ಕ್ರಿಯೆಗೆ ಅಧೀನವಾಗಿ ಹೊಂದಿಸಲು ಸಾಧ್ಯವಿಲ್ಲ. ಆತ್ಮಜ್ಞಾನವು ತಾನೇ ಸ್ವತಂತ್ರವಾಗಿ ಅಜ್ಞಾನವನ್ನು ನಾಶಮಾಡಿ ಮುಕ್ತಿಗೆ ಸಾಧನವಾಗುತ್ತದೆ ಎಂದರ್ಥ. ಕರ್ಮಗಳಿಂದ ಹೊಸದಾಗಿ ಪಡೆಯಲ್ಪಡುವ ಸ್ವರ್ಗಾದಿ ಫಲಗಳು ದೊರಕುತ್ತವೆ, ದಿಟ; ಆದರೆ ಮೋಕ್ಷವು ಮಾತ್ರ ಕರ್ಮಗಳಿಂದ ಉಂಟಾಗುವ ಫಲವೇ ಅಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ದುರ್ಬಲಾಜ್ಞಾನರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಬಲಿಷ್ಠಯಾ ನಿವರ್ತೇತ ಅವಿದ್ಯಾ ವಿದ್ಯಯಾ ಧ್ರುವಮ್।<br/>ಬಲಿಷ್ಠಜ್ಞಾನಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೭</strong></div>
  <div>
    <p><strong><span class="en">342.</span></strong> ಅವಿದ್ಯೆಯು ದುರ್ಬಲ</p>
  </div>
  <div>ದುರ್ಬಲತ್ವಾದವಿದ್ಯಾಯಾಃ ಆತ್ಮತ್ವಾದ್ ಬೋಧರೂಪಿಣಃ।<br/>ಶಬ್ದಶಕ್ತೇರಚಿಂತ್ಯತ್ವಾತ್ ವಿದ್ಮಸ್ತಂ ಮೋಹಹಾನತಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೬೦೩</p>
    <p><strong>ಅನ್ವಯಾರ್ಥ</strong>: <strong>ಅವಿದ್ಯಾಯಾಃ</strong> = ಅವಿದ್ಯೆಯು, <strong>ದುರ್ಬಲತ್ವಾತ್</strong> = ದುರ್ಬಲವಾಗಿರುವುದರಿಂದಲೂ, <strong>ಬೋಧರೂಪಿಣಃ</strong> = ಜ್ಞಾನವೆಂಬುದು, <strong>ಆತ್ಮತ್ವಾತ್</strong> = ಆತ್ಮನೇ ಆಗಿರುವುದರಿಂದಲೂ, <strong>ಶಬ್ದಶಕ್ತೇಃ</strong> = ಶಬ್ದದ ಶಕ್ತಿಯು, <strong>ಅಚಿಂತ್ಯತ್ವಾತ್</strong> = ಅದ್ಭುತವಾಗಿರುವುದರಿಂದಲೂ, <strong>ತಂ</strong> = ಆ ಆತ್ಮನನ್ನು, <strong>ಮೋಹಹಾನತಃ</strong> = ಅಜ್ಞಾನನಾಶದಿಂದ, <strong>ವಿದ್ಮಃ</strong> = ತಿಳಿಯುತ್ತೇವೆ.</p>
    <p><strong>ಭಾವಾರ್ಥ</strong>: ಜ್ಞಾನದಿಂದ ಅಜ್ಞಾನವು ನಿವೃತ್ತಿಯಾದರೆ ಆ ಕೂಡಲೇ ಬ್ರಹ್ಮದ ಅರಿವು ಉಂಟಾಗಿಬಿಡುತ್ತದೆ. ಏಕೆಂದರೆ ಅವಿದ್ಯೆಯು ದುರ್ಬಲವಾಗಿರುತ್ತದೆ. ಜ್ಞಾನವೆಂಬುದು ಆತ್ಮನ ಸ್ವರೂಪವೇ ಆಗಿರುತ್ತದೆ ಮತ್ತು ಶ್ರುತಿವಾಕ್ಯಕ್ಕೆ ಅದ್ಭುತವಾದ ಶಕ್ತಿಯು ಇರುತ್ತದೆ.</p>
    <p><strong>ವಿವರಣೆ</strong>: ಅಜ್ಞಾನವು ನಾಶವಾದೀತಾ? ಆತ್ಮಜ್ಞಾನವು ನಮಗೆ ಹುಟ್ಟೀತಾ? ಎಂದರೆ, ಆತ್ಮಜ್ಞಾನವು ಹುಟ್ಟುವುದೂ ದಿಟ, ಅದರಿಂದ ಅಜ್ಞಾನವು ನಾಶವಾಗುವುದೂ ಸತ್ಯ; ಏಕೆಂದರೆ ಆತ್ಮಜ್ಞಾನವು ಆತ್ಮಸ್ವರೂಪವೇ ಆದ್ದರಿಂದ ಪ್ರಬಲವಾಗಿರುತ್ತದೆ, ಅಜ್ಞಾನವು ಅತ್ಯಂತ ದುರ್ಬಲವೂ ಆಗಿರುತ್ತದೆ ಮತ್ತು ಶ್ರುತಿವಾಕ್ಯಗಳು ಅದ್ಭುತಶಕ್ತಿಯನ್ನು ಹೊಂದಿರುತ್ತವೆ. ವೇದಾಂತವಾಕ್ಯಾರ್ಥವಿಚಾರದಿಂದ ನಿಶ್ಚಿತವಾಗಿಯೂ ಆತ್ಮಜ್ಞಾನವು ಉಂಟಾಗುತ್ತದೆ. ಆದ್ದರಿಂದ ಜ್ಞಾನೋದಯವಾಗಿ ಅಜ್ಞಾನದ ನಿವೃತ್ತಿಯಾಗಿ ಮುಕ್ತಿಯು ದೊರಕುತ್ತದೆ. ಇದರಲ್ಲಿ ಯಾವ ಸಂಶಯವೂ ಇರುವುದಿಲ್ಲ. ಆದ್ದರಿಂದ ಸಾಧಕರು ಹೆಚ್ಚುಹೆಚ್ಚಾಗಿ ವೇದಾಂತವಾಕ್ಯಾರ್ಥವಿಚಾರವನ್ನೇ ಮಾಡುತ್ತಿರಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ದೈವಾನುಗ್ರಹಪಾತ್ರಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ದೇವಾನುಗ್ರಹಸಂಪ್ರಾಪ್ತ್ಯಾ ಶಾಸ್ತ್ರಾರ್ಥಗ್ರಹಣಂ ದೃಢಮ್।<br/>ದೇವಾನುಗ್ರಹಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೮</strong></div>
  <div><strong><span class="en">343.</span></strong> ದೇವತಾನುಗ್ರಹದಿಂದ ಫಲ</div>
  <div>ಶ್ರವಣಂ ಧಾರಣಂ ಚೈವಮುಪಯೋಗಶ್ಚ ಸಿದ್ಧ್ಯತಿ।<br/>ಜ್ಞಾನಸ್ಯಾಪ್ರತಿಬಂಧೇನ ಪ್ರಾರ್ಥನೀಯಮತೋ ಭವೇತ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಶೀಕ್ಷಾವಲ್ಲೀ ೪೧</p>
    <p><strong>ಅನ್ವಯಾರ್ಥ</strong>: <strong>ಶ್ರವಣಂ</strong> = ಸದ್ಗುರುಗಳಿಂದ ವೇದಾಂತಾರ್ಥದ ಶ್ರವಣವೂ, <strong>ಧಾರಣಂ</strong> = ಧಾರಣವೂ, <strong>ಚ</strong> = ಮತ್ತು, <strong>ಉಪಯೋಗಃ</strong> = ಅದರ ಪ್ರಯೋಜನವೂ, <strong>ಏವಂ</strong> = ಹೀಗೆ ಮಾಡಿದರೆ, ದೇವತಾ ಪ್ರಾರ್ಥನೆಯಿಂದ, <strong>ಸಿದ್ಧ್ಯತಿ</strong> = ಸಿದ್ಧಿಸುತ್ತದೆ. <strong>ಜ್ಞಾನಸ್ಯ</strong> = ಆತ್ಮಜ್ಞಾನವೂ, <strong>ಅಪ್ರತಿಬಂಧೇನ</strong> = ಯಾವ ಅಡ್ಡಿಯೂ ಇಲ್ಲದೇ ಉಂಟಾಗುತ್ತದೆ. <strong>ಅತಃ</strong> = ಆದ್ದರಿಂದ, <strong>ಪ್ರಾರ್ಥನೀಯಮ್</strong> = ಅಧ್ಯಾತ್ಮಸಾಧಕನಾದ ಮುಮುಕ್ಷುವು ದೇವತೆಗಳನ್ನು ಪ್ರಾರ್ಥಿಸಬೇಕು.</p>
    <p><strong>ಭಾವಾರ್ಥ</strong>: ದೇವತೆಗಳ ಅನುಗ್ರಹವಾಗಿಬಿಟ್ಟರೆ ಅಂಥವನಿಗೆ ವೇದಾಂತವಾಕ್ಯಾರ್ಥದ ಶ್ರವಣ, ಧಾರಣ ಮತ್ತು ಪ್ರಯೋಜನ—ಈ ಮೂರೂ ಫಲಗಳಾಗುತ್ತವೆ. ಆದ್ದರಿಂದ ದೇವತೆಗಳ ಪ್ರಾರ್ಥನೆಯನ್ನು ತತ್ತ್ವಜಿಜ್ಞಾಸುಸಾಧಕನು ಮಾಡಲೇ ಬೇಕು.</p>
    <p><strong>ವಿವರಣೆ</strong>: ಬ್ರಹ್ಮಜಿಜ್ಞಾಸೆಗೂ ದೇವತಾಪ್ರಾರ್ಥನೆಗೂ ಸಂಬಂಧ ವೇನು? ಎಂದರೆ, ಸಂಬಂಧವಿದೆ. ದೇವತಾಪ್ರಾರ್ಥನೆಯಿಂದ ದೇವತಾನುಗ್ರಹವು ನಮಗೆ ದೊರಕುತ್ತದೆ. ದೇವತಾನುಗ್ರಹದಿಂದ ನಮ್ಮ ಕರಣಗಳು ಶುದ್ಧವಾಗುತ್ತವೆ. ವಿಶೇಷವಾಗಿ ಮನಸ್ಸು ಶುದ್ಧವಾಗುತ್ತದೆ. ಅನಂತರ ವೇದಾಂತಗಳ ಸಂದೇಶವನ್ನು ಏಕಾಗ್ರತೆಯಿಂದ ಕೇಳುವುದಕ್ಕೂ, ಕೇಳಿದ್ದನ್ನು ಮನನಮಾಡುವುದಕ್ಕೂ ಅನುಕೂಲವಾಗುತ್ತದೆ. ಅದರಿಂದ ಪ್ರಯೋಜನವೂ ಉಂಟಾಗುತ್ತದೆ. ಆದ್ದರಿಂದ ಮುಮುಕ್ಷುವಾದವನು ದೇವತಾಪ್ರಾರ್ಥನೆಯನ್ನು ಮಾಡಬೇಕು. ಆದ್ದರಿಂದಲೇ ಮುಮುಕ್ಷುವು ಶಾಂತಿಮಂತ್ರಗಳನ್ನು ಪಠಿಸಬೇಕು.</p>
  </div>
  <div>
    <p>॥ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ಓಂ ಸರ್ವೋಪಸರ್ಗವಿದೂರಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ವಾಯ್ವಾದಿದೇವತಾಧ್ಯಾನಾತ್ ವಿಘ್ನಶಾಂತಿರ್ಭವಿಷ್ಯತಿ।<br/>ಸರ್ವವಿಘ್ನನಿಹಂತಾರಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೯</strong></div>
  <div>
    <p><strong><span class="en">344.</span></strong> ವಾಯುವಿಗೆ ನಮಸ್ಕಾರ</p>
  </div>
  <div>ಬ್ರಹ್ಮವಿದ್ಯೋಪಸರ್ಗಾಣಾಂ ಶಾಂತ್ಯರ್ಥಂ ವಾಯುರೂಪಿಣೇ।<br/>ಬ್ರಹ್ಮಜಿಜ್ಞಾಸುನಾ ಕಾರ್ಯೇ ನಮಸ್ಕಾರೋಕ್ತಿಕರ್ಮಣೀ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಶೀಕ್ಷಾವಲ್ಲೀ ೪೨</p>
    <p><strong>ಅನ್ವಯಾರ್ಥ</strong>: <strong>ಬ್ರಹ್ಮವಿದ್ಯಾ ಉಪಸರ್ಗಾಣಾಂ</strong> = ಬ್ರಹ್ಮವಿದ್ಯೆಗೆ ಬರಬಹುದಾದ ಅಡ್ಡಿ ಆತಂಕಗಳ, <strong>ಶಾಂತ್ಯರ್ಥಂ</strong> = ಪರಿಹಾರಕ್ಕಾಗಿ, <strong>ಬ್ರಹ್ಮಜಿಜ್ಞಾಸುನಾ</strong> = ಬ್ರಹ್ಮವನ್ನು ತಿಳಿಯಬಯಸುವ ಸಾಧಕನು, <strong>ವಾಯುರೂಪಿಣೇ</strong> = ವಾಯುವಿನ ರೂಪದಲ್ಲಿರುವ ಪರಮಾತ್ಮನಿಗೆ, <strong>ನಮಸ್ಕಾರ ಉಕ್ತಿಕರ್ಮಣೀ</strong> = ನಮಸ್ಕಾರದ ಮಾತನ್ನೂ, ಮತ್ತು ನಮಸ್ಕಾರದ ಕರ್ಮವನ್ನೂ, <strong>ಕಾರ್ಯೇ</strong> = ಮಾಡಬೇಕು.</p>
    <p><strong>ಭಾವಾರ್ಥ</strong>: ಬ್ರಹ್ಮವಿದ್ಯೆಯನ್ನು ಸಂಪಾದಿಸಿಕೊಂಡು ಮುಕ್ತನಾಗಬೇಕು ಎಂದು ಬಯಸುವ ಸಾಧಕನು ವಾಯುದೇವತೆಗೆ <strong>ನಮೋ ಬ್ರಹ್ಮಣೇ</strong> ಎಂದು ಹೇಳುತ್ತಾ ನಮಸ್ಕಾರವನ್ನೂ ಮಾಡಬೇಕು. ಇದರಿಂದ ಎಲ್ಲ ಅಡ್ಡಿಗಳೂ ದೂರವಾಗಿ ಜ್ಞಾನಪ್ರಾಪ್ತಿಯಾಗುತ್ತದೆ.</p>
    <p><strong>ವಿವರಣೆ</strong> : ಬ್ರಹ್ಮವನ್ನು ತಿಳಿಯಲು ಅಪೇಕ್ಷಿಸುವವನೇ ಜಿಜ್ಞಾಸು. ಇವನು ನಿರ್ವಿಘ್ನತೆಯಿಂದ ವೇದಾಂತಾರ್ಥಗಳನ್ನು ತನ್ನ ಸದ್ಗುರುಗಳಿಂದ ತಿಳಿದುಕೊಳ್ಳಬೇಕಲ್ಲವೆ? ಈ ಶ್ರವಣಸಾಧನವು ನಿರ್ವಿಘ್ನವಾಗಿ ಮುಂದುವರಿಯುವಂತೆ ಅನುಗ್ರಹಮಾಡು ಎಂದು ವಾಯುದೇವತೆಯನ್ನು ಸಾಧಕನು ಪ್ರಾರ್ಥಿಸಬೇಕು. ವಾಯುದೇವನೇ, ನಿನಗೆ ನಮಸ್ಕಾರ ಎಂದು ಹೇಳಬೇಕು, ಮತ್ತು ನಮಸ್ಕಾರವನ್ನೂ ಮಾಡಬೇಕು. ಅಂತೂ ಬಾಯಿಯಿಂದ ‘ನಿನಗೆ ನಮಸ್ಕಾರ’ ಎಂದು ಹೇಳಬೇಕು ಮತ್ತು ಅದರಂತೆ ಶ್ರದ್ಧೆಯಿಂದ ನಮಸ್ಕಾರವನ್ನೂ ಅವಶ್ಯವಾಗಿ ಮಾಡಬೇಕು ಎಂದರ್ಥ. ಸಮಷ್ಟಿರೂಪನಾದ ವಾಯುವಿನ ಅನುಗ್ರಹದಿಂದ ಆತ್ಮಜ್ಞಾನವೂ ಉಂಟಾಗುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸರ್ವಕಾಮರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಕಾಮಾದೀನಾಂ ಹಿ ದೋಷಾಣಾಮಜ್ಞಾನಂ ಮೂಲಕಾರಣಮ್।<br/>ಕಾಮಾಜ್ಞಾನಾದಿಹೀನಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧೦</strong></div>
  <div>
    <p><strong><span class="en">345.</span></strong> ಜ್ಞಾನದಿಂದಲೇ ಕಾಮನಾಶ</p>
  </div>
  <div>ಕಾಮಾದಯೋ ಯದಜ್ಞಾನಾತ್ತಜ್ಜ್ಞಾನಾತ್ಸ್ಯಾದಕಾಮತಾ।<br/>ಅತಃ ಪರಂ ತದೈಕಾತ್ಮ್ಯಂ ವಕ್ಷ್ಯತೇಽಜ್ಞಾನಘಸ್ಮರಮ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೧</p>
    <p><strong>ಅನ್ವಯಾರ್ಥ</strong>: <strong>ಯದಜ್ಞಾನಾತ್</strong> = ಯಾವ ಪರಬ್ರಹ್ಮವನ್ನು ತಿಳಿಯದಿರುವುದರಿಂದ, <strong>ಕಾಮಾದಯಃ</strong> = ಕಾಮಕರ್ಮಗಳು ಉಂಟಾಗುತ್ತವೆಯೋ, <strong>ತತ್ ಜ್ಞಾನಾತ್</strong> = ಮತ್ತು ಯಾವುದನ್ನು ತಿಳಿದರೆ, <strong>ಅಕಾಮತಾ ಸ್ಯಾತ್</strong> = ಅಕಾಮತ್ವವು ಉಂಟಾಗುತ್ತದೆಯೋ, <strong>ತದೈಕಾತ್ಮ್ಯಂ</strong> = ಅಂಥ ಬ್ರಹ್ಮದ ಏಕತ್ವವನ್ನು, <strong>ಅತಃ ಪರಂ</strong> = ಇನ್ನು ಮುಂದಕ್ಕೆ , <strong>ವಕ್ಷ್ಯತೇ</strong> = ತಿಳಿಸಲಾಗುತ್ತದೆ. ಈ ಬ್ರಹ್ಮಾತ್ಮೈಕತ್ವಜ್ಞಾನವು, <strong>ಅಜ್ಞಾನಘಸ್ಮರಂ</strong> = ಅಜ್ಞಾನವನ್ನು ನುಂಗುಹಾಕುವಂಥದ್ದು.</p>
    <p><strong>ಭಾವಾರ್ಥ</strong>: ಬ್ರಹ್ಮವೇ ತಾನೆಂಬ ಜ್ಞಾನವನ್ನು ಇಲ್ಲಿ ತಿಳಿಸಲಾಗುತ್ತದೆ. ಇದನ್ನು ತಿಳಿದರೆ ಕಾಮಾದಿಗಳು ನಾಶವಾಗುತ್ತವೆ, ಇಂಥ ಜ್ಞಾನವಿಲ್ಲದ್ದರಿಂದಲೇ ಕಾಮಾದಿಗಳು ತೋರುತ್ತಿವೆ. ಈ ಆತ್ಮಜ್ಞಾನವು ಅಜ್ಞಾನವನ್ನು ತೊಲಗಿಸುತ್ತದೆ.</p>
    <p><strong>ವಿವರಣೆ</strong>: ಬ್ರಹ್ಮೈಕಾತ್ಮ್ಯಜ್ಞಾನವೇ ಮೋಕ್ಷಕ್ಕೆ ಹೇತುವಾಗಿರುತ್ತದೆ. ಬ್ರಹ್ಮವು ಆತ್ಮನೇ, ಆತ್ಮನು ಬ್ರಹ್ಮವೇ ಎನ್ನುವ ಈ ಜ್ಞಾನವೇ ಬ್ರಹ್ಮೈಕಾತ್ಮ್ಯಜ್ಞಾನವು. ಇದೇ ಸಮ್ಯಗ್ ಜ್ಞಾನವು. ಇದರಿಂದಲೇ ಅವಿದ್ಯಾಕಾಮಕರ್ಮಗಳೆಲ್ಲವೂ ಸಂಪೂರ್ಣವಾಗಿ ನಾಶವಾಗುತ್ತವೆ. ಬ್ರಹ್ಮಾತ್ಮೈಕತ್ವಜ್ಞಾನವನ್ನೇ ವೇದಾಂತಗಳಲ್ಲಿ ತಿಳಿಸಿರುತ್ತಾರೆ. ಅವಿದ್ಯೆಯಿಂದಲೇ ಕಾಮಕರ್ಮ ಜನ್ಮಮರಣರೂಪವಾದ ಸಂಸಾರಚಕ್ರವು ಸುತ್ತುತ್ತಾ ಇರುತ್ತದೆ. ಜ್ಞಾನದಿಂದಲೇ ಅವಿದ್ಯಾನಾಶ, ಜ್ಞಾನದಿಂದಲೇ ಪರಮಶಾಂತಿ. ಇಂಥ ಬ್ರಹ್ಮಾತ್ಮಜ್ಞಾನವನ್ನು ಉಪದೇಶಿಸುವುದ ಕ್ಕಾಗಿಯೇ ಸಕಲ ವೇದಾಂತಗಳೂ ಹೊರಟಿರುತ್ತವೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸರ್ವಸಾಕ್ಷಿಣೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸರ್ವವ್ಯಾಪಕಮೀಶಾನಂ ಪ್ರತ್ಯಗಾತ್ಮಾನಮವ್ಯಯಮ್।<br/>ಅಹೇಯಮನುಪಾದೇಯಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧೧</strong></div>
  <div>
    <p><strong><span class="en">346.</span></strong> ಆತ್ಮನ ಸ್ವರೂಪವಿದು</p>
  </div>
  <div>ನಾನಾಗತಮ್ ಅನೈತಿಹ್ಯಂ ಪ್ರತ್ಯಗೇಕಮವಿಕ್ರಿಯಮ್।<br/>ಅನಾದೇಯಮಹೇಯಂ ಯತ್ ನಮಸ್ತಸ್ಮೈ ಸದಾದೃಶೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨</p>
    <p><strong>ಅನ್ವಯಾರ್ಥ</strong>: <strong>ಯತ್</strong> = ಯಾವ ಪರಬ್ರಹ್ಮವು, <strong>ನಾನಾಗತಂ</strong> = ಸರ್ವವ್ಯಾಪಕವಾಗಿದೆಯೋ, <strong>ಅನೈತಿಹ್ಯಂ</strong> = ಊಹೆಗೆ ಮೀರಿದೆಯೋ, <strong>ಪ್ರತ್ಯಕ್</strong> = ಪ್ರತ್ಯಗಾತ್ಮನಾಗಿದೆಯೋ, <strong>ಏಕಂ</strong> = ಅದ್ವಿತೀಯವಾಗಿದೆಯೋ, <strong>ಅವಿಕ್ರಿಯಂ</strong> = ವಿಕಾರರಹಿತವಾಗಿದೆಯೋ, <strong>ಅನಾದೇಯಂ</strong> = ಉಪಾದೇಯವೂ ಅಲ್ಲವೋ, ಮತ್ತು <strong>ಅಹೇಯಂ</strong> = ಹೇಯವೂ ಅಲ್ಲವೋ, <strong>ಸದಾದೃಶೇ</strong> = ಸದಾಸಾಕ್ಷಿಸ್ವರೂಪವಾದ, <strong>ತಸ್ಮೈ</strong> = ಅಂಥ ತತ್ತ್ವಕ್ಕೆ, <strong>ನಮಃ</strong> = ನಮಸ್ಕಾರವು.</p>
    <p><strong>ಭಾವಾರ್ಥ</strong>: ಪರಬ್ರಹ್ಮವೆಂದರೆ ಸರ್ವಗತವಾದ, ಊಹೆಗೂ ನಿಲುಕದ, ಅದ್ವಿತೀಯವಾದ, ಹಾನೋಪಾದಾನರಹಿತವಾಗಿರುವ ಪ್ರತ್ಯಗಾತ್ಮನೇ. ಆ ಬ್ರಹ್ಮಕ್ಕೆ ನಮಸ್ಕಾರ.</p>
    <p><strong>ವಿವರಣೆ</strong>: ಬ್ರಹ್ಮವೆಂದರೆ ಒಬ್ಬ ದೇವತೆಯಲ್ಲ. ಅದನ್ನು ಮನಸ್ಸಿನಿಂದ ಹೀಗಿರಬಹುದೆಂದು ಊಹಿಸಲೂ ಸಾಧ್ಯವಿಲ್ಲ. ಎಲ್ಲೆಡೆಗಳಲ್ಲೂ ತುಂಬಿರುವ ಪರಿಪೂರ್ಣತತ್ತ್ವವೇ ಅದು. ಎಲ್ಲರಿಗೂ ಪ್ರತ್ಯಗಾತ್ಮನಾಗಿರುತ್ತದೆ. ಅದ್ವಿತೀಯವೂ, ನಿರಾಕಾರವೂ, ನಿರ್ವಿಕಾರವೂ ಆಗಿರುತ್ತದೆ. ಈ ಬ್ರಹ್ಮವು ಉಪಾದೇಯವೂ ಅಲ್ಲ , ಹೇಯವೂ ಅಲ್ಲ. ಅಂತಃಕರಣದ ಎಲ್ಲಾ ವೃತ್ತಿಗಳಿಗೂ ಸಾಕ್ಷಿಯಾಗಿರುತ್ತದೆ. ಇವನೇ ನಮ್ಮೆಲ್ಲರ ಪ್ರತ್ಯಗಾತ್ಮಸ್ವರೂಪನು. ಇದೇ ಸಕಲ ವೇದವೇದಾಂತಶಾಸ್ತ್ರಗಳಲ್ಲಿ ಪರಮತಾತ್ಪರ್ಯದಿಂದ ಪ್ರತಿಪಾದಿತವಾಗಿರುವ ಪರಬ್ರಹ್ಮದ ಪರಮಾರ್ಥ ಸ್ವರೂಪ. ಈ ಪರಬ್ರಹ್ಮಕ್ಕೆ ನಮಸ್ಕಾರ. ದೃಕ್ಸ್ವರೂಪನಾದ ಪ್ರತ್ಯಗಾತ್ಮನನ್ನೇ ಪರಬ್ರಹ್ಮವೆಂದು ತಿಳಿಯಬೇಕು. </p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಕರ್ಮಾಭ್ಯುದಯಸಂಬಂಧವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಬ್ರಹ್ಮಲೋಕಫಲಪ್ರಾಪ್ತಿಃ ಉಪಾಸ್ತೇರ್ನೈವ ಸಂಶಯಃ।<br/>ಉಪಾಸನರಹಸ್ಯಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧೨</strong></div>
  <div>
    <p><strong><span class="en">347.</span></strong> ಅಭ್ಯುದಯಫಲ</p>
  </div>
  <div>ಯಾವಂತ್ಯುಪಾಸನಾನ್ಯಾದೌ ಅವಿರುದ್ಧಾನಿ ಕರ್ಮಭಿಃ।<br/>ಸಂಹಿತಾವಿಷಯಾದೀನಿ ಸ್ಯುಸ್ತಾನ್ಯಭ್ಯುದಯಾಯ ತು॥</div>
  <div>
    <p> ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩</p>
    <p><strong>ಅನ್ವಯಾರ್ಥ</strong>: <strong>ಕರ್ಮಭಿಃ</strong> = ಕರ್ಮಗಳಿಗೆ, <strong>ಅವಿರುದ್ಧಾನಿ</strong> = ವಿರುದ್ಧವಲ್ಲದ, <strong>ಉಪಾಸನಾನಿ</strong> = ಉಪಾಸನೆಗಳು, <strong>ಯಾವಂತಿ ಆದೌ ಉಪದಿಷ್ಟಾನಿ</strong> = ಹಿಂದೆ ಎಷ್ಟು ಹೇಳಲ್ಪಟ್ಟಿವೆಯೋ, <strong>ಸಂಹಿತಾವಿಷಯಾದೀನಿ</strong> = ಸಂಹಿತೆಗೆ ಅಂದರೆ, ಮಂತ್ರಾಕ್ಷರಗಳ ಸಂಧಿಗಳಿಗೆ ಸಂಬಂಧಪಟ್ಟವುಗಳು, <strong>ಸ್ಯುಃ</strong> = ಇರಬಹುದೋ, <strong>ತಾನಿ ತು</strong> = ಅವೆಲ್ಲವೂ ಕೂಡ, <strong>ಅಭ್ಯುದಯಾಯ</strong> = ಅಭ್ಯುದಯ ಫಲಗಳನ್ನು ಹೊಂದುವುದಕ್ಕಾಗಿ ಮಾತ್ರಾ ಇರುತ್ತವೆ.</p>
    <p><strong>ಭಾವಾರ್ಥ</strong> : ಕರ್ಮಗಳ ಜೊತೆಯಲ್ಲಿ ಸೇರಿಕೊಂಡೇ ಇರುವಂಥ ಎಲ್ಲಾ ಉಪಾಸನೆಗಳೂ ಅಭ್ಯುದಯ ಫಲಗಳನ್ನು ಮಾತ್ರ ಕೊಡಬಲ್ಲವೇ ಹೊರತು ಅವುಗಳು ನೇರವಾಗಿ ಮೋಕ್ಷವನ್ನು ಕೊಡಲಾರವು. ಕರ್ಮಗಳಿಂದ ಮೋಕ್ಷಫಲವು ದೊರಕದು.</p>
    <p><strong>ವಿವರಣೆ</strong>: ಅಭ್ಯುದಯ ಹಾಗೂ ನಿಃಶ್ಶ್ರೇಯಸ—ಎಂದು ಶಾಸ್ತ್ರಗಳಲ್ಲಿ ಎರಡು ರೀತಿಯ ಫಲಗಳನ್ನು ತಿಳಿಸಿರುತ್ತಾರೆ. ಅಭ್ಯುದಯವು ಈ ಲೋಕದಲ್ಲಿನ ಮತ್ತು ಪರಲೋಕದಲ್ಲಿನ ಎಂದು ಎರಡು ವಿಧವಾಗಿರುತ್ತದೆ. ಅಭ್ಯುದಯವೆಂದರೆ ಹೆಚ್ಚಿನ ಸಂಪತ್ತುಗಳನ್ನು ಪಡೆದು ಅವನ್ನು ಅನುಭವಿಸುತ್ತಾ ಸುಖವಾಗಿರುವುದು. ಇನ್ನು ನಿಃಶ್ಶ್ರೇಯಸವೆಂದರೆ ಮೋಕ್ಷ. ತನ್ನ ನೈಜಸ್ವರೂಪದಲ್ಲಿದ್ದುಕೊಂಡಿರುವ ಫಲವಿದು. ಕರ್ಮೋಪಾಸನೆಗಳಿಂದ ಕೇವಲ ಅಭ್ಯುದಯವು ಮಾತ್ರ ದೊರಕುತ್ತದೆಯೇ ಹೊರತು ಶಾಶ್ವತವಾದ ಮೋಕ್ಷವಲ್ಲ. ಕೇವಲ ಉಪಾಸನೆ ಗಳಿಂದಲೂ ಬ್ರಹ್ಮ ಸ್ವರೂಪವೇ ಆದ ಮೋಕ್ಷವು ದೊರಕದು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ತ್ಯಕ್ತಸರ್ವಕರ್ಮಣೇ ಶ್ರೀಸುರೇಶ್ವರಾಯ ನಮಃ॥</div>
  <div>ಅನಿತ್ಯಾತ್ ಸಾಧನಾತ್ ಪ್ರಾಪ್ತಂ ಫಲಂ ಸರ್ವಂ ಹಿ ನಶ್ವರಮ್।<br/>ಕ್ಷಯಿಷ್ಣುಫಲನಿರ್ವಿಣ್ಣಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧೩</strong></div>
  <div>
    <p><strong><span class="en">348.</span></strong> ಕರ್ಮಫಲಗಳೆಲ್ಲವೂ ಕ್ಷಯಿಷ್ಣು</p>
  </div>
  <div>ಕ್ಷಯಿಷ್ಣು ಸಾಧ್ಯಂ ವಿಜ್ಞಾಯ ನಿಶ್ಶೇಷಂ ಕರ್ಮಸಾಧನಮ್।<br/>ತತ್ತ್ಯಾಗಸಾಧನಸ್ತಸ್ಮಾತ್ ಪ್ರತ್ಯಗ್ಜ್ಞಾನೇ ಪ್ರವರ್ತತೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೧೨</p>
    <p><strong>ಅನ್ವಯಾರ್ಥ</strong>: <strong>ಸಾಧ್ಯಂ</strong> = ಹೊಸದಾಗಿ ಪಡೆದುದೆಲ್ಲವೂ, <strong>ಕ್ಷಯಿಷ್ಣು</strong> = ನಾಶವಾಗತಕ್ಕದ್ದೇ ಎಂದು, <strong>ವಿಜ್ಞಾಯ</strong> = ತಿಳಿದು, <strong>ನಿಶ್ಶೇಷಂ</strong> = ಎಲ್ಲಾ , <strong>ಕರ್ಮಸಾಧನಮ್</strong> = ಕರ್ಮಸಾಧನಗಳನ್ನೂ ಬಿಟ್ಟು, <strong>ತತ್ ತ್ಯಾಗಸಾಧನಃ</strong> <strong>ಸನ್</strong> = ಆ ಕರ್ಮಮಾರ್ಗವನ್ನುಬಿಡುವುದೇ ಸಾಧನವೆಂದು ತಿಳಿದು, <strong>ತಸ್ಮಾತ್</strong> = ಅನಂತರ, <strong>ಪ್ರತ್ಯಕ್ ಜ್ಞಾನೇ</strong> = ಪ್ರತ್ಯಗಾತ್ಮನನ್ನು ತಿಳಿಯುವುದಕ್ಕಾಗಿ ಸಾಧಕನು, <strong>ಪ್ರವರ್ತತೇ</strong> = ಪ್ರವೃತ್ತನಾಗುತ್ತಾನೆ.</p>
    <p><strong>ಭಾವಾರ್ಥ</strong>: ಕರ್ಮಗಳನ್ನು ಮಾಡುತ್ತಾ ಅದರಿಂದ ಹೊಸದಾಗಿ ಪಡೆದುಕೊಂಡ ಫಲಗಳೆಲ್ಲವೂ ಕ್ಷಯವಾಗತಕ್ಕವುಗಳೇ ಎಂದು ತಿಳಿದರೆ, ಅನಂತರ ಆ ಕರ್ಮಮಾರ್ಗವನ್ನು ಬಿಟ್ಟು, ಆತ್ಮಜ್ಞಾನವನ್ನು ಹೊಂದುವುದಕ್ಕಾಗಿ ಮುಮುಕ್ಷುವು ಪ್ರಯತ್ನವನ್ನು ಮಾಡುತ್ತಾನೆ.</p>
    <p><strong>ವಿವರಣೆ</strong>: ಮುಮುಕ್ಷುಸಾಧಕನಿಗೆ ಮೋಕ್ಷವೇ ಬೇಕಾದ ಫಲ. ಮೋಕ್ಷವು ನಾಶವಾಗದ, ಬದಲಾವಣೆಯಾಗದ, ನಿತ್ಯಕೂಟಸ್ಥಸ್ವರೂಪವು. ಮೊದಲು ಕರ್ಮಫಲಗಳೆಲ್ಲವೂ ಅನಿತ್ಯ ಎಂದು ತಿಳಿದರೆ ಅನಂತರ ಅದರಿಂದ ವಿರಕ್ತನಾಗಿ ಮುಮುಕ್ಷುಸಾಧಕನು ಬ್ರಹ್ಮಜ್ಞಾನಮಾರ್ಗದಲ್ಲಿ ಪ್ರವೃತ್ತನಾಗುತ್ತಾನಲ್ಲವೆ? ಅನಿತ್ಯಫಲಗಳಿಂದ ವಿರಕ್ತನಾದವನಿಗೇ ಅಲ್ಲವೆ, ನಿತ್ಯವಾದ ಫಲದಲ್ಲಿ ಆಸಕ್ತಿಯು ಉಂಟಾಗು ತ್ತದೆ? ಇಂಥವನಿಗೇ ಆತ್ಮಜ್ಞಾನವು ದಕ್ಕುತ್ತದೆ. ವಿರಕ್ತನಾದವನಿಗೇ ಆತ್ಮಜ್ಞಾನದಲ್ಲಿ ಅಧಿಕಾರವು ಇರುತ್ತದೆ. ಆದ್ದರಿಂದ ಮುಮುಕ್ಷುವು ಸರ್ವಕಾಮಕರ್ಮಗಳನ್ನೂ ಸಂಪೂರ್ಣವಾಗಿ ಬಿಟ್ಟಿರುತ್ತಾನೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಕ್ರಿಯಾಕಾರಕಫಲತತ್ತ್ವಜ್ಞಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅವಿದ್ಯಾಂ ನಾಶಯತ್ಯೇವ ನೂನಂ ಜ್ಞಾನಂ ನ ಕಾರಕಮ್।<br/>ವಿದ್ಯಾಽವಿದ್ಯಾಸ್ವರೂಪಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧೪</strong></div>
  <div>
    <p><strong><span class="en">349.</span></strong> ಜ್ಞಾನವು ಕಾರಕವಲ್ಲ</p>
  </div>
  <div>ತದನಾಪ್ತಿಕೃದಜ್ಞಾನಧ್ವಸ್ತಯೇಽಲಂ ನ ಕಾರಕಮ್।<br/>ಪ್ರತ್ಯಗ್ಜ್ಞಾನೇಽಧಿಕಾರ್ಯಸ್ಮಾತ್ ತ್ಯಕ್ತಪೂರ್ವೋಕ್ತಸಾಧನಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೯</p>
    <p><strong>ಅನ್ವಯಾರ್ಥ</strong>: <strong>ತತ್ ಅನಾಪ್ತಿಕೃತ್ ಅಜ್ಞಾನಧ್ವಸ್ತಯೇ</strong> = ಆ ಮೋಕ್ಷವು ಪ್ರಾಪ್ತವಾಗದಿರುವುದಕ್ಕೆ ಕಾರಣವಾಗಿರುವಂಥ ಅಜ್ಞಾನವನ್ನು ನಾಶಮಾಡುವುದಕ್ಕಾಗಿ ಆತ್ಮಜ್ಞಾನವೊಂದೇ, <strong>ಅಲಂ</strong> = ಸಾಕು. ಈ ಜ್ಞಾನವಾದರೋ, <strong>ನ ಕಾರಕಮ್</strong> = ಕಾರಕವಲ್ಲ. <strong>ಅಸ್ಮಾತ್</strong> = ಆದ್ದರಿಂದ, <strong>ತ್ಯಕ್ತ ಪೂರ್ವೋಕ್ತಸಾಧನಃ</strong> = ಹಿಂದೆ ಹೇಳಿರುವ ಎಲ್ಲಾ ಕರ್ಮಗಳನ್ನೂ ಸಾಧನಗಳನ್ನೂ ಬಿಟ್ಟಿರುವವನೇ, <strong>ಪ್ರತ್ಯಕ್</strong> <strong>ಜ್ಞಾನೇ</strong> = ಪ್ರತ್ಯಗಾತ್ಮನ ಜ್ಞಾನದಲ್ಲಿ , <strong>ಅಧಿಕಾರೀ</strong> = ಅಧಿಕಾರಿಯಾಗುತ್ತಾನೆ.</p>
    <p><strong>ಭಾವಾರ್ಥ</strong>: ಮೋಕ್ಷಪ್ರಾಪ್ತಿಗೆ ಮುಖ್ಯವಾದ ಅಡ್ಡಿ ಎಂದರೆ ಅಜ್ಞಾನವೇ. ಇದನ್ನು ಕಳೆಯಲು ಆತ್ಮಜ್ಞಾನವೊಂದೇ ಸಾಕು. ಈ ಆತ್ಮ ಜ್ಞಾನವು ಕಾರಕವಲ್ಲ. ಆದ್ದರಿಂದ ಕರ್ಮಸಾಧನಗಳನ್ನೂ ಕರ್ಮಗಳನ್ನೂ ಸಂಪೂರ್ಣವಾಗಿ ಬಿಟ್ಟು ವಿರಕ್ತನಾದರೆ ಅಂಥವನು ಆತ್ಮಜ್ಞಾನಕ್ಕೆ ಅಧಿಕಾರಿಯಾಗುತ್ತಾನೆ.</p>
    <p><strong>ವಿವರಣೆ</strong>: ಪರಬ್ರಹ್ಮಸ್ವರೂಪವೇ ಆಗಿರುವಂಥ ಮೋಕ್ಷವು ನಿತ್ಯಪ್ರಾಪ್ತವೇ ಆಗಿದ್ದರೂ ಅಜ್ಞಾನದಿಂದ ದೂರವಾದಂತೆ ತೋರುತ್ತಿದೆ. ಈ ಅಜ್ಞಾನವು ಜ್ಞಾನದಿಂದಲೇ ನಾಶವಾಗಬೇಕು. ಜ್ಞಾನವು ಕಾರಕವಲ್ಲ. ಎಂದರೆ ಜ್ಞಾನವು ಯಾವ ಫಲಗಳನ್ನೂ ಹೊಸದಾಗಿ ಉಂಟುಮಾಡುವುದಿಲ್ಲ. ಕರ್ಮಗಳೆಲ್ಲವೂ ಕಾರಕಗಳೇ. ಕರ್ಮಾದಿಗಳು ಸ್ವರ್ಗಾದಿಫಲಗಳನ್ನು ಉಂಟುಮಾಡುತ್ತವೆ. ಕರ್ಮಗಳಿಂದ ಮುಕ್ತಿಯು ದೊರಕದು. ಆದ್ದರಿಂದ ಮುಮುಕ್ಷುಸಾಧಕನು ಕರ್ಮಗಳಿಂದ ವಿರಕ್ತನಾಗಿ ವೇದಾಂತಾರ್ಥ ಚಿಂತನ ಪರಾಯಣನಾಗಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಮೃತ್ಯುಭಯಹರಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಮೃತ್ಯುನಾ ಗೀರ್ಯತೇ ಜಂತುಃ ಕ್ರೂರಿಣಾ ಕರ್ಮಚೋದಿತಃ।<br/>ಮಹಾಮೃತ್ಯುಂಜಯಂ ಧೀರಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧೫</strong></div>
  <div>
    <p><strong><span class="en">350.</span></strong> ಕ್ರೂರಿಯಾದ ಮೃತ್ಯು!</p>
  </div>
  <div>ಹಾ ಕಾಂತೇ ಹಾ ಧನಂ ಪುತ್ರ ಕ್ರಂದಮಾನಃ ಸುದಾರುಣಮ್।<br/>ಮಂಡೂಕ ಇವ ಸರ್ಪೇಣ ಗೀರ್ಯತೇ ಮೃತ್ಯುನಾ ನರಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೧೨</p>
    <p><strong>ಅನ್ವಯಾರ್ಥ</strong>: <strong>ಹಾ ಕಾಂತೇ</strong> = ಎಲೈ ಪ್ರಿಯಪತ್ನಿಯೇ, <strong>ಹಾ ಧನಂ</strong> = ಹಣವೇ, <strong>ಹಾ ಪುತ್ರ</strong> = ಅಯ್ಯೋ, ಮಗನೇ ಎಂದು ಮುಂತಾಗಿ, <strong>ಸುದಾರುಣಮ್</strong> = ತುಂಬಾ ಕ್ರೂರವಾಗಿ, <strong>ಕ್ರಂದಮಾನಃ</strong> = ಅರಚುತ್ತಾ, ಕೂಗುತ್ತಾ , ಅಳುತ್ತಾ ಮನುಷ್ಯನು ಇರುತ್ತಾನೆ. <strong>ಸರ್ಪೇಣ</strong> = ಸರ್ಪದಿಂದ, <strong>ಮಂಡೂಕ ಇವ</strong> = ಕಪ್ಪೆಯು ನುಂಗಲ್ಪಡುವಂತೆ, <strong>ನರಃ</strong> = ಮನುಷ್ಯನು, <strong>ಮೃತ್ಯುನಾ</strong> = ಮೃತ್ಯುವಿನಿಂದ, <strong>ಗೀರ್ಯತೇ</strong> = ನುಂಗಲ್ಪಡುತ್ತಾನೆ.</p>
    <p><strong>ಭಾವಾರ್ಥ</strong>: ಮನುಷ್ಯನು ಆತ್ಮಜ್ಞಾನವಿಲ್ಲದೇ ಅವಿದ್ಯೆಯಿಂದ ಕೂಡಿಕೊಂಡವನಾಗಿ ಹಾ ಪ್ರಿಯೇ, ಅಯ್ಯೋ ಹಣವೇ, ಹೇ ಪುತ್ರ— ಈ ರೀತಿಯಾಗಿ ಅರಚುತ್ತಾ ಇರುತ್ತಾನೆ. ಸರ್ಪವು ಕಪ್ಪೆಯನ್ನು ನುಂಗಿಹಾಕುವಂತೆ ಈ ಅಜ್ಞಾನಿಯನ್ನು ಮೃತ್ಯುವು ಓಡಿಬಂದು ನುಂಗಿಬಿಡುತ್ತದೆ—ಎಚ್ಚರಿಕೆ!</p>
    <p><strong>ವಿವರಣೆ</strong>: ಅಜ್ಞಾನಿಗಳು ದೇಹ, ಇಂದ್ರಿಯ, ಪುತ್ರ, ಪತ್ನಿ, ಪಶುಗಳನ್ನೇ ತಾನೆಂದು ತಿಳಿದುಕೊಂಡು ಅವುಗಳಲ್ಲಿಯೇ ಅನುರಕ್ತರಾಗಿರುತ್ತಾರೆ. ಇದರಿಂದ ಯಾವಾಗಲೂ ದುಃಖವನ್ನೇ ಅನುಭವಿಸುತ್ತಾ, ಅಯ್ಯೋ ನಾನು ಹಾಳಾಗಿಹೋದೆನಲ್ಲ, ಹೇ ಪ್ರಿಯೆ ನನ್ನ ಗತಿ ಹೀಗಾಯಿತಲ್ಲಾ, ಅಯ್ಯೋ ಹಣವೆಲ್ಲ ನಷ್ಟವಾಯಿತಲ್ಲ, ಅಯ್ಯೋ ನನ್ನ ಮಗ ದಡ್ಡನಾದನಲ್ಲ—ಎಂದೆಲ್ಲ ಅರಚುತ್ತಾ ಇರುವಾಗಲೇ ಇವನಿಗೆ ಮರಣವು ಬಂದೇ ಬಿಡುತ್ತದೆ! ಎಚ್ಚರಿಕೆ! ಕ್ರೂರಿಯಾದ ಮೃತ್ಯುವಿಗೆ ದಯಾ, ದಾಕ್ಷಿಣ್ಯ, ಕಾರುಣ್ಯ ಯಾವುದೂ ಇರುವುದಿಲ್ಲ , ನೆನಪಿರಲಿ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><span class="en">f</span>ಓಂ ವರ್ಣಾಶ್ರಮಾಧ್ಯಾಸಾತೀತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಆತ್ಮಾನಂ ಮನ್ಯತೇ ಭ್ರಾಂತ್ಯಾ ಬ್ರಾಹ್ಮಣಂ ಬ್ರಹ್ಮಚಾರಿಣಮ್।<br/>ವರ್ಣಾಶ್ರಮಗುಣಾತೀತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧೬</strong></div>
  <div>
    <p><strong><span class="en">351.</span></strong> ತಪು<strong>್ಪ</strong> ತಿಳಿವಳಿಕೆಯಿದು</p>
  </div>
  <div>ಗೋಧನಾದ್ಯಭಿಮಾನೇನ ತದ್ವಾನಸ್ಮೀತ್ಯವಿದ್ಯಯಾ।<br/>ಬ್ರಹ್ಮಚಾರೀ ಗೃಹಸ್ಥೋಽಹಂ ತಾಪಸೋಽಸ್ಮಿ ತಥಾ ಮುನಿಃ॥</div>
  <div><p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೨೮</p><p><strong>ಅನ್ವಯಾರ್ಥ</strong>: <strong>ಗೋ ಧನ ಆದಿ ಅಭಿಮಾನೇನ</strong> = ಗೋವು, ಧನ ಮುಂತಾದ ಅಭಿಮಾನದಿಂದ, <strong>ತದ್ವಾನ್</strong> = ಗೋಮಾನ್, ಧನವಾನ್, <strong>ಅಸ್ಮಿ</strong> = ಆಗಿದ್ದೇನೆ, <strong>ಇತಿ</strong> = ಎಂದು, <strong>ಅವಿದ್ಯಯಾ</strong> = ಅವಿದ್ಯೆಯಿಂದ ಹೇಗೆ ತಿಳಿಯುತ್ತಾನೆಯೋ, <strong>ತಥಾ</strong> = ಹಾಗೆಯೇ ಅವಿದ್ಯೆಯಿಂದಲೇ, ತನ್ನನ್ನು ದೇಹಸಂಬಂಧದಿಂದ, <strong>ಅಹಂ ಬ್ರಹ್ಮಚಾರೀ</strong> = ನಾನು ಬ್ರಹ್ಮಚಾರಿ, <strong>ಅಹಂ ಗೃಹಸ್ಥಃ</strong> = ನಾನು ಗೃಹಸ್ಥನು, <strong>ಅಹಂ ತಾಪಸಃ</strong> <strong>ಅಸ್ಮಿ</strong> = ನಾನು ತಪಸ್ವಿಯಾಗಿದ್ದೇನೆ, <strong>ಅಹಂ ಮುನಿಃ</strong> = ನಾನು ಮುನಿಯಾಗಿದ್ದೇನೆ ಎಂದು ತಿಳಿಯುತ್ತಾನೆ.</p><p><strong>ಭಾವಾರ್ಥ</strong>: ಗೋಸಂಬಂಧದಿಂದ ತನ್ನನ್ನು ಗೋಮಾನ್ ಎಂದೂ, ಧನಸಂಬಂಧದಿಂದ ತನ್ನನ್ನು ಧನವಾನ್ ಎಂದೂ ಅವಿದ್ಯೆಯಿಂದ ತಿಳಿಯುವಂತೆಯೇ, ದೇಹದ ವರ್ಣಾಶ್ರಮ ಸಂಬಂಧದಿಂದ ತನ್ನನ್ನು ಬ್ರಹ್ಮಚಾರಿ, ಗೃಹಸ್ಥ , ವಾನಪ್ರಸ್ಥ , ಸಂನ್ಯಾಸೀ ಎಂದೂ ಅವಿದ್ಯೆಯಿಂದಲೇ ತಿಳಿಯುತ್ತಾನೆ.</p><strong>ವಿವರಣೆ</strong>: ಗೋವಾಗಲೀ ಧನವಾಗಲೀ ಇವನ ಸ್ವರೂಪಕ್ಕೆ ಸೇರಿಲ್ಲ. ಗೋಧನಗಳಿಗೂ ಇವನಿಗೂ ಯಾವ ಯಾವ ಸಂಬಂಧವೂ ಇಲ್ಲ. ಅಧ್ಯಾಸದಿಂದ ತನ್ನನ್ನು ಗೋಮಾನ್ ಎಂದೂ ಧನವಾನ್ ಎಂದೂ ಮಾಡಿಕೊಂಡಿದ್ದಾನಲ್ಲವೆ? ಹೀಗೆಯೇ ದೇಹದ ಅಧ್ಯಾಸದಿಂದ ತನ್ನನ್ನು ಬ್ರಹ್ಮಚಾರಿ, ಗೃಹಸ್ಥ, ಸಂನ್ಯಾಸಿ ಎಂದು ತಿಳಿದಿದ್ದಾನೆ. ನಿಜವಾಗಿ ಆತ್ಮನು ಬ್ರಹ್ಮಚಾರಿಯೂ ಅಲ್ಲ , ಗೃಹಸ್ಥನೂ ಅಲ್ಲ , ಬ್ರಾಹ್ಮಣನೂ ಅಲ್ಲ, ಶೂದ್ರನೂ ಅಲ್ಲ. ಏಕೆಂದರೆ ಇದಾವುದೂ ಆತ್ಮನ ಸ್ವರೂಪವಲ್ಲ.</div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><span class="en">f</span>ಓಂ ಸರ್ವಾಭಿನ್ನಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಏಕಮೇವ ಪರಂ ಬ್ರಹ್ಮ ಬಾಹ್ಯಾಭ್ಯಂತರರೂಪಧೃತ್।<br/>ಬಹಿರಂತಸ್ಥಮಾತ್ಮಾನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧೭</strong></div>
  <div>
    <p><strong><span class="en">352.</span></strong> ಎಲ್ಲೆಡೆಯೂ ಬ್ರಹ್ಮವೇ ತುಂಬಿದೆ</p>
  </div>
  <div>ದ್ವೈತಾಸ್ಪೃಕ್ ಪ್ರತ್ಯಗಾತ್ಮೈಕಃ ಪ್ರತೀಚೀವ ಪರಾಗಪಿ।<br/>ಯುಷ್ಮದಸ್ಮದ್ವಿಭಾಗಾಭ್ಯಾಂ ಭಿದ್ಯತೇಽವಿದ್ಯಯಾ ಮೃಷಾ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೩೪</p>
    <p><strong>ಅನ್ವಯಾರ್ಥ</strong>: <strong>ದ್ವೈತಾಸ್ಪೃಕ್</strong> = ದ್ವೈತದ ಸಂಬಂಧವಿಲ್ಲದ, <strong>ಏಕಃ</strong> = ಒಬ್ಬನೇ ಆದ, <strong>ಪ್ರತ್ಯಗಾತ್ಮಾ</strong> = ಪ್ರತ್ಯಗಾತ್ಮನು, <strong>ಪ್ರತೀಚಿ ಇವ</strong> = ದೇಹದ ಒಳಗಡೆಯಲ್ಲಿರುವಂತೆಯೇ, <strong>ಪರಾಕ್ ಅಪಿ</strong> = ಹೊರಗಡೆಯಲ್ಲಿಯೂ, <strong>ಯುಷ್ಮದಸ್ಮದ್ ವಿಭಾಗಾಭ್ಯಾಂ</strong> = ನೀನು, ನಾನು ಎಂಬೀ ವಿಭಾಗಗಳಿಂದ, <strong>ಮೃಷಾ</strong> = ಸುಳ್ಳುಸುಳ್ಳಾಗಿಯೇ, <strong>ಅವಿದ್ಯಯಾ</strong> = ಅವಿದ್ಯೆಯಿಂದ, <strong>ಭಿದ್ಯತೇ</strong> = ಭಿನ್ನಭಿನ್ನವಾಗಿ ತೋರುತ್ತಿದ್ದಾನೆ.</p>
    <p><strong>ಭಾವಾರ್ಥ</strong>: ಅದ್ವಿತೀಯನಾದ ಪ್ರತ್ಯಗಾತ್ಮನೇ ಒಳಗೂ ಹೊರಗೂ ನಾನಾರೂಪಗಳಿಂದ ಸುಳ್ಳುಸುಳ್ಳಾಗಿ ತೋರುತ್ತಿದ್ದಾನೆ.</p>
    <p><strong>ವಿವರಣೆ</strong>: ಆತ್ಮನ ಪರಮಾರ್ಥವೆಂದರೆ <strong>ಏಕಮೇವ ಅದ್ವಿತೀಯಂ</strong>; ಆತ್ಮನಲ್ಲಿ ಸ್ವತಃ ಯಾವ ಭೇದಗಳೂ ಇಲ್ಲ. ಏಕೆಂದರೆ ಆತ್ಮನು ಪರಮಾರ್ಥವಾಗಿ ಪರಿಪೂರ್ಣನೂ ನಿರುಪಾಧಿಕನೂ ನಿರವಯವನೂ ನಿರಂಜನನೂ ಆಗಿರುತ್ತಾನೆ. ಆದರೂ ಅವಿದ್ಯೆಯಿಂದ ಈ ಆತ್ಮನೇ ದೇಹದ ಒಳಗೆ ಇಂದ್ರಿಯಾದಿ ಉಪಾಧಿಗಳಿಂದ ಸಂಸಾರಿಯಾದ ಜೀವಾತ್ಮನಾಗಿ ತೋರುತ್ತಿದ್ದಾನಲ್ಲವೆ? ಹೀಗೆಯೇ ಹೊರಗಡೆಯಲ್ಲಿಯೂ ಇದೇ ಆತ್ಮನೇ ನಾನು, ನೀನು, ಅದು, ಇದು ಮುಂತಾದ ದ್ವೈತವಸ್ತುಗಳಾಗಿಯೂ ತೋರುತ್ತಿದ್ದಾನೆ. ಅದ್ವಿತೀಯನಾದ ಪರಮಾತ್ಮನೇ ಆಧ್ಯಾತ್ಮಿಕರೂಪಗಳಿಂದಲೂ ಆಧಿಭೌತಿಕರೂಪಗಳಿಂದಲೂ ಆಧಿದೈವಿಕರೂಪಗಳಿಂದಲೂ ತೋರುತ್ತಿದ್ದಾನೆ. ಇದೆಲ್ಲವೂ ಅವಿದ್ಯಾವಿಲಾಸಮಾತ್ರವಾಗಿದೆ. ಆತ್ಮನ ದೃಷ್ಟಿಯಿಂದ ಒಳಗೆ ಹೊರಗೆ; ನಾನು ನೀನು ಇವಳು ಎಂಬ ವಿಭಾಗಗಳು ಯಾವುದೂ ಇಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ದೇವಾಧಿದೇವೇಶಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಇಂದ್ರಚಂದ್ರಾದಯೋ ದೇವಾಃ ಜ್ಞಾನಿನೋ ವಶಮಾಗತಾಃ।<br/>ಸರ್ವದೇವಾತ್ಮಭೂತಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧೮</strong></div>
  <div>
    <p><strong><span class="en">353.</span></strong> ದೇವತೆಗಳೂ ಜ್ಞಾನಿಗೆ ಅಧೀನರೇ</p>
  </div>
  <div>ಯಸ್ತ್ವೇವಂ ಬ್ರಾಹ್ಮಣೋ ವೇತ್ತಿ ತಸ್ಯ ದೇವಾ ವಶೇ ಸ್ಥಿತಾಃ।<br/>ಕಿಂ ಪುನಃ ಕ್ಷ್ಮಾಪತಿ ವ್ಯಾಘ್ರ ವ್ಯಾಳ ಸ್ತ್ರೀ ಪುರುಷಾದಯಃ॥</div>
  <div>
    <p>ಮಾನಸೋಲ್ಲಾಸ ೧೦-೧೮</p>
    <p><strong>ಅನ್ವಯಾರ್ಥ</strong>: <strong>ಯಃ ತು</strong> = ಆದರೆ, ಯಾವ, <strong>ಬ್ರಾಹ್ಮಣಃ</strong> = ಬ್ರಹ್ಮಜ್ಞಾನಿಯಾದವನು, <strong>ಏವಂ</strong> = ಹೀಗೆ, <strong>ವೇತ್ತಿ</strong> = ಪ್ರತ್ಯಗಾತ್ಮನನ್ನು, ಸರ್ವಾತ್ಮನೆಂದು ತಿಳಿಯುತ್ತಾನೆಯೋ, <strong>ತಸ್ಯ</strong> = ಅಂಥವನ, <strong>ವಶೇ</strong> = ಅಧೀನದಲ್ಲಿ , <strong>ದೇವಾಃ</strong> = ದೇವತೆಗಳು, <strong>ಸ್ಥಿತಾಃ</strong> = ಇರುತ್ತಾರೆ. <strong>ಕಿಂ ಪುನಃ</strong> = ಇನ್ನು, <strong>ಕ್ಷ್ಮಾಪತಿ ವ್ಯಾಘ್ರ ವ್ಯಾಳ ಸ್ತ್ರೀ ಪುರುಷಾದಯಃ</strong> = ರಾಜ ಮಹಾರಾಜರುಗಳು, ಹುಲಿ, ಹಾವು, ಆನೆ, ಸ್ತ್ರೀಯರು ಪುರುಷರೇ ಮುಂತಾದವರು ಈ ಬ್ರಹ್ಮಜ್ಞಾನಿಗೆ ಅಧೀನರಾಗಿರುತ್ತಾರೆ ಎಂದು ಬೇರೆಯಾಗಿ ಹೇಳಬೇಕೇ?</p>
    <p><strong>ಭಾವಾರ್ಥ</strong>: ಬ್ರಹ್ಮಜ್ಞಾನಿಯೆಂದರೆ, ಸರ್ವಾತ್ಮಕವಾಗಿರುವ ಪರಬ್ರಹ್ಮವೇ ತಾನೆಂದು ತಿಳಿದು, ಆ ಬ್ರಹ್ಮದಲ್ಲಿಯೇ ನೆಲೆಗೊಂಡಿರುವ ಮಹಾತ್ಮನು. ದೇವಾಧಿದೇವತೆಗಳಿಗೂ ಆತ್ಮನಾಗಿರುವ ಇವನಿಗೆ ದೇವತೆಗಳೆಲ್ಲರೂ ಅಧೀನರಾಗಿರುತ್ತಾರೆ. ಇನ್ನು ರಾಜರು, ಹುಲಿ, ಸಿಂಹ, ಸರ್ಪಗಳು, ಸ್ತ್ರೀಯರು, ಪುರುಷರು ಇವನ ವಶವರ್ತಿಗಳಾಗಿರುತ್ತಾರೆ ಎಂದು ಬೇರೆಯಾಗಿ ಹೇಳಬೇಕೆ?</p>
    <p><strong>ವಿವರಣೆ</strong>: ಬ್ರಹ್ಮಜ್ಞಾನಿಯನ್ನು ಒಬ್ಬ ವ್ಯಕ್ತಿಯೆಂದು ತಿಳಿಯಬಾರದು. ಜಾತಿವರ್ಣಾಶ್ರಮಾದಿಭೇದಗಳನ್ನು ಮೀರಿರುವ, ದೇಶಕಾಲಾದಿಗಳಿಂದ ಪರಿಚ್ಛಿನ್ನವಾಗದ ಪರಬ್ರಹ್ಮದಲ್ಲಿ ನಿಷ್ಠನಾಗಿರುವ ಸರ್ವಾತ್ಮನೇ ಬ್ರಹ್ಮಜ್ಞಾನಿಯು. ಇವನಿಗೆ ಇಡೀ ಬ್ರಹ್ಮಾಂಡವೇ ವಶವರ್ತಿಯಾಗಿರುತ್ತದೆ. ಬ್ರಹ್ಮಜ್ಞಾನಿಗೆ ಶತ್ರುಗಳೇ ಇರುವುದಿಲ್ಲ. ಇವನು ಸರ್ವರಲ್ಲಿ ತನ್ನನ್ನೂ, ತನ್ನಲ್ಲಿ ಸರ್ವರನ್ನೂ ಕಾಣುತ್ತಾನೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಕೋಶಾತ್ಮಾಭಿಮಾನಶೂನ್ಯಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಸದಾತ್ಮಕಂ ಪರಂ ಬ್ರಹ್ಮ ಯಃ ಸ ಜಾನಾತಿ ಸತ್ತ್ವವಾನ್।<br/>ಸದಾತ್ಮಕಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೧೯</strong></div>
  <div>
    <p><strong><span class="en">354.</span></strong> ಬ್ರಹ್ಮವು ‘ಅಸತ್’ ಅಲ್ಲ</p>
  </div>
  <div>ಸದಪ್ಯಾತ್ಮಸ್ವರೂಪೇಣ ಬ್ರಹ್ಮಾಸದಿತಿ ವೇದ ಚೇತ್।<br/>ಸೋಽಸನ್ನೇವೇಹ ಭವತಿ ಕೋಶಾತ್ಮತ್ವಾಭಿಮಾನಭಾಕ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೫೩</p>
    <p><strong>ಅನ್ವಯಾರ್ಥ</strong>: <strong>ಆತ್ಮಸ್ವರೂಪೇಣ</strong> = ಆತ್ಮಸ್ವರೂಪದಿಂದ, <strong>ಸತ್ ಅಪಿ</strong> = ಇದ್ದುಕೊಂಡಿದ್ದರೂ, <strong>ಬ್ರಹ್ಮ</strong> = ಬ್ರಹ್ಮವನ್ನು, <strong>ಅಸತ್ ಇತಿ</strong> = ‘ಅಸತ್ತು’ ಎಂದು, <strong>ವೇದ ಚೇತ್</strong> = ತಿಳಿದರೆ, <strong>ಸಃ</strong> = ಅಂಥವನು, <strong>ಇಹ</strong> = ಇಲ್ಲಿ, <strong>ಕೋಶಾತ್ಮತ್ವಾಭಿಮಾನಭಾಕ್</strong> = ಕೋಶಗಳನ್ನೇ ಆತ್ಮನೆಂದು ತಿಳಿದಿರುವಂಥ ಅವಿವೇಕಿಯಾಗಿ, <strong>ಅಸನ್ ಏವ ಭವತಿ</strong> = ಅಸತ್ತೇ ಎಂದರೆ ಇಲ್ಲದವನೇ ಆಗಿಬಿಡುತ್ತಾನೆ.</p>
    <p><strong>ಭಾವಾರ್ಥ</strong>: ಬ್ರಹ್ಮವೆಂದರೆ ತನಗಿಂತ ಭಿನ್ನವಾದ ಸೋಪಾಧಿಕವಾದ ಒಂದು ವಸ್ತುವಲ್ಲ. ತನ್ನ ಪ್ರತ್ಯಗಾತ್ಮ ಸ್ವರೂಪವೇ ಬ್ರಹ್ಮ. ಇಂಥ ಬ್ರಹ್ಮವನ್ನು ಇಲ್ಲವೆಂದು ತಿಳಿದರೆ ಅವನೇ ಇಲ್ಲವಾಗಿಬಿಡುತ್ತಾನೆ. ಅವನು ಕೋಶಗಳನ್ನೇ ತಾನೆಂದು ತಿಳಿದಿರುವ ಅವಿವೇಕಿಯಾಗಿ, ಅವನೇ ಅಸತ್ಪುರುಷನೂ ಆಗಿಬಿಡುತ್ತಾನೆ.</p>
    <p><strong>ವಿವರಣೆ</strong>: ಉಪನಿಷತ್ತುಗಳಲ್ಲಿ ತಿಳಿಸಿರುವ ಪರಮಾತ್ಮನೆಂದರೆ ನಿರುಪಾಧಿಕವಾದ ಪರಬ್ರಹ್ಮವೇ. ಇದು ಯಾವ ಪ್ರಮಾಣಗಳಿಗೂ ಗೋಚರಿಸದ ನಿರವಯವ ಪರತತ್ತ್ವ. ಇದನ್ನು ಅನುಭವದಿಂದಲೇ ತಿಳಿಯಬೇಕೇ ಹೊರತು ಇಂದ್ರಿಯ ಪ್ರಮಾಣಗಳಿಂದಲ್ಲ. ಆದ್ದರಿಂದ ಇಂಥ ಬ್ರಹ್ಮವನ್ನು ಯಾರಾದರೂ ‘ಇಲ್ಲ’ ಎಂದು ಹೇಳಿದರೆ ಅಂಥವರೇ ‘ಇಲ್ಲ’ದವರಾಗಿಬಿಡುತ್ತಾರೆ. ಬ್ರಹ್ಮವಿಲ್ಲ ಎಂದರೂ ಒಂದೇ, ತಾನಿಲ್ಲ ಎಂದರೂ ಒಂದೇ ಆಗುತ್ತದೆ. ಸಚ್ಚಿದಾನಂದಸ್ವರೂಪವಾದ ಪರಬ್ರಹ್ಮವನ್ನು ‘ಇದೆ’ ಎಂದೇ ತಿಳಿಯಬೇಕು. ಏಕೆಂದರೆ ಎಂಥಾ ನಾಸ್ತಿಕನೇ ಆಗಿದ್ದರೂ ಅವನು ತನ್ನನ್ನು ‘ಇಲ್ಲ’ ಎಂದು ತಿಳಿಯಲಾರನಲ್ಲವೇ?</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃಖ್</div>
  <div>॥ಓಮ್ ಆತ್ಮಾನ್ವಯವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಕೋಶಾನಾಂ ವ್ಯತಿರೇಕತ್ವಮ್ ಆತ್ಮನೋಽನ್ವಯ ಏವ ಚ।<br/>ಅನ್ವಯವ್ಯತಿರೇಕಜ್ಞಂ <strong>ಸುರೇಶ್ವರಮಹಂ ಭಜೇ</strong><strong>॥</strong></div>
  <div>ಡಿಸೆಂಬರ್ <strong>೨೦</strong></div>
  <div>
    <p><strong><span class="en">355.</span></strong> ಆತ್ಮನ ಅನ್ವಯ</p>
  </div>
  <div>ಅನ್ವಯವ್ಯತಿರೇಕಾಭ್ಯಾಂ ಕೋಶೈರಾತ್ಮಸಮೀಕ್ಷಣಮ್।<br/>ಕ್ರಿಯತೇ ಹಿ ಯತಸ್ತೇಷಾಮುಪಾಯತ್ವಂ ಪ್ರತೀಯತೇ॥</div>
  <div><p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೩೫</p><p><strong>ಅನ್ವಯಾರ್ಥ</strong>: <strong>ಅನ್ವಯ ವ್ಯತಿರೇಕಾಭ್ಯಾಂ</strong> = ಅನ್ವಯ ವ್ಯತಿರೇಕಗಳಿಂದ, <strong>ಕೋಶೈಃ</strong> = ಪಂಚಕೋಶಗಳಿಂದ, <strong>ಆತ್ಮಸಮೀಕ್ಷಣಂ ಕ್ರಿಯತೇ</strong> = ಆತ್ಮನ ಅನ್ವೇಷಣೆಯು ಮಾಡಲ್ಪಡುತ್ತದೆ, <strong>ಹಿ ಯತಃ ತಸ್ಮಾತ್</strong> = ಹೀಗಿರುವುದರಿಂದ, <strong>ತೇಷಾಂ</strong> = ಆ ಪಂಚಕೋಶಗಳು, <strong>ಉಪಾಯತ್ವಂ</strong> = ಆತ್ಮಜ್ಞಾನಪ್ರಾಪ್ತಿಗೆ ಉಪಾಯವಾಗಿರುವುದು, <strong>ಪ್ರತೀಯತೇ</strong> = ತಿಳಿಯುತ್ತಿದೆ.</p><p><strong>ಭಾವಾರ್ಥ</strong>: ಆತ್ಮನ ಅನ್ವಯದಿಂದಲೂ ಪಂಚಕೋಶಗಳ ವ್ಯತಿರೇಕದಿಂದಲೂ ಆತ್ಮನನ್ನು ಅರಿಯಬಹುದು. ಹೀಗಾಗಿ ಆತ್ಮನನ್ನು ಕಂಡುಹಿಡಿದು ಅರಿತುಕೊಳ್ಳುವುದಕ್ಕೆ ಪಂಚಕೋಶಗಳು ಉಪಾಯಗಳಾಗಿರುತ್ತವೆ.</p><strong>ವಿವರಣೆ</strong>: ಅನ್ವಯ ಮತ್ತು ವ್ಯತಿರೇಕ ತರ್ಕದ ಸಹಾಯದಿಂದ ಆತ್ಮನನ್ನು ಸಾಧಕರು ಕಂಡುಕೊಳ್ಳಬೇಕು. ಆತ್ಮನು ಯಾವಾಗಲೂ ಎಲ್ಲಾ ಕಡೆಗಳಲ್ಲೂ ಅನ್ವಯವಾಗಿರುತ್ತಾನೆ, ಎಲ್ಲಿಯಾದರೂ ಆತ್ಮನು ಇಲ್ಲ ಎಂಬುದಿಲ್ಲ. ಆತ್ಮನು ಕೂಟಸ್ಥನೂ ನಿರ್ವಿಕಾರಿಯೂ ಆಗಿರುತ್ತಾನೆ. ಆದರೆ ಕೋಶಗಳೆಲ್ಲವೂ ವ್ಯಭಿಚರಿತವಾಗುತ್ತಾ ಇರುತ್ತವೆ. ಕೋಶಗಳು ನಿತ್ಯವಿಕಾರಿಗಳಾಗಿರುತ್ತವೆ. ಬದಲಾವಣೆಯಾಗುತ್ತಿರುವ ಈ ಕೋಶಗಳನ್ನು ಬಳಸಿಕೊಂಡು ಕೂಟಸ್ಥನಾದ ಆತ್ಮನನ್ನು ಅರಿಯಬಹುದಾಗಿದೆ. ಕೋಶಗಳು ಆತ್ಮಜ್ಞಾನಪ್ರಾಪ್ತಿಗೆ ಉಪಾಯಗಳಾಗಿವೆ. ನಿತ್ಯವಿಕಾರಿಗಳಾ ಗಿರುವ ಪಂಚಕೋಶಗಳನ್ನು ಅನಾತ್ಮವೆಂದು ತಳ್ಳಿಹಾಕಬೇಕು. ಇವು ಗಳಲ್ಲಿ ಅನ್ವಿತವಾಗಿರುವ ಪ್ರತ್ಯಗಾತ್ಮನನ್ನೇ ತಾನೆಂದು ತಿಳಿಯಬೇಕು.</div>
  <div>
    <p>॥ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ಓಂ ಕೋಶದೋಷರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅಜ್ಞಾನಹೇತುಕಾಃ ಸರ್ವೇ ಪಂಚಕೋಶಾ ವಿಕಲ್ಪಿತಾಃ।<br/>ಅಜ್ಞಾನದೋಷನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div/>
  <div>ಡಿಸೆಂಬರ್ <strong>೨೧</strong></div>
  <div>
    <p><strong><span class="en">356.</span></strong> ಆನಂದಮಯನೂ ಆತ್ಮನಲ್ಲ</p>
  </div>
  <div>ಕೋಶಪಂಚಕ ಏತಸ್ಮಿನ್ ನಿಷಿದ್ಧೇಽಜ್ಞಾನಹೇತುಕೇ।<br/>ನಾನಂದಮಯತಾ ನ್ಯಾಯ್ಯಾ ಧಿಯಾಂ ವಾಚಾಮಗೋಚರೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೪೦</p>
  </div>
  <div>
    <p><strong>ಅನ್ವಯಾರ್ಥ</strong>: <strong>ಏತಸ್ಮಿನ್</strong> = ಈ, <strong>ಕೋಶಪಂಚಕೇ</strong> = ಐದೂ ಕೋಶಗಳನ್ನು, <strong>ಅಜ್ಞಾನಹೇತುಕೇ</strong> = ಅಜ್ಞಾನದಿಂದ ತೋರುತ್ತಿರುವುದರಿಂದ, <strong>ನಿಷಿದ್ಧೇ</strong> = ಅನಾತ್ಮವೆಂದು ತಳ್ಳಿಹಾಕಲಾಗಿ, <strong>ಧಿಯಾಂ</strong> = ಬುದ್ಧಿವೃತ್ತಿಗಳಿಗೂ, <strong>ವಾಚಾಂ</strong> = ಮಾತುಗಳಿಗೂ, <strong>ಅಗೋಚರೇ ಆನಂದೇ</strong> = ಗೋಚರವಲ್ಲದ ಆನಂದವನ್ನು, <strong>ಆನಂದಮಯತಾ</strong> = ಆನಂದಮಯ ಎಂದು ಹೇಳುವುದು, <strong>ನ ನ್ಯಾಯ್ಯಾ</strong> = ನ್ಯಾಯವಲ್ಲ.</p>
  </div>
  <div>
    <p><strong>ಭಾವಾರ್ಥ</strong>: ಪಂಚಕೋಶಗಳನ್ನು ಅವಿದ್ಯಾಕಲ್ಪಿತವೆಂದು ತಳ್ಳಿಹಾಕಿದ ಮೇಲೆ ಬುದ್ಧಿಗೂ ವಾಕ್ಕಿಗೂ ಗೋಚರವಲ್ಲದ ಆನಂದವನ್ನು ಆನಂದಮಯ ಎನ್ನುವುದು ಸರಿಯಲ್ಲ.</p>
  </div>
  <div>
    <p><strong>ವಿವರಣೆ</strong>: ಆನಂದಕ್ಕೂ ಆನಂದಮಯನಿಗೂ ವ್ಯತ್ಯಾಸವನ್ನು ತಿಳಿಯಬೇಕು. ಆನಂದಮಯನು ಪಂಚಕೋಶಗಳ ಪೈಕಿ ಕೊನೆಯವನು. ಆದರೂ ಇವನೂ ಪಂಚಕೋಶಗಳೊಳಗೇ ಸಿಕ್ಕಿರುವವನು. ಆದರೆ ನಿಜವಾಗಿ ನೋಡಿದರೆ ಈ ಐದೂ ಕೋಶಗಳು ಅವಿದ್ಯಾಕಲ್ಪಿತವೆಂದು ತಿಳಿದಮೇಲೆ, ಈ ಆನಂದಮಯಾತ್ಮನಿಗೂ ಆಸ್ಪದವಾಗಿರುವ, ಮನೋವಾಕ್ಕುಗಳಿಗೆ ಗೋಚರವಲ್ಲದ ಪರಮಾನಂದವು ಹೇಗೆತಾನೆ ಆನಂದಮಯವಾದೀತು? ಅಂತೂ ಆನಂದಮಯನನ್ನೂ ಅನಾತ್ಮವೆಂದೇ ತಿಳಿದು, ಆನಂದಮಯನಿಗೂ ಸ್ವರೂಪನಾಗಿರುವ ಪ್ರತ್ಯಗಾತ್ಮನನ್ನೇ ಆನಂದವೆಂದು ತಿಳಿಯಬೇಕು. ಆನಂದಮಯ ಆತ್ಮನೂ ಅನಾತ್ಮವೇ ಆಗಿದ್ದಾನೆ. ಏಕೆಂದರೆ ಇವನೂ ಸೋಪಾಧಿಕನಾದ್ದರಿಂದ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಪರಮಸುಖನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಧರ್ಮೋತ್ಕರ್ಷಾತ್ ಸುಖೋತ್ಕರ್ಷಃ ಚಿತ್ತಸ್ವಾಸ್ಥ್ಯಂ ಚ ಲಭ್ಯತೇ।<br/>ಧೀಸ್ವಾಸ್ಥ್ಯಧರ್ಮಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೨೨</strong></div>
  <div>
    <p><strong><span class="en">357.</span></strong> ಎಷ್ಟೆಷ್ಟೋ, ಅಷ್ಟಷ್ಟೂ</p>
  </div>
  <div>ಯಾವದ್ಯಾವತ್ ತಮೋಽಪೈತಿ ಬುದ್ಧೌ ಧರ್ಮಸಮಾಹತಮ್।<br/>ತಾವತ್ತಾವದ್ ಧಿಯಃ ಸ್ವಾಸ್ಥ್ಯಂ ತಾವತ್ತಾವತ್ ಸುಖೋನ್ನತಿಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೪೮</p>
    <p><strong>ಅನ್ವಯಾರ್ಥ</strong>: <strong>ಧರ್ಮಸಮಾಹತಮ್</strong> = ಧರ್ಮಕ್ಕೆ ವಿರುದ್ಧವಾದ, <strong>ತಮಃ</strong> = ಅಜ್ಞಾನವು, <strong>ಬುದ್ಧೌ</strong> = ಬುದ್ಧಿಯಲ್ಲಿ, <strong>ಯಾವದ್ ಯಾವದ್</strong> = ಎಷ್ಟೆಷ್ಟು, <strong>ಅಪೈತಿ</strong> = ದೂರವಾಗುತ್ತದೆಯೋ, <strong>ತಾವತ್ ತಾವತ್</strong> = ಅಷ್ಟಷ್ಟೂ, <strong>ಧಿಯಃ</strong> = ಬುದ್ಧಿಯ, <strong>ಸ್ವಾಸ್ಥ್ಯಂ</strong> = ಸ್ವಾಸ್ಥ್ಯವೂ, <strong>ತಾವತ್ ತಾವತ್</strong> = ಅಷ್ಟಷ್ಟೂ, <strong>ಸುಖೋನ್ನತಿಃ</strong> = ಸುಖದ ಹೆಚ್ಚಳವೂ ಆಗುತ್ತದೆ.</p>
    <p><strong>ಭಾವಾರ್ಥ</strong>: ಧರ್ಮಕ್ಕೆ ಅವಿರುದ್ಧವಾದ ಆಚರಣೆಯು ಹೆಚ್ಚುತ್ತಾ ಹೋದಂತೆಲ್ಲಾ ಬುದ್ಧಿಯು ಸ್ವಸ್ಥವೂ ಶುದ್ಧವೂ ಆಗುತ್ತದೆ, ಮತ್ತು ಅದರಿಂದ ಸುಖಾನಂದವೂ ಹೆಚ್ಚುತ್ತಾ ಹೋಗುತ್ತದೆ.</p>
    <p><strong>ವಿವರಣೆ</strong>: ನಮ್ಮ ಅಂತಃಕರಣವು ಅಶುದ್ಧವಾಗಿರುವುದಕ್ಕೂ ಅಸ್ವಸ್ಥವಾಗಿರುವುದಕ್ಕೂ ಕಾರಣವೇನೆಂದರೆ, ಅಧರ್ಮಾಚರಣೆಯು. ಅಧರ್ಮದ ಆಚರಣೆಯಿಂದ ಅಜ್ಞಾನವೂ, ಅಜ್ಞಾನದಿಂದ ಅಧರ್ಮಾಚರಣೆಗಳೂ ಬೆಳೆಯುತ್ತಾ ಹೋಗುತ್ತವೆ. ಇದನ್ನು ತಿಳಿದು ವಿವೇಕಿಯು ಅಧರ್ಮಾಚರಣೆಯನ್ನು ಎಷ್ಟೆಷ್ಟು ಕಡಿಮೆಮಾಡಿಕೊಳ್ಳುತ್ತಾ ಹೋಗುತ್ತಾನೆಯೋ, ಅವನ ಮನಸ್ಸು ಅಷ್ಟಷ್ಟು ಶುದ್ಧವಾಗುತ್ತಾ ಹೋಗುತ್ತದೆ. ಅದರಿಂದ ಸುಖದ ಹೆಚ್ಚಳವೂ ಉಂಟಾಗುತ್ತದೆ. ಅಧರ್ಮದಿಂದ ದುಃಖವೂ ಧರ್ಮದಿಂದ ಸುಖವೂ ಉಂಟಾಗುತ್ತಾ ಹೋಗುತ್ತದೆ. ಆದ್ದರಿಂದ ಅಧ್ಯಾತ್ಮಸಾಧಕರು ಅಧರ್ಮಾಚರಣೆಯನ್ನು ಸಾಧ್ಯವಾದಷ್ಟೂ ಕೈಬಿಡುತ್ತಾ ಧರ್ಮಾಚರಣೆಯನ್ನೇ ಮಾಡುತ್ತಾ ಇರಬೇಕು. ಇದರಿಂದ ಚಿತ್ತಶುದ್ಧಿಯೂ ಆಗಿ ಬ್ರಹ್ಮಜ್ಞಾನವೇ ಉಂಟಾಗುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸದ್ವರಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅಸದ್ವಾದೀ ಹ್ಯಸನ್ನೇವ ಸದ್ವಾದೀ ಸತ್ತ್ವಭಾಗ್ ಭವೇತ್।<br/>ಸತ್ತ್ವಾಸತ್ತ್ವವಿಭಾಗಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೨೩</strong></div>
  <div>
    <p><strong><span class="en">358.</span></strong> ಸತ್ ಅಸತ್ ಪುರುಷರಿವರು</p>
  </div>
  <div>ಅಸತ್ ಸಮೋಽಸೌ ಭವತಿ ಯೋಽಸದ್ ಬ್ರಹ್ಮೇತಿ ವೇದ ಚೇತ್।<br/>ಅಸ್ತಿ ಬ್ರಹ್ಮೇತಿ ಚೇದ್ ವೇದ ಸಂತಂ ತಂ ಬ್ರಾಹ್ಮಣಾ ವಿದುಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೫೨</p>
    <p><strong>ಅನ್ವಯಾರ್ಥ</strong>: <strong>ಯಃ</strong> = ಯಾವನು, <strong>ಬ್ರಹ್ಮ</strong> = ಬ್ರಹ್ಮವನ್ನು, <strong>ಅಸತ್</strong> = ಅಸತ್ತು, <strong>ಇತಿ</strong> = ಎಂದು, <strong>ವೇದ ಚೇತ್</strong> = ತಿಳಿಯುತ್ತಾನೆಯೋ, <strong>ಅಸೌ</strong> = ಅವನು, <strong>ಅಸತ್ ಸಮಃ</strong> = ಅಸತ್ತಿಗೆ ಸಮನೇ ಆಗಿಬಿಡುತ್ತಾನೆ. ಇನ್ನು, <strong>ಬ್ರಹ್ಮ</strong> = ಬ್ರಹ್ಮವನ್ನು, <strong>ಅಸ್ತಿ</strong> = ಇದೆ, <strong>ಇತಿ</strong> = ಎಂದು, <strong>ವೇದ ಚೇತ್</strong> = ತಿಳಿದವನಾದರೆ, <strong>ತಂ</strong> = ಅಂಥವನನ್ನು, <strong>ಬ್ರಾಹ್ಮಣಾಃ</strong> = ಬ್ರಹ್ಮಜ್ಞಾನಿಗಳು, <strong>ಸಂತಂ</strong> = ಸತ್ಪುರುಷನೆಂದು, <strong>ವಿದುಃ</strong> = ತಿಳಿಯುತ್ತಾರೆ.</p>
    <p><strong>ಭಾವಾರ್ಥ</strong>: ತನ್ನ ಸ್ವರೂಪನೇ ಆಗಿರುವ ಬ್ರಹ್ಮವನ್ನು “ಇಲ್ಲ” ಎಂದು ತಿಳಿದರೆ ಅವನೇ ‘ಅಸತ್’ ಆಗಿಬಿಡುತ್ತಾನೆ. ಇನ್ನು ಬ್ರಹ್ಮವನ್ನು ‘ಇದೆ’ ಎಂದು ತಿಳಿದರೆ ಅಂಥವನನ್ನು ಸತ್ ಪುರುಷನೆಂದು ಬ್ರಹ್ಮ ಜ್ಞಾನಿಗಳು ಕರೆಯುತ್ತಾರೆ.</p>
    <p><strong>ವಿವರಣೆ</strong>: ಬ್ರಹ್ಮವು ಪ್ರಮಾಣಗಳಿಗೆ ಗೋಚರವಲ್ಲದ ತತ್ತ್ವ. ಬ್ರಹ್ಮವು ಪ್ರತಿಯೊಬ್ಬರ ಪ್ರತ್ಯಗಾತ್ಮಸ್ವರೂಪವೇ ಆಗಿದೆ. ಆದ್ದರಿಂದ ಇಂಥ ಬ್ರಹ್ಮವನ್ನು ಯಾರಾದರೂ ‘ಅಸತ್ತು’ ಎಂದು ತಿಳಿದರೆ ಅವರೇ ಅಸತ್ ಆಗಿಬಿಡುತ್ತಾರೆ; ಇನ್ನು ತನ್ನ ಪ್ರತ್ಯಗಾತ್ಮವೇ ಆಗಿರುವ ಬ್ರಹ್ಮವನ್ನು ‘ಇದೆ’ ಎಂದು ತಿಳಿದರೆ ಅಂಥವನನ್ನು ಸತ್ ಪುರುಷನೆಂದೇ ಜ್ಞಾನಿಗಳು ಹಾಗೂ ಸತ್ಪುರುಷರು ಕರೆಯುತ್ತಾರೆ. ಆದ್ದರಿಂದ ಪ್ರಮಾಣಗಳಿಗೆ ಗೋಚರಿಸದಿದ್ದರೂ ತನ್ನ ಪ್ರತ್ಯಗಾತ್ಮನೇ ಆಗಿರುವ ಬ್ರಹ್ಮವನ್ನು ‘ಇಲ್ಲ’ ಎಂದು ತಿಳಿಯಬಾರದು. ಪರಬ್ರಹ್ಮವು ಸರ್ವರಿಗೂ ಸ್ವರೂಪ ವಾಗಿ ಇದ್ದೇ ಇದೆ. ಇದನ್ನು ಶಾಸ್ತ್ರಾಚಾರ್ಯರಿಂದ ತಿಳಿಯಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಕಾಮಕರ್ಮರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಪ್ರತ್ಯಗಾತ್ಮಾವಬೋಧಾದ್ಧಿ ಕಾಮಕರ್ಮನಿವರ್ತನಮ್।<br/>ಪ್ರತ್ಯಗ್ಬ್ರಹ್ಮಾತ್ಮನಿಷ್ಠಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೨೪</strong></div>
  <div>
    <p><strong><span class="en">359.</span></strong> ಜ್ಞಾನದಿಂದಲೇ ಕಾಮನಾಶ</p>
  </div>
  <div>ಕಾಮಶ್ಚ ಕರ್ಮಣೋ ಹೇತುಃ ತಸ್ಯೋಚ್ಛಿತ್ತೇರ್ನ ಸಂಭವಃ।<br/>ಪ್ರತ್ಯಗ್ಬೋಧಮೃತೇ ಯಸ್ಮಾತ್ ಅಸಮ್ಯಗಿದಮುಚ್ಯತೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಶೀಕ್ಷಾವಲ್ಲೀ ೧೭</p>
    <p><strong>ಅನ್ವಯಾರ್ಥ</strong>: <strong>ಕಾಮಃ ಚ</strong> = ಕಾಮವೇ, <strong>ಕರ್ಮಣಃ</strong> = ಕರ್ಮಕ್ಕೆ, <strong>ಹೇತುಃ</strong> = ಪ್ರೇರಕಶಕ್ತಿ , <strong>ತಸ್ಯ</strong> = ಅದರ, <strong>ಉಚ್ಛಿತ್ತೇಃ</strong> = ನಾಶಕ್ಕೆ, <strong>ಪ್ರತ್ಯಗ್ಬೋಧಂ ಋತೇ</strong> = ಪ್ರತ್ಯಗಾತ್ಮನ ಜ್ಞಾನವಿಲ್ಲದಿದ್ದರೆ, <strong>ಸಂಭವಃ ನಾಸ್ತಿ</strong> = ಸಂಭವವು ಇಲ್ಲ. <strong>ಯಸ್ಮಾತ್</strong> = ಆದ್ದರಿಂದ, <strong>ಇದಂ</strong> = ಕರ್ಮಗಳಿಂದಲೇ ಅವಿದ್ಯಾನಿವೃತ್ತಿಯಾಗಲಿ ಎನ್ನುವ ಈ ಮಾತು, <strong>ಅಸಮ್ಯಕ್ ಉಚ್ಯತೇ</strong> = ಸರಿಯಾದ ಮತವಲ್ಲ.</p>
    <p><strong>ಭಾವಾರ್ಥ</strong>: ಕಾಮಗಳಿಂದಲೇ ಕರ್ಮಗಳಲ್ಲಿ ಪ್ರವೃತ್ತಿ. ಕಾಮಗಳಿಗೆ ಅವಿದ್ಯೆಯೇ ಮೂಲ. ಪ್ರತ್ಯಗಾತ್ಮನ ಜ್ಞಾನವಿಲ್ಲದೇ ಅವಿದ್ಯೆಯು ತೊಲಗಲಾರದು. ಆದ್ದರಿಂದ ಕರ್ಮಗಳಿಂದಲೇ ಅವಿದ್ಯೆಯು ತೊಲಗಲಿ ಎಂದು ಹೇಳುವುದು ಸರಿಯಲ್ಲ.</p>
    <p><strong>ವಿವರಣೆ</strong>: ಕಾಮಗಳೆಂದರೆ ಬಾಹ್ಯವಿಷಯಗಳನ್ನು ಪಡೆದುಕೊಂಡು ಅದರಿಂದ ಸುಖವನ್ನು ಹೊಂದಬೇಕೆಂಬ ಆಶೆಯು. ಈ ಕಾಮಗಳಿಂದಲೇ ಪ್ರೇರಿತನಾಗಿ ಮಾನವನು ನಾನಾ ರೀತಿಯ ಕರ್ಮಗಳನ್ನು ಮಾಡುತ್ತಾ ಇದ್ದಾನೆ. ಈ ಕಾಮಗಳಿಗೆ ಮೂಲ ಅವಿದ್ಯೆ. ಅವಿದ್ಯೆ ಎಂದರೆ ತಾನೇ ಪರಿಪೂರ್ಣನಾದ ಆತ್ಮನು ಎಂದು ತಿಳಿಯದಿರುವುದು. ಏಕೆಂದರೆ ಅವಿದ್ಯೆಯಿಂದಲೇ ಕರ್ಮಾನುಷ್ಠಾನ, ಅವಿದ್ಯೆಯಿಂದಲೇ ಫಲಾಕಾಂಕ್ಷೆ , ಅವಿದ್ಯೆಯಿಂದಲೇ ತ್ರಿಪುಟಿಜ್ಞಾನವು. ಈ ಅವಿದ್ಯೆಯು ಆತ್ಮವಿದ್ಯೆಯಿಂದಲೇ ನಿವೃತ್ತಿಯಾಗಬೇಕೇ ಹೊರತು ಕರ್ಮಗಳಿಂದ ನಿವೃತ್ತಿಯಾಗುವುದಿಲ್ಲ. ಆದ್ದರಿಂದ ಉಪನಿಷತ್ತುಗಳಲ್ಲಿ ಆತ್ಮವಿದ್ಯೆಯನ್ನೇ ಪರಮತಾತ್ಪರ್ಯದಿಂದ ತಿಳಿಸಿದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಮೋಕ್ಷಾನಂದರತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಮೋಕ್ಷಾನಂದಫಲೇ ನಿತ್ಯೇ ಸರ್ವಕರ್ಮಫಲಾಗಮಃ।<br/>ಮೋಕ್ಷಾನಂದಫಲೇ ನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೨೫</strong></div>
  <div>
    <p><strong><span class="en">360.</span></strong> ಕರ್ಮಫಲಗಳೆಲ್ಲವೂ ಮೋಕ್ಷದಲ್ಲಿ ಸೇರಿವೆ</p>
  </div>
  <div>ಯದ್ಯತ್ಕಾಮಯತೇ ಕಾಮೀ ಕರ್ಮಭೂಮಾವವಸ್ಥಿತಃ।<br/>ಅಸ್ಮಾದೇವಾತ್ಮವಿಜ್ಞಾನಾತ್ ತತ್ತತ್ ಸುಖಮುಪಾಶ್ನುತೇ॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೬೮೨</p>
    <p><strong>ಅನ್ವಯಾರ್ಥ</strong>: <strong>ಕಾಮೀ</strong> = ಕಾಮಿಯಾದವನು, <strong>ಕರ್ಮಭೂಮೌ</strong> = ಕರ್ಮಭೂಮಿಯಲ್ಲಿ , <strong>ಅವಸ್ಥಿತಃ</strong> = ಇದ್ದುಕೊಂಡು, <strong>ಯತ್ ಯತ್</strong> = ಯಾವ ಯಾವ ಫಲವನ್ನು, <strong>ಕಾಮಯತೇ</strong> = ಬಯಸುತ್ತಾನೆಯೋ, <strong>ತತ್ ತತ್ ಸುಖಂ</strong> = ಆಯಾ ಸುಖರೂಪವಾದ ಫಲವನ್ನೆಲ್ಲ, ಆತ್ಮಜ್ಞಾನಿಯು, <strong>ಅಸ್ಮಾತ್</strong> = ಈ, <strong>ಆತ್ಮವಿಜ್ಞಾನಾದೇವ</strong> = ಆತ್ಮವಿಜ್ಞಾನದಿಂದಲೇ, <strong>ಉಪಾಶ್ನುತೇ</strong> = ಹೊಂದುತ್ತಾನೆ.</p>
    <p><strong>ಭಾವಾರ್ಥ</strong>: ಅಜ್ಞಾನಿಯಾದ ಕಾಮಿಯು ಕರ್ಮಗಳನ್ನು ಮಾಡಿ ಯಾವ ಯಾವ ಫಲಗಳನ್ನು ಹೊಂದುತ್ತಾನೆಯೋ, ಅವೆಲ್ಲವನ್ನೂ ಆತ್ಮಜ್ಞಾನಿಯು ಬ್ರಹ್ಮಾತ್ಮಜ್ಞಾನದ ಬಲದಿಂದ ಮೋಕ್ಷಾನಂದದಲ್ಲಿಯೇ ಅನುಭವಿಸುತ್ತಾನೆ.</p>
    <p><strong>ವಿವರಣೆ</strong>: ಬ್ರಹ್ಮಜ್ಞಾನದಿಂದ ಆತ್ಮಜ್ಞಾನಿಗೆ ಬ್ರಹ್ಮಾನಂದವೇ ಸಿಕ್ಕಿರುತ್ತದೆ. ಈ ಬ್ರಹ್ಮಾನಂದವು ಪರಿಪೂರ್ಣವಾದದ್ದು ಹಾಗೂ ಸರ್ವಾತ್ಮಕವಾದದ್ದು. ಕಾಮಿಯಾದವನು ಕರ್ಮೋಪಾಸನೆಗಳಿಂದ ಯಾವ ಯಾವ ಫಲಗಳನ್ನು ಹೊಂದುತ್ತಾನೆಯೋ, ಆ ಫಲಗಳೆಲ್ಲವೂ ಈ ಮೋಕ್ಷಾನಂದಫಲದಲ್ಲಿಯೇ ಸೇರಿಹೋಗುತ್ತವೆ. ಗಂಗಾನದಿಯ ನೀರಿನಲ್ಲಿ ಸಕಲ ತೀರ್ಥಗಳೂ ಸೇರಿಕೊಂಡಿರುವಂತೆ ಜ್ಞಾನಫಲವಾದ ಮೋಕ್ಷದಲ್ಲಿ ಎಲ್ಲ ಕರ್ಮಫಲಗಳೂ ಅಡಕವಾಗಿರುತ್ತವೆ. ಮೋಕ್ಷವೆಂದರೆ ಬ್ರಹ್ಮ ಸ್ವರೂಪವೇ ಹೊರತು ಬೇರೆಯಲ್ಲ. ಆದ್ದರಿಂದ ವಿವೇಕಿಯಾದ ಸಾಧಕನು ಕರ್ಮಮಾರ್ಗದಿಂದ ವಿರಕ್ತನಾಗಿ, ಮುಮುಕ್ಷುವಾಗಿ ಆತ್ಮಜ್ಞಾನವನ್ನೇ ಹೊಂದಲು ಯತ್ನಿಸಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸ್ವಾತ್ಮಮುಕ್ತಿನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಸ್ವಾತ್ಮಸ್ವರೂಪಭೂತಾ ಹಿ ಮುಕ್ತಿರ್ನಾನ್ಯಾ ನ ಸಂಶಯಃ।<br/>ಆಪ್ತಕಾಮಮ್ ಆತ್ಮಕಾಮಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೨೬</strong></div>
  <div>
    <p><strong><span class="en">361.</span></strong> ಮುಕ್ತಿಯು ಅನಾತ್ಮಫಲವಲ್ಲ</p>
  </div>
  <div>ಯದ್ಧ್ಯನಾತ್ಮಫಲಂ ತಸ್ಮೈ ಕರ್ಮ ಸರ್ವಂ ವಿಧೀಯತೇ।<br/>ಆಪ್ತತ್ವಾದಾತ್ಮನಃ ಕರ್ಮ ನೈವ ಸ್ಯಾದಾಪ್ತಯೇ ಯತಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಶೀಕ್ಷಾವಲ್ಲೀ ೧೮</p>
    <p><strong>ಅನ್ವಯಾರ್ಥ</strong>: <strong>ಯತ್ ಹಿ ಅನಾತ್ಮಫಲಂ</strong> = ಯಾವುದು ತನಗಿಂತ ಭಿನ್ನವಾದ ಫಲವೋ, <strong>ತಸ್ಮೈ</strong> = ಅದನ್ನು ಹೊಂದುವುದಕ್ಕೆ, <strong>ಸರ್ವಂ ಕರ್ಮ</strong> = ಎಲ್ಲ ರೀತಿಯ ಕರ್ಮಗಳನ್ನೂ, <strong>ವಿಧೀಯತೇ</strong> = ವಿಧಾನಮಾಡಬೇಕು. ಆದರೆ, <strong>ಆತ್ಮನಃ</strong> = ಆತ್ಮ ಸ್ವರೂಪವೇ ಆಗಿರುವ ಮುಕ್ತಿಯು ಮಾತ್ರ, <strong>ಆಪ್ತತ್ವಾತ್</strong> = ಆಪ್ತವೇ ಆಗಿರುವುದರಿಂದ, ಅಂಥ ಆತ್ಮನನ್ನು, <strong>ಆಪ್ತಯೇ</strong> = ಹೊಂದುವುದಕ್ಕೆ, <strong>ಕರ್ಮ</strong> = ಕರ್ಮವು, <strong>ನ ಏವ ಸ್ಯಾತ್</strong> = ಸಹಾಯಕವಾಗಲಾರದು. <strong>ಯತಃ</strong> = ಅಲ್ಲವೆ?</p>
    <p><strong>ಭಾವಾರ್ಥ</strong>: ತನಗಿಂತ ಬೇರೆಯಾದ ಫಲಗಳನ್ನು ಹೊಂದಬೇಕಾದರೆ ಅಲ್ಲಿ ಅವಶ್ಯವಾಗಿ ಕರ್ಮಗಳು ಬೇಕೇಬೇಕು. ಆದರೆ ಆತ್ಮನನ್ನು ಪಡೆಯಲು ವಿವೇಕಜ್ಞಾನವು ಬೇಕೇ ಹೊರತು ಕರ್ಮಗಳಲ್ಲ.</p>
    <p><strong>ವಿವರಣೆ</strong>: ಲೋಕದಲ್ಲಿ ಫಲಗಳು ಎರಡು ವಿಧವಾಗಿರುತ್ತವೆ: ಒಂದು, ನಿತ್ಯ ಆಪ್ತವಾಗಿರುವ ಸ್ವರೂಪವೇ ಆಗಿರುವ ಫಲ; ಮತ್ತೊಂದು, ತನಗಿಂತ ಭಿನ್ನವಾದ ಅಭ್ಯುದಯಾದಿ ಫಲಗಳು. ತನ್ನ ಸ್ವರೂಪವೇ ಆಗಿರುವಂಥ ಮೋಕ್ಷವನ್ನು ಹೊಂದಲು ಯಾವ ಪ್ರಯತ್ನವೂ ಬೇಕಿಲ್ಲ. ಮುಕ್ತಿಯು ನಿತ್ಯ ಆಪ್ತಸ್ವರೂಪವೇ ಆಗಿರುತ್ತದೆ. ಮುಕ್ತಿಯೆಂದರೆ ಬ್ರಹ್ಮ ಸ್ವರೂಪವೇ. ಮುಕ್ತಿಯು ದೇಶಾಂತರದಲ್ಲಿ ಕಾಲಾಂತರದಲ್ಲಿ ಹೊಸದಾಗಿ ಪಡೆಯುವ ಫಲವೇ ಅಲ್ಲ. ನಿತ್ಯಪ್ರಾಪ್ತವೇ ಆಗಿರುವಂಥ ಮುಕ್ತಿಯು ಕರ್ಮಗಳಿಂದ ಪಡೆಯತಕ್ಕ ಫಲವೇ ಅಲ್ಲ. ಏಕೆಂದರೆ ಮುಕ್ತಿಯು, ಕರ್ಮಗಳನ್ನು ಮಾಡಿ, ಅನಂತರ ಹೊಸದಾಗಿ ಪಡೆಯುವ ಫಲವೇ ಅಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಬ್ರಹ್ಮಾನಂದನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಸರ್ವೇಷಾಮಪಿ ಕೋಶಾನಾಂ ಪ್ರಿಯತ್ವಮಾತ್ಮಹೇತುಕಮ್।<br/>ಪರಾನಂದಸ್ವರೂಪಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೨೭</strong></div>
  <div>
    <p><strong><span class="en">362.</span></strong> ಪರಮಾನಂದವೇ ಬ್ರಹ್ಮ</p>
  </div>
  <div>ಪರಾನಂದಸ್ವಭಾವೇನ ಪೂರ್ಣಾ ಹ್ಯನ್ನಮಯಾದಯಃ।<br/>ಕಾರ್ಯಾತ್ಮಾನೋಽಪಿ ತದ್ಧೇತೋರಾನಂದಮಯತಾ ಭವೇತ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೪೧</p>
    <p><strong>ಅನ್ವಯಾರ್ಥ</strong>: <strong>ಹಿ</strong> = ಆನಂದವು ಪರಿಪೂರ್ಣವಾದದ್ದು, ಏಕೆಂದರೆ, <strong>ಕಾರ್ಯಾತ್ಮಾನಃ</strong> = ಕಾರ್ಯಾತ್ಮರಾದ, <strong>ಅನ್ನಮಯಾದಯಃ</strong> = ಅನ್ನಮಯವೇ ಮುಂತಾದವರು, <strong>ಅಪಿ</strong> = ಕೂಡ, <strong>ಪರಾನಂದಸ್ವಭಾವೇನ</strong> = ಪರಮಾನಂದದ ಸ್ವರೂಪದಿಂದಲೇ, <strong>ಪೂರ್ಣಾಃ</strong> = ಪೂರ್ಣರಾಗುತ್ತಾರೆ. <strong>ತದ್ಧೇತೋಃ</strong> = ಏಕೆಂದರೆ ಆತ್ಮಾನಂದದ ಕಾರಣ ದಿಂದಲೇ, <strong>ಆನಂದಮಯತಾ ಭವೇತ್</strong> = ಆನಂದಮಯತ್ವವು ತೋರುತ್ತಿದೆ.</p>
    <p><strong>ಭಾವಾರ್ಥ</strong>: ಕಾರ್ಯಾತ್ಮರಾದ ಅನ್ನಮಯಾದಿಗಳೂ ಆತ್ಮಾನಂದ ದಿಂದಲೇ ಪರಿಪೂರ್ಣರಾಗಿರುತ್ತಾರೆ. ಆತ್ಮನಿಂದಲೇ ಆನಂದಮಯನೂ ಆನಂದಮಯಾತ್ಮನಾಗಿರುತ್ತಾನೆ.</p>
    <p><strong>ವಿವರಣೆ</strong>: ಅನ್ನಮಯ, ಪ್ರಾಣಮಯ, ಮನೋಮಯ, ವಿಜ್ಞಾನಮಯ ಮತ್ತು ಆನಂದಮಯರೆಂಬ ಐದೂ ಆತ್ಮರುಗಳು ಸೋಪಾಧಿಕರಾಗಿದ್ದು ಅವಿದ್ಯಾಕಲ್ಪಿತರಾಗಿರುತ್ತಾರೆ. ಇವರಿಗೆ ಅಸ್ತಿತ್ವವು ಬಂದಿರುವುದು ಆತ್ಮನಿಂದಲೇ. ಈ ಐದೂ, ಕೋಶಗಳಾಗಿದ್ದರೂ ಆತ್ಮ ನಿಂದಲೇ ಇವರು ಪೂರ್ಣರಾಗಿರುತ್ತಾರೆ. ಆನಂದಮಯನ ಆನಂದಮಯತ್ವವೂ ಆತ್ಮನ ನಿಮಿತ್ತವಾಗಿಯೇ ತೋರುತ್ತಿದೆ. ಪ್ರತ್ಯಗಾತ್ಮನಿಂದಲೇ ಅನ್ನಮಯನು ಅನ್ನಮಯಾತ್ಮನಾಗಿರುವಂತೆಯೇ ಪ್ರತ್ಯಗಾತ್ಮ ನಿಂದಲೇ ಆನಂದಮಯನೂ ಆನಂದಮಯಾತ್ಮನಾಗಿರುತ್ತಾನೆ. ಪ್ರತ್ಯ ಗಾತ್ಮನೇ ಈ ಪಂಚಕೋಶಗಳಿಗೆಲ್ಲ ಸ್ವರೂಪನಾಗಿರುತ್ತಾನೆ. ಈ ಪ್ರತ್ಯ ಗಾತ್ಮನ ಸಂಬಂಧವು ಇಲ್ಲದಿದ್ದರೆ ಇವರಾರೂ ಆತ್ಮರೇ ಆಗುತ್ತಿರಲಿಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಪೂರ್ಣಾನಂದಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಆನಂದಂ ಪರಮಾನಂದಂ ಪ್ರಿಯಮೋದವಿಲಕ್ಷಣಮ್।<br/>ಪ್ರಿಯಮೋದವಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೨೮</strong></div>
  <div>
    <p><strong><span class="en">363.</span></strong> ಆನಂದದ ಸ್ವರೂಪವಿದು</p>
  </div>
  <div>ಪ್ರಿಯಾದ್ಯಾನಂದರೂಪಾಣಾಂ ಭೇದೋ ಯತ್ರ ನಿವರ್ತತೇ।<br/>ಅಮನೋವಿಷಯೇಽತ್ಯಂತಂ ತಮಾನಂದಂ ಪ್ರಚಕ್ಷತೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೩೯</p>
    <p><strong>ಅನ್ವಯಾರ್ಥ</strong>: <strong>ಪ್ರಿಯಾದ್ಯಾನಂದರೂಪಾಣಾಂ</strong> = ಪ್ರಿಯ, ಮೋದ, ಪ್ರಮೋದ ಮುಂತಾದ ವಿಶೇಷ ಆನಂದಗಳ, <strong>ಭೇದಃ</strong> = ಭೇದವು, <strong>ಯತ್ರ</strong> = ಎಲ್ಲಿ, <strong>ನಿವರ್ತತೇ</strong> = ಹಿಂತಿರುಗುತ್ತದೆಯೋ, <strong>ಅಮನೋವಿಷಯೇ</strong> = ಮನಸ್ಸಿಗೆ ವಿಷಯವೂ ಅಲ್ಲದೆ, <strong>ಅತ್ಯಂತಂ</strong> = ಅನಂತವಾದದ್ದು ಯಾವುದೋ, <strong>ತಂ</strong> = ಅದನ್ನೇ, <strong>ಆನಂದಂ</strong> = ಆನಂದ ಎಂದು, <strong>ಪ್ರಚಕ್ಷತೇ</strong> = ಜ್ಞಾನಿಗಳು ಹೇಳುತ್ತಾರೆ.</p>
    <p><strong>ಭಾವಾರ್ಥ</strong>: ಆನಂದಮಯನ ವಿಶೇಷಾನಂದಗಳೆಲ್ಲವೂ ಎಲ್ಲಿ ಹಿಂತಿರುಗುತ್ತವೆಯೋ, ಎಲ್ಲಿ ಆನಂದವು ಮನಸ್ಸಿಗೂ ಆಚೆಯಿರುತ್ತದೆಯೋ ಅದೇ ಬ್ರಹ್ಮಾನಂದವು, ಅದು ಅನಂತಾನಂದವಾಗಿರುತ್ತದೆ.</p>
    <p><strong>ವಿವರಣೆ</strong>: ಇಲ್ಲಿ ಬ್ರಹ್ಮಾನಂದದ ಮಹಿಮೆಯನ್ನು ಹೇಳಿರುತ್ತದೆ. ಆನಂದಮಯನಲ್ಲಿಯೂ ಪ್ರಿಯ, ಮೋದ, ಪ್ರಮೋದಗಳೆಂಬ ಭೇದಗಳಿರುತ್ತವೆ. ಆನಂದಮಯನಲ್ಲಿ ಆನಂದದ ತಾರತಮ್ಯವಿರುತ್ತದೆ. ಆಯಾ ಉಪಾಧಿಗಳಿಂದ ಈ ಆನಂದದಲ್ಲಿ ಭೇದವೂ ಇರುತ್ತದೆ. ಎಲ್ಲಾ ಆನಂದಮಯಾತ್ಮನ ಆನಂದಗಳೂ ಒಂದೇರೀತಿಯಾಗಿರುವುದಿಲ್ಲ. ಆದರೆ ಬ್ರಹ್ಮಾನಂದವು ಉಪಾಧಿರಹಿತವಾಗಿರುತ್ತದೆ. ಇದರಲ್ಲಿ ತಾರತಮ್ಯವಾಗಲೀ ಭೇದವಾಗಲೀ ಇರುವುದಿಲ್ಲ. ಈ ವಿಶೇಷಗಳಿಲ್ಲದಿರುವುದೇ ಬ್ರಹ್ಮಾನಂದವು. ಇದು ಮನಸ್ಸನ್ನೂ ಮೀರಿರುತ್ತದೆ. ಇಲ್ಲಿ ಆನಂದೀ, ಆನಂದ, ಆನಂದ್ಯಗಳೆಂಬ ತ್ರಿಪುಟಿಯೇ ಇರುವುದಿಲ್ಲ. ಇದೇ ಬ್ರಹ್ಮಜ್ಞಾನದಿಂದ ದೊರಕುವ ಪರಮಾನಂದ ಅಥವಾ ಮೋಕ್ಷಾನಂದ. ಇದು ಸಹಜಾನಂದವೇ ಹೊರತು ವಿಷಯಾನಂದವಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಜ್ಞಾನಾಗ್ನಿದಗ್ಧಮೋಹಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಬ್ರಹ್ಮಜ್ಞಾನಾಗ್ನಿದಗ್ಧಾತ್ಮಮೋಹಂ ಧೀರಂ ತಪಸ್ವಿನಮ್।<br/>ಕೃತಕೃತ್ಯಂ ಮಹಾತ್ಮಾನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೨೯</strong></div>
  <div>
    <p><strong><span class="en">364.</span></strong> ಜ್ಞಾನಿಗೆ ಅಜ್ಞಾನವು ಉಳಿದಿಲ್ಲ</p>
  </div>
  <div>ಸಮ್ಯಗ್ಜ್ಞಾನಶಿಖಿಪು<strong>್ಲ</strong>ಷ್ಟಮೋಹತತ್ಕಾರ್ಯರೂಪಿಣಃ।<br/>ಸಕೃನ್ನಿವೃತ್ತೇರ್ಬಾಧ್ಯಸ್ಯ ಕಿಂ ಕಾರ್ಯಮವಶಿಷ್ಯತೇ॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೪೫೦</p>
    <p><strong>ಅನ್ವಯಾರ್ಥ</strong>: <strong>ಸಮ್ಯಕ್ ಜ್ಞಾನ ಶಿಖಿ ಪ್ಲುಷ್ಟ ಮೋಹ ತತ್ಕಾರ್ಯರೂಪಿಣಃ</strong> = ಸಮ್ಯಗ್ದರ್ಶನವೆಂಬ ಬೆಂಕಿಯಿಂದ ಸುಟ್ಟು ಹೋದ ಮೋಹವನ್ನೂ ಅದರ ಕಾರ್ಯವನ್ನೂ ಉಳ್ಳಂಥ ಜ್ಞಾನಿಗೆ, <strong>ಬಾಧ್ಯಸ್ಯ</strong> = ಅವಿದ್ಯೆಯು, <strong>ಸಕೃತ್ ನಿವೃತ್ತೇಃ</strong> = ಒಮ್ಮೆಗೇ ನಿವೃತ್ತಿಯಾಗಿಬಿಟ್ಟಿರುವುದರಿಂದ, <strong>ಕಾರ್ಯಂ</strong> = ಮಾಡಬೇಕಾದದ್ದು , <strong>ಕಿಂ</strong> = ಏನುತಾನೆ, <strong>ಅವಶಿಷ್ಯತೇ</strong> = ಉಳಿದಿರುತ್ತದೆ?</p>
    <p><strong>ಭಾವಾರ್ಥ</strong>: ಆತ್ಮಜ್ಞಾನವೇ ಬೆಂಕಿ. ಇದರಿಂದ ಮೋಹವೂ, ಕಾಮ ಕರ್ಮಗಳೂ ಸುಟ್ಟುಬೂದಿಯಾಗಿಬಿಟ್ಟಮೇಲೆ ಇನ್ನು ನಾಶವಾಗಬೇಕಾದಂಥ ಅವಿದ್ಯೆಯು ಉಳಿದಿರಲಾರದು; ಇಂಥ ಬ್ರಹ್ಮಜ್ಞಾನಿಗೆ ಮಾಡಬೇಕಾದದ್ದು ಏನೇನೂ ಉಳಿದಿರಲಾರದಷ್ಟೆ?</p>
    <p><strong>ವಿವರಣೆ</strong>: ಆತ್ಮಜ್ಞಾನವನ್ನು ಇಲ್ಲಿ ಅಗ್ನಿಗೆ ಹೋಲಿಸಿರುತ್ತದೆ. ಈ ಬೆಂಕಿಯು ಅಜ್ಞಾನವನ್ನೂ ಅದರ ಕಾರ್ಯಗಳನ್ನೂ ಸಂಪೂರ್ಣವಾಗಿ ಸುಟ್ಟು ಬೂದಿಮಾಡಿಬಿಟ್ಟಿರುತ್ತದೆ. ಅಜ್ಞಾನವೆಂದರೆ ತಪ್ಪುತಿಳಿವಳಿಕೆ, ಇದರ ಕಾರ್ಯವೆಂದರೆ ಸಂಕಲ್ಪ, ಕಾಮ, ಕರ್ಮಗಳು. ಅಜ್ಞಾನವೇ ನಾಶವಾದಮೇಲೆ, ಇನ್ನು ಇದರ ಕಾರ್ಯಗಳು ಹೇಗೆ ಉಳಿದಾವು? ಅಜ್ಞಾನವು ನಿವೃತ್ತಿಯಾಯಿತೆಂದರೆ ಸಾಕೇ ಸಾಕು. ಇನ್ನೂ ನಿವೃತ್ತಿಯಾಗಬೇಕಾದದ್ದು ಜ್ಞಾನಿಗೆ ಏನೇನೂ ಉಳಿದಿರುವುದಿಲ್ಲ. ಆದ್ದರಿಂದಲೇ ಮಾಡಬೇಕಾದದ್ದೂ ಆತ್ಮಜ್ಞಾನಿಗೆ ಏನೇನೂ ಉಳಿದಿರುವುದಿಲ್ಲ. ಬ್ರಹ್ಮಜ್ಞಾನಮಾತ್ರದಿಂದಲೇ ಬ್ರಹ್ಮಜ್ಞಾನಿಯು ಕೃತಕೃತ್ಯನಾಗಿಬಿಟ್ಟಿರುತ್ತಾನೆ. ‘<strong>ತಸ್ಯ ಕಾರ್ಯಂ ನ ವಿದ್ಯತೇ</strong>’ ಎಂದು ಗೀತೆಯೂ ಹೇಳುತ್ತಿದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ನಿತ್ಯಮುಕ್ತಿವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಅಹಂ ಬ್ರಹ್ಮೇತಿ ವಿಜ್ಞಾನಂ ನಿತ್ಯಮುಕ್ತಿಸ್ವರೂಪಕಮ್।<br/>ತತ್ತ್ವಮಸ್ಯಾದಿಸಾರಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಡಿಸೆಂಬರ್ <strong>೩೦</strong></div>
  <div>
    <p><strong><span class="en">365.</span></strong> ಆತ್ಮಜ್ಞಾನವೇ ಮುಕ್ತಿ</p>
  </div>
  <div>ತತ್ತ್ವಮಸ್ಯಾದಿವಾಕ್ಯೋತ್ಥಂ ವಿಜ್ಞಾನಂ ಸ್ವಫಲಂ ಯತಃ।<br/>ಅತೋಽವಗಮ್ಯತೇಽಸ್ಮಾಭಿಃ ತೃಪ್ತ್ಯಾಖ್ಯಫಲವತ್ ಭುಜೇಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೭೦೮</p>
    <p><strong>ಅನ್ವಯಾರ್ಥ</strong> : <strong>ತತ್ತ್ವಮಸಿ ಆದಿವಾಕ್ಯ ಉತ್ಥಂ</strong> = ‘<strong>ತತ್ತ್ವಮಸಿ</strong>’ ಮುಂತಾದ ವಾಕ್ಯದಿಂದ ಉಂಟಾದ, <strong>ವಿಜ್ಞಾನಂ</strong> = ವಿಜ್ಞಾನವು, <strong>ಸ್ವಫಲಂ</strong> = ತಾನೇ ಫಲಸ್ವರೂಪವಾಗಿರುತ್ತದೆ. <strong>ಯತಃ ಅತಃ</strong> = ಆದ್ದರಿಂದ, <strong>ಅಸ್ಮಾಭಿಃ</strong> <strong>ಅವಗಮ್ಯತೇ</strong> = ನಮ್ಮಿಂದ ಅದೇ ಮೋಕ್ಷವೆಂದು ತಿಳಿಯಲ್ಪಡುತ್ತದೆ. <strong>ಭುಜೇಃ</strong> = ಊಟಕ್ಕೆ, <strong>ತೃಪ್ತಿ ಆಖ್ಯ</strong> <strong>ಫಲವತ್</strong> = ತೃಪ್ತಿಯೇ ಫಲವಾಗಿರುವಂತೆ.</p>
    <p><strong>ಭಾವಾರ್ಥ</strong>: ಊಟಮಾಡಿದರೆ ಅಷ್ಟರಿಂದಲೇ ತೃಪ್ತಿಯೆಂಬ ಫಲವೂ ಆಗಿಬಿಡುತ್ತದೆಯಲ್ಲವೆ? ಹಾಗೆಯೇ ‘<strong>ತತ್ತ್ವಮಸಿ</strong>’ ಎಂಬ ವಾಕ್ಯಾರ್ಥದ ವಿಚಾರದಿಂದ ಆತ್ಮವಿಜ್ಞಾನವು ಹುಟ್ಟುತ್ತದೆ. ಇದೇ ಮೋಕ್ಷವು—ಎಂದು ನಮ್ಮ ಅಭಿಪ್ರಾಯವು.</p>
    <p><strong>ವಿವರಣೆ</strong>: ‘<strong>ತತ್ತ್ವಮಸಿ</strong>’ ಎಂಬ ವಾಕ್ಯವನ್ನು ಗುರುಗಳಿಂದ ಕೇಳಿ ಅದರ ಅರ್ಥವನ್ನು ಮನನಮಾಡಿದರೆ ಅದರಿಂದ ‘<strong>ಅಹಂ ಬ್ರಹ್ಮಾಸ್ಮಿ</strong>’ ಎಂಬ ಅನುಭವವು ಹುಟ್ಟುತ್ತದೆ. ಈ ಅನುಭವವೇ ಅವಗತಿಯು. ಇದೇ ಮುಕ್ತಿಯು. ಇದೇ ನಿಜವಾದ ಫಲವು. ಇದಕ್ಕಿಂತ ಬೇರೆಯಾದ ಫಲವೆಂಬುದು ಇಲ್ಲ. ಊಟಮಾಡಿದರೆ ತೃಪ್ತಿಯುಂಟಾಗುತ್ತದೆ. ಊಟಮಾಡಿದಮೇಲೆ ತೃಪ್ತಿಯುಂಟಾಗಲು ಇನ್ನೇನನ್ನೂ ಮಾಡ ಬೇಕಾಗಿಲ್ಲ , ಅಲ್ಲವೇ? ಅದರಂತೆಯೇ ಇದೂ ಕೂಡ. ಆತ್ಮವಿಜ್ಞಾನವೇ ಆತ್ಮಾನುಭವ, ಆತ್ಮಾನುಭವವೇ ಆತ್ಮಪ್ರಾಪ್ತಿ. ಆತ್ಮವಿಜ್ಞಾನವೇ ಅನುಭವವು. ಅನುಭವವೇ ಆತ್ಮವಿಜ್ಞಾನವು. ಆತ್ಮಜ್ಞಾನವು ಉಂಟಾದ ಮೇಲೆ ಮುಕ್ತಿಗಾಗಿ ಇನ್ನೇನನ್ನೂ ಮಾಡಬೇಕಾಗಿಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸರ್ವಾನಂದನಿರತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಬ್ರಹ್ಮಾತ್ಮನಿ ಸುವಿಜ್ಞಾತೇ ಬ್ರಹ್ಮಾನಂದಂ ಪ್ರಪದ್ಯತೇ।<br/>ಬ್ರಹ್ಮಾನಂದರತಂ ಶಾಂತಂ <strong>ಸುರೇಶ್ವರಮಹಂ ಭಜೇ</strong>ಖ್ರ್ಡಿ</div>
  <div>ಡಿಸೆಂಬರ್ <strong>೩೧</strong></div>
  <div>
    <p><strong><span class="en">366.</span></strong> ಬ್ರಹ್ಮಾನಂದವಿದು</p>
  </div>
  <div>ಸರ್ವಸಾಧನಸಾಧ್ಯಂ ಚ ಸುಖಂ ಯಚ್ಚಾಪ್ಯಭೀಪ್ಸಿತಮ್।<br/>ಸರ್ವಾನಂದೈಕಹೇತುತ್ವಾತ್ಬ್ರಹ್ಮಾಪ್ತೌ ಪ್ರಾಪ್ತಮೇವ ತತ್॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೬೮೧</p>
    <p><strong>ಅನ್ವಯಾರ್ಥ</strong>: <strong>ಸರ್ವಸಾಧನಸಾಧ್ಯಂ</strong> = ಸಕಲ ಸಾಧನಗಳಿಂದಲೂ ಸಾಧ್ಯವಾಗುವಂಥ, <strong>ಸುಖಂ</strong> = ಸುಖವೇನಿದೆಯೋ, <strong>ಚ</strong> = ಮತ್ತು , <strong>ಯತ್ ಅಪಿ</strong> <strong>ಅಭೀಪ್ಸಿತಮ್</strong> = ಇಷ್ಟವಾದ ಫಲಗಳುಏನುಂಟೋ, <strong>ತತ್</strong> = ಅದೆಲ್ಲವೂ, <strong>ಬ್ರಹ್ಮಾಪ್ತೌ</strong> = ಬ್ರಹ್ಮವು ಪ್ರಾಪ್ತವಾದಮೇಲೆ, <strong>ಪ್ರಾಪ್ತಮೇವ</strong> = ಪ್ರಾಪ್ತವಾದಂತೆಯೇ ಆಗಿಬಿಡುತ್ತದೆ. ಏಕೆಂದರೆ, <strong>ಸರ್ವಾನಂದೈಕಹೇತುತ್ವಾತ್</strong> = ಮೋಕ್ಷಾನಂದವೇ ಎಲ್ಲ ಆನಂದಗಳಿಗೂ ಹೇತುವಾಗಿರುವುದರಿಂದ.</p>
    <p><strong>ಭಾವಾರ್ಥ</strong>: ಮೋಕ್ಷಾನಂದವೇ ಸಕಲಸುಖಗಳಿಗೂ ಹೇತುವಾಗಿರುತ್ತದೆ. ಆದ್ದರಿಂದ ಎಲ್ಲಾ ಕರ್ಮಫಲಗಳೂ ಈ ಮೋಕ್ಷಾನಂದದಲ್ಲಿ ಎಂದರೆ ಬ್ರಹ್ಮಾನಂದದಲ್ಲಿ ಸೇರಿಹೋಗಿರುತ್ತವೆ.</p>
    <p><strong>ವಿವರಣೆ</strong>: ಕರ್ಮೋಪಾಸನೆಗಳಿಂದ ಅತ್ಯಂತ ಹೆಚ್ಚಿನ ಉತ್ತಮ ಫಲಗಳೇ ದೊರಕುವುದರಿಂದ ಬ್ರಹ್ಮಜ್ಞಾನಿಯೂ ಕರ್ಮಗಳನ್ನು ಮಾಡಲಿ; ಎಂದರೆ, ಸಾಧ್ಯವಿಲ್ಲ. ಸಾಧನಗಳನ್ನು ಮಾಡಿ ಸಾಧ್ಯಫಲಗಳನ್ನು ಪಡೆದರೂ ಅವೆಲ್ಲವೂ ಅನಿತ್ಯವೇ ಎಂದು ಜ್ಞಾನಿಯು ತಿಳಿದಿರುತ್ತಾನೆ. ಮತ್ತು ಜ್ಞಾನದ ಫಲವಾದ ಮೋಕ್ಷಾನಂದವೇ ಸಕಲ ಸುಖಗಳಿಗೂ ಮೂಲವೆಂದು ತಿಳಿದಿರುವ ಜ್ಞಾನಿಗೆ ಕರ್ಮಫಲಗಳಾವುವೂ ಬೇಕಾಗಿಲ್ಲ. ತಾನೇ ಬ್ರಹ್ಮಾನಂದಸ್ವರೂಪನೆಂದು ತಿಳಿದ ಬ್ರಹ್ಮಜ್ಞಾನಿಗೆ ಯಾರ ಹಂಗೂ ಇರುವುದಿಲ್ಲ, ಯಾವ ಕರ್ಮಫಲಗಳೂ ಬೇಕಿಲ್ಲ. ಚಕ್ರವರ್ತಿಯಾದವನಿಗೆ ಗುಲಾಮಗಿರಿಯಾಗಲೀ ಗುಲಾಮನ ಗುಡಿಸಿಲಿನ ಸುಖವಾಗಲೀ ಬೇಕಾಗಿಲ್ಲ ; ಅಲ್ಲವೇ?</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
</html>
