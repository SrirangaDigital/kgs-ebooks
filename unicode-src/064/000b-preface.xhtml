<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ವಂದೇ ಶಂಕರಸದ್ಗುರುಮ್</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000b.01">
		<h1 class="level1-title" epub:type="title">ನಮೋ ನಮಃ ಸದ್ಗುರುಪಾದುಕಾಭ್ಯಾಮ್</h1>
		<p>ನನ್ನ ಪಾಲಿಗೆ, ನಾ ಕಂಡ, ಶ್ರೀಶಂಕರರೆಂದರೆ ನನ್ನ ಆರಾಧ್ಯಸದ್ಗುರುಗಳಾದ ನನ್ನ ಪ್ರೀತಿಯ <strong>ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಮಹಾಸ್ವಾಮಿಗಳವರೇ</strong>. ನನ್ನ ಸದ್ಗುರುಗಳ ಪಾವನ ಚರಣಾರವಿಂದಂಗಳಲ್ಲಿ ನನ್ನ ಭಕ್ತಿಪೂರ್ವಕ ಪ್ರಣಾಮಗಳು.</p>
		<p>ಶ್ರೀಶಂಕರರು <strong>ಅನ್ವರ್ಥಜಗದ್ಗುರುಗಳೂ ಅನ್ವರ್ಥ ಸದ್ಗುರುಗಳೂ</strong>ಆಗಿ ಇಡೀ ಮಾನವಕುಲಕ್ಕೇ ವಂದ್ಯರಾಗಿರುವ ಬ್ರಹ್ಮಜ್ಞಾನಿಪುಂಗವರು. ವೇದಾಂತಗಳಲ್ಲಿ ತಿಳಿಸಿರುವ ಬ್ರಹ್ಮಾತ್ಮಜ್ಞಾನದ ಮಹಿಮೆಯನ್ನು ಜಗತ್ತಿಗೆ ತೋರಿಸಿದ ಕಾರುಣ್ಯಸಾಗರರು ಶ್ರೀಶಂಕರರು. ಇಂಥ ಸದ್ಗುರುವರೇಣ್ಯರಾದ ಪರಮಪೂಜ್ಯ ಶ್ರೀಶ್ರೀಶಂಕರರಿಗೆ ಶಿಷ್ಯರಾಗಿರುವ ನಾವುಗಳು ಕೊಡಬಹುದಾದ ಏಕೈಕ ಗುರುದಕ್ಷಿಣೆಯೆಂದರೆ <strong>ಗುರುವಂದನ </strong>ಅಥವಾ <strong>ಗುರುನಮಸ್ಕಾರ</strong>.</p>
		<p>ಈಗ್ಗೆ ಸುಮಾರು ಐವತ್ತಾರು ವರ್ಷಗಳಿಂದಲೂ (೧೯೫೯ ರಿಂದ ೨೦೧೫ರ, ಇಂದಿನವರೆಗೂ) ಶಾಂಕರಕೃತಿರತ್ನಗಳನ್ನು ಅಧ್ಯಯನ ಅಧ್ಯಾಪನಮಾಡುತ್ತಿರುವ ನನಗೆ, ಶ್ರೀಶಂಕರರಲ್ಲಿ ಅಪಾರವಾದ ಭಕ್ತಿಯೂ ಶ್ರದ್ಧೆಯೂ ಗೌರವವೂ ದಿನದಿನಕ್ಕೂ ವೃದ್ಧಿಯಾಗುತ್ತಿದೆ. ಶ್ರೀಶಂಕರರನ್ನು ಕುರಿತು ನಾನು ಅಲ್ಲಲ್ಲಿ , ಆಗಾಗ್ಗೆ ನೂರಾರು ಶ್ಲೋಕಗಳನ್ನು ರಚಿಸಿ, ಅರ್ಥವನ್ನೂ ಸಾಕಷ್ಟು ವಿವರಿಸಿ ಹೇಳಿರುತ್ತೇನೆ. ತಮ್ಮ ವೇದಾಂತಸಂದೇಶಗಳ ಮೂಲಕ ಇಡೀ ಮಾನವಕುಲವನ್ನೇ ಉದ್ಧರಿಸಿರುವ ನಮ್ಮಗಳ ಪ್ರೀತಿಯ ಶಂಕರರಿಗೆ ಇದೋ, ನಮ್ಮಗಳ ಪ್ರೀತಿಯ ಕೊಡುಗೆ, ಈ ಕೃತಿರತ್ನ “<strong>ವಂದೇ ಶಂಕರಸದ್ಗುರುಮ್</strong>”.</p>
		<p>ಸ್ವತಃ ಸಂನ್ಯಾಸಿಗಳೂ, ಜೀವನ್ಮು ಕ್ತರೂ, ಬ್ರಹ್ಮಜ್ಞಾನಿಪುಂಗವರೂ, ಸರ್ವಸಂಗಪರಿತ್ಯಾಗಿಗಳೂ ಆಗಿರುವ ಶ್ರೀಶಂಕರರಿಗೆ ಯಾರಿಂದ ಏನು ತಾನೇ ಬೇಕಾಗಿದೆ? ಏನೂ ಬೇಕಾಗಿಲ್ಲ , ಏಕೆಂದರೆ ಅವರು ಕೃತಾರ್ಥರು ಹಾಗೂ ಕೃತಕೃತ್ಯರಾದ ಮಹಾತ್ಮರು! ಆದರೆ ಅವರಿಂದ ಕೃತಾರ್ಥರಾದ ನಾವುಗಳು ಆ ಕೃತಜ್ಞತೆಯನ್ನು ಸದ್ಗುರುಗಳಿಗೆ ತೋರಿಸಲೇಬೇಕಲ್ಲವೇ? <strong>ಸದ್ಗುರುವಂದನೆಗಿಂತ</strong>,<strong> ಸದ್ಗುರುಭಕ್ತಿಗಿಂತ</strong> ಹೆಚ್ಚಿನ ಗುರುಕಾಣಿಕೆಯನ್ನು ನಾನಂತೂ ಕಾಣಲಾರೆ! ಆದ್ದರಿಂದಲೇ ಈ “<strong>ವಂದೇ ಶಂಕರಸದ್ಗುರುಮ್</strong>” ಗ್ರಂಥದ ಅವತಾರ!</p>
		<p>ಇದನ್ನು ಅಂದವಾಗಿ ಮುದ್ರಿಸಿಕೊಟ್ಟಿರುವ ಶ್ರೀ ಬಿ. ಎನ್. ನಟರಾಜ್ರವರಿಗೂ ಕರಡನ್ನು ತಿದ್ದಿ ಸಹಕರಿಸಿರುವ ಗುರುಭಕ್ತರಿಗೂ ನನ್ನ ವಂದನೆಗಳು.</p>
		<p>ಶ್ರೀ“<strong>ಮನ್ಮಥ</strong>”ಸಂವತ್ಸರದ ನಿಜ ಆಷಾಢ<br />ಶುದ್ಧಪೂರ್ಣಿಮಾ, <strong>ಗುರುಪೂರ್ಣಿಮಾ</strong><br />ತಾ॥ <span class="en">31-7-2015</span>, ಶುಕ್ರವಾರ</p>
		<p class="text-right">ಸದ್ಗುರುಪಾದಸೇವಕಃ<br /><strong>ಡಾ॥ ಕೆ. ಜಿ. ಸುಬ್ರಾಯಶರ್ಮಾ</strong><br />ಉತ್ತರಹಳ್ಳಿ, ಬೆಂಗಳೂರು -<span class="en">61</span></p>
	</section>
	<section class="level1 numbered" epub:type="chapter" role="doc-chapter" id="id-000b.02">
		<h1 class="level1-title" epub:type="title">ವಂದೇ ಶಂಕರಸದ್ಗುರುಮ್</h1>
		<p><strong>ವಂದೇ ಶಂಕರಸದ್ಗುರುಮ್</strong>” ಎಂದು ಈ ಕೃತಿಗೆ ಹೆಸರು. ಇಲ್ಲಿ <strong>ಶಂಕರ</strong> ಎಂದರೆ, ಪ್ರಸ್ಥಾನತ್ರಯಗಳಿಗೆ ಭಾಷ್ಯವನ್ನು ಬರೆದಿರುವ, ಸನಾತನ ಹಿಂದೂಧರ್ಮವನ್ನು ಉದ್ಧಾರಮಾಡಿರುವ, ವೇದಾಂತಗಳಲ್ಲಿ ಪ್ರತಿಪಾದಿಸಿರುವ ಆತ್ಮೈಕತ್ವಜ್ಞಾನವನ್ನು ಪ್ರಸಾರಮಾಡಿರುವ, ಬ್ರಹ್ಮಜ್ಞಾನಿಗಳೂ, ಜೀವನ್ಮುಕ್ತರೂ, ಯತಿವರೇಣ್ಯರೂ ಆಗಿರುವ <strong>ಜಗದ್ಗುರು ಶ್ರೀಶಂಕರಭಗವತ್ಪಾದಾಚಾರ್ಯರು</strong>. ಶ್ರೀಶಂಕರರು ಆದರ್ಶಸಂನ್ಯಾಸಿಗಳಾಗಿ, ಆದರ್ಶದಾರ್ಶನಿಕರಾಗಿ, ಆದರ್ಶಭಾಷ್ಯಕಾರರಾಗಿ, ಆದರ್ಶಪರಿವ್ರಾಜಕರಾಗಿ, ಆದರ್ಶ ಅನ್ವರ್ಥಜಗದ್ಗುರುಗಳಾಗಿ, ಆದರ್ಶಭಕ್ತರಾಗಿ, ಭಾರತಾಂಬೆಯ ಸುಪುತ್ರರಾದ ಆದರ್ಶಸದ್ಗುರುಗಳು. ಶ್ರೀಶಂಕರರು ಪರಿಪೂರ್ಣ ಅದ್ವೈತವೇದಾಂತಾಚಾರ್ಯರೂ ಹೌದು.</p>
		<p>ಶಿಷ್ಯರ ಅಜ್ಞಾನವನ್ನು ದೂರಮಾಡುವ ಕಾರುಣ್ಯಸಾಗರನೇ <strong>ಗುರು</strong>ವಾದರೆ, ಗೌಣಾತ್ಮಾಧ್ಯಾಸ ಮಿಥ್ಯಾತ್ಮಾಧ್ಯಾಸಗಳನ್ನು ಆತ್ಮಜ್ಞಾನೋಪದೇಶದಿಂದ ದೂರಮಾಡುವ ಪರಮಕಾರುಣಿಕನೇ <strong>ಸದ್ಗುರು.  ಶ್ರೀಶಂಕರರು</strong> ಕೇವಲ <strong>ಗುರುಗಳಲ್ಲ;</strong>ಮತ್ತೇನೆಂದರೆ, <strong>ಸದ್ಗುರುಗಳು</strong>. ನನಗಂತೂ <strong>ಶಂ ಕ ರ</strong> ಎಂದ ಕೂಡಲೇ ಮೈಯ್ಯೆಲ್ಲಾ ಝಮ್ ಅನ್ನುತ್ತದೆ. <strong>ಶಾಂಕರಭಾಷ್ಯ</strong> ಎಂದರಂತೂ ರೋಮಾಂಚನವೇ ಆಗಿಬಿಡುತ್ತದೆ! ಏಕೆಂದರೆ, ೧೯೫೯ ರಿಂದಲೂ ಇಂದಿನವರೆಗೂ ಶಾಂಕರಭಾಷ್ಯಗಳೆಂಬ ದಿವ್ಯಾಮೃತ ಬ್ರಹ್ಮಾನಂದಸಾಗರದಲ್ಲಿಯೇ ನಾನು ಯಾವಾಗಲೂ ತೇಲಾಡುತ್ತಾ ಇದ್ದೇನೆ. ಇದಕ್ಕೆಲ್ಲ ಕಾರಣ, ನನ್ನ ಸದ್ಗುರುಗಳಾದ ಪರಮಪೂಜ್ಯ ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಸ್ವಾಮಿಗಳವರ ಕೃಪಾನುಗ್ರಹ. ೧೯೫೯ ರಿಂದ ೧೯೭೫ರ ವರೆಗೂ ಸದ್ಗುರುಗಳು ನನಗೆ ಪ್ರೀತಿಯಿಂದ ಶಾಂಕರಭಾಷ್ಯಪಾಠಗಳನ್ನು ಮಾಡಿರುವುದನ್ನು ನಾನು ಎಂದೆಂದಿಗೂ ಮರೆಯಲಾರೆ.</p>
		<p>ಶ್ರೀಶಂಕರರನ್ನು ಕುರಿತು ಅನೇಕರು ಸ್ತೋತ್ರಗಳನ್ನು ರಚಿಸಿದ್ದಾರೆ. ನಾನೂ ಅನೇಕ ಶ್ಲೋಕಗಳನ್ನು ರಚಿಸಿರುತ್ತೇನೆ. ಈ ಎಲ್ಲಾ ಶ್ಲೋಕಗಳಲ್ಲಿಯೂ <strong>ನೌಮಿ ಶಂಕರಮ್</strong>, <strong>ವಂದೇ ಶಂಕರಮ್</strong>, <strong>ನಮಾಮಿ ಶಂಕರಮ್</strong>, <strong>ನಮಃ ಶಂಕರಾಯ</strong>, <strong>ಸ್ತೌಮಿ ಶಂಕರಮ್</strong> —ಹೀಗೆ ಶ್ರೀಶಂಕರರನ್ನು ನಮಿಸಿದೆ, ವಂದಿಸಿದೆ, ಸ್ತುತಿಸಿದೆ. ಅಂಥ ನಲವತ್ತು ಶ್ಲೋಕಗಳನ್ನು ಸಂಗ್ರಹಿಸಿ ಅನ್ವಯ, ಭಾವಾರ್ಥ, ತಾತ್ಪರ್ಯಗಳನ್ನು ಬರೆದು, ಇದಕ್ಕೆ <strong>ವಂದೇ ಶಂಕರಸದ್ಗುರುಮ್</strong> ಎಂಬ ಹೆಸರನ್ನು ಇಟ್ಟಿರುತ್ತೇನೆ. ಇದರ ಪಾರಾಯಣದಿಂದ ಶ್ರೀಶಂಕರರಿಗೆ ಸಂತೋಷವಾದರೆ, ಅದರಿಂದ ನಾವುಗಳು ಧನ್ಯರಾಗುತ್ತೇವಲ್ಲವೇ?</p>
		<p class="text-center"><strong>॥ನಮೋ ನಮಃ ಶಂಕರಪಾದುಕಾಭ್ಯಾಮ್॥</strong></p>
	</section>
</body>
</html>
