<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ವಂದೇ ಶಂಕರಸದ್ಗುರುಮ್</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-1">
		<h1 class="level1-title" epub:type="title"><span class="num">1.</span>ಮೋಕ್ಷದಾತಾರಂ ಶಂಕರಂ ನೌಮಿ</h1>
		<p class="verse">ಶಿಷ್ಯಾಣಾಂ ಶಾಂತಿದಾತಾರಂ ಭಕ್ತಾನಾಂ ಭೀತಿನಾಶಕಮ್।<br/> ಯತೀನಾಂ ಮೋಕ್ಷದಾತಾರಂ ಶಂಕರಂ ನೌಮಿ ಸದ್ಗುರುಮ್॥</p>
		<p><strong>ಭಾವಾರ್ಥ:</strong> ಶಿಷ್ಯರುಗಳಿಗೆ ಶಾಂತಿಯನ್ನೂ, ಭಕ್ತರಿಗೆ ಸಂಸಾರಭಯನಾಶವನ್ನೂ, ಯತಿಗಳಿಗೆ ಮೋಕ್ಷವನ್ನೂ ಕೊಡುವ<strong> ಶಂಕರಸದ್ಗುರುವನ್ನು</strong> ನಮಿಸುತ್ತೇನೆ.</p>
		<p><strong>ಶಿಷ್ಯಾಣಾಂ ಶಾಂತಿದಾತಾರಮ್:</strong> ಶ್ರೀಶಂಕರರ ಶಿಷ್ಯರಾಗಿ, ಶ್ರೀಶಂಕರರನ್ನು ಸದ್ಗುರುಗಳೆಂದು ಭಾವಿಸಿಕೊಂಡು ಶ್ರೀಶಂಕರರ ಆರಾಧನೆಯನ್ನು ಮಾಡುತ್ತಿದ್ದರೆ, ಅಂಥವರಿಗೆ ಶಾಂತಿಯನ್ನೇ ಶ್ರೀಶಂಕರರು ಅನುಗ್ರಹಿಸುತ್ತಾರೆ. ಶಿಷ್ಯರು ಬ್ರಹ್ಮಚಾರಿಗಳಾಗಿರಲಿ, ಗೃಹಸ್ಥರಾಗಿರಲಿ, ವಾನಪ್ರಸ್ಥರೇ ಆಗಿರಲಿ, ಅಂತೂ ಶ್ರೀಶಂಕರರನ್ನು ಶ್ರದ್ಧಾಭಕ್ತಿಯಿಂದ ಪೂಜಿಸುತ್ತಾ ಬಂದರೆ, ಉಪಾಸನೆಮಾಡುತ್ತಾ ಬಂದರೆ, ಸ್ಮರಿಸುತ್ತಾ ಇದ್ದರೆ, ಅಂಥ ತಮ್ಮ ಶಿಷ್ಯರುಗಳಿಗೆ ಸಂಸಾರದಲ್ಲಿನ ಸಂಕಷ್ಟಗಳನ್ನು ಪರಿಹರಿಸಿ ಶಂಕರರು ನೆಮ್ಮದಿ-ಶಾಂತಿಯನ್ನೂ ಅನುಗ್ರಹಿಸುತ್ತಾರೆ.</p>
		<p><strong>ಭಕ್ತಾನಾಂ ಭೀತಿನಾಶಕಮ್:</strong> ಇನ್ನು ಶ್ರೀಶಂಕರರ ಭಕ್ತರಾದರೆ ಅಂಥವರಿಗೆ ಜನ್ಮಮರಣವೆಂಬ ಸಂಸಾರದ ಭಯವನ್ನೇ ಶ್ರೀಶಂಕರರು ಪರಿಹರಿಸುತ್ತಾರೆ. ಶಿಷ್ಯರೆಂದರೆ ಸದ್ಗುರುಸೇವಾಪರಾಯಣರಾದ ಸಾಧಕರು, ಭಕ್ತರೆಂದರೆ ಯಾವಾಗಲೂ ಮನಸ್ಸಿನಲ್ಲಿ ಗುರುಗಳನ್ನೇ ಭಕ್ತಿಯಿಂದ ಆರಾಧನೆಮಾಡುವವರು. ಸಂಸಾರದ ಭಯವು ಯಾರನ್ನೂ ಬಿಟ್ಟದ್ದಲ್ಲ , ಆದರೆ ಗುರುಭಕ್ತರಿಗೆ ಮಾತ್ರ ಸಂಸಾರದ ಭಯವೂ ಇರದಂತೆ ಸದ್ಗುರುವು ಮಾಡುತ್ತಾನೆ.</p>
		<p><strong>ಯತೀನಾಂ ಮೋಕ್ಷದಾತಾರಮ್:</strong> ಶ್ರೀಶಂಕರರು ಯತಿಗಳಿಗೆ ಮೋಕ್ಷವನ್ನೇ ಕೊಡುತ್ತಾರೆ. ಪುತ್ರೈಷಣಾ ವಿತ್ತೈಷಣಾ ಮತ್ತು ಲೋಕೈಷಣಾ ಎಂಬ ಏಷಣಾತ್ರಯವನ್ನು ಬಿಟ್ಟು, ಅಹಂಮಮಾಭಿಮಾನವನ್ನು ಬಿಟ್ಟು, ಶಾಸ್ತ್ರೀಯಕರ್ಮಗಳನ್ನು ತ್ಯಾಗಮಾಡಿರುವ ಧೀರರೇ ಯತಿಗಳು. ಸಕಲವ್ಯವಹಾರಗಳಿಂದಲೂ ದೂರರಾಗಿ ಕೇವಲ ವೇದಾಂತಾರ್ಥಚಿಂತನಪರರಾಗಿ ಆತ್ಮಾನು ಸಂಧಾನವನ್ನೇ ಮಾಡುತ್ತಾ ನಿವೃತ್ತಿಪರರಾದ ಸಂನ್ಯಾಸಿಗಳಿಗೆ ಬೇಕಾದದ್ದು ಮೋಕ್ಷ ಅಥವಾ ಮುಕ್ತಿ. ಬ್ರಾಹ್ಮೀಸ್ಥಿತಿ, ಕೈವಲ್ಯ ಅಥವಾ ಅಮೃತತ್ವ. ಈ ಮೋಕ್ಷವನ್ನೇ ಯತಿಗಳಿಗೆ ಶ್ರೀಶಂಕರರು ಅನುಗ್ರಹಿಸುತ್ತಾರೆ. ಹೀಗೆ ಸದ್ಗುರುವಾದವನು ಅವರವರಿಗೆ ಬೇಕಾದ ಆಯಾ ಫಲಗಳನ್ನೇ ಕೊಡುವ ಕಲ್ಪವೃಕ್ಷವಾಗಿರುತ್ತಾನೆ.</p>
		<p class="text-center"><strong>ಶ್ರೀಶಂಕರಸದ್ಗುರುಗಳಿಗೆ ನಮೋ ನಮಃ.</strong></p>
	</section>
	<section class="level1 numbered" epub:type="chapter" role="doc-chapter" id="id-2">
		<h1 class="level1-title" epub:type="title"><span class="num">2.</span>ಕಾರುಣ್ಯಸಿಂಧುಂ ಶಂಕರಂ ನಮಾಮಿ</h1>
		<p class="verse">ಮಹಾಮೋಹಪಂಕೇ ವಿರಿಂಚಾಚರಂತಂ<br/> ಪ್ರಜಾಹಸ್ತಿನಂ ಮಗ್ನಮಾಲೋಕ್ಯ ಭಾಷ್ಯೈಃ।<br/>ಜಲೈಃ ಕ್ಷಾಲಯಿತ್ವಾಽಽತ್ಮವಿದ್ಯಾದಿವಂ ಯೋ<br/>ನಯತ್ಯೇಕಲಂ ಶಂಕರಂ ತಂ ನಮಾಮಿ॥</p>
		<p><strong>ಅನ್ವಯ</strong>: ಮಹಾಮೋಹಪಂಕೇ ವಿರಿಂಚಾಚರಂತಂ ಮಗ್ನಂ ಪ್ರಜಾ ಹಸ್ತಿನಮ್ ಆಲೋಕ್ಯ , ಭಾಷ್ಯೈಃ ಜಲೈಃ ಕ್ಷಾಲಯಿತ್ವಾ, ಯಃ ಆತ್ಮವಿದ್ಯಾದಿವಂ ನಯತಿ, ತಮ್ ಏಕಲಂ ಶಂಕರಂ ನಮಾಮಿ।</p>
		<p><strong>ಭಾವಾರ್ಥ</strong>: ಹೆಚ್ಚಿನ ಮೋಹವೆಂಬ ಕೆಸರಿನಲ್ಲಿ ಬಿದ್ದು ನರಳಾಡುತ್ತಾ ಸಂಕಟಪಡುತ್ತಿರುವ ಪ್ರಜೆಗಳೆಂಬ ಆನೆಗಳನ್ನು ಕಂಡು, ಭಾಷ್ಯಗಳೆಂಬ ಶುದ್ಧವಾದ ನೀರುಗಳಿಂದ ತೊಳೆದು, ಯಾವ ಮಹಾತ್ಮನು ಆತ್ಮವಿದ್ಯಾ ಎಂಬ ಸ್ವರ್ಗಕ್ಕೆ ಅವರನ್ನು ಒಯ್ಯುತ್ತಾನೆಯೋ ಅಂಥ ಅದ್ಭುತ ಶಂಕರನನ್ನು ನಮಿಸುತ್ತೇನೆ.</p>
		<p>ಮೋಹವೆಂಬುದು ಅನೇಕರೂಪವಾಗಿರುತ್ತದೆ. ಮೋಹ, ಭ್ರಾಂತಿಜ್ಞಾನ, ಅಜ್ಞಾನ, ಭ್ರಮ—ಎಲ್ಲವೂ ಒಂದೇ. ಇಂಥ ಮೋಹವು ಯಾವಾಗ, ಎಲ್ಲಿಂದ, ಹೇಗೆ, ಏಕೆ ಬರುತ್ತದೆ? ಎಂಬುದನ್ನು ಯಾರೂ ಮೊದಲೇ ಹೇಳಲಾರರು. ಈ ಮೋಹವೆಂಬುದು ಕೆಸರಿನ ಗುಂಡಿಯಂತಿದೆ. ಇದಕ್ಕೆ <strong>ಮೋಹಪಂಕ</strong>, <strong>ಮೋಹಕೂಪ</strong> ಎಂದು ಹೆಸರು. ಏಕೆಂದರೆ ಕೆಸರಿನಲ್ಲಿ ಬಿದ್ದವನಿಗೆ ವಿವೇಕವಾಗಲೀ ಚಿತ್ತನೈರ್ಮಲ್ಯವಾಗಲೀ ಇರುವುದಿಲ್ಲವಷ್ಟೇ?</p>
		<p>ಪ್ರಚಂಡಬುದ್ಧಿವಂತನಾದ ಈ ಮಾನವನೂ ಆನೆಯಂತೆಯೇ ಇದ್ದಾನೆ. ಕೆಸರುಗುಂಡಿಯಲ್ಲಿ ಆನೆಯು ಬಿದ್ದಿತೆಂದರೆ, ಅಯ್ಯೋ ಪಾಪ, ಅದರ ಕತೆ ಮುಗಿದಂತೆಯೇ. ಹೀಗೆಯೇ ಈ ಮಾನವನೂ ಮೋಹಪಂಕದಲ್ಲಿ ಬಿದ್ದುಬಿಟ್ಟಿರುತ್ತಾನೆ. ಇವನ ಸಂಕಟವನ್ನು ವರ್ಣಿಸಲು ಹರಿಹರಬ್ರಹ್ಮರಿಗೂ ಸಾಧ್ಯವಿಲ್ಲ. ಇಂಥ ಜೀವರುಗಳನ್ನು ಕಂಡು ಶ್ರೀಶಂಕರರು ಪರಮಕಾರುಣ್ಯದಿಂದ ಇವರಿಗೆ ನೀರನ್ನು ಹಾಕಿ, ಸ್ನಾನಮಾಡಿಸಿ ಇವರನ್ನು ಕೆಸರುಗುಂಡಿಯಿಂದ ಮೇಲಕ್ಕೆ ಎತ್ತಿರುತ್ತಾರೆ. ಶ್ರೀಶಂಕರರ ಭಾಷ್ಯವಾಕ್ಯಗಳೇ ಆ ಪವಿತ್ರವಾದ ಗಂಗಾಜಲ. ಶಾಂಕರಭಾಷ್ಯಗಳೆಂಬ ಗಂಗಾಜಲವನ್ನು ಪಾನಮಾಡಿದವರು ಮಹಾಮೋಹಪಂಕದಿಂದ ಮೇಲಕ್ಕೆ ಎದ್ದು ಬ್ರಹ್ಮವಿದ್ಯೆಯೆಂಬ ಸ್ವರ್ಗಾನಂದವನ್ನು ಅಂದರೆ ಬ್ರಹ್ಮಾನಂದವನ್ನು ಪಡೆದು ಮುಕ್ತರೇ ಆಗಿಬಿಡುತ್ತಾರೆ. ಶಾಂಕರಪ್ರಸ್ಥಾನತ್ರಯಭಾಷ್ಯಗ್ರಂಥಗಳ ಅರ್ಥಾನುಸಂಧಾನದಿಂದ ಮುಮುಕ್ಷುಗಳು ಮುಕ್ತರಾಗಿಬಿಡುತ್ತಾರೆ.</p>
		<p class="text-center"><strong>ಕಾರುಣ್ಯಸಾಗರರಾದ ಶ್ರೀಶಂಕರಸದ್ಗುರುಗಳಿಗೆ ವಂದನೆಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-3">
		<h1 class="level1-title" epub:type="title"><span class="num">3.</span>ಪ್ರಣಮಾಮಿ ಶಂಕರಗುರುಮ್</h1>
		<p class="verse">ಮಿಥ್ಯಾಜ್ಞಾನವಿಜೃಂಭಮಾಣಜಗತಾಮಭ್ಯಂತರೇ ಭುಂಜತಃ<br/> ಸ್ವಾರಬ್ಧಾನಿ ನಿರೀಕ್ಷ್ಯ ಜೀವನಿಚಯಾನ್ ಮೂಢಾನವಿದ್ಯಾವಶಾನ್।<br/>ದೇವಃ ಕಾರುಣಿಕೋಽವತೀರ್ಯ ಸಮಶಾಸದ್ ಯಸ್ತು ಶಾರೀರಕೇ<br/> ಭಾಷ್ಯಂ ತಂ ಪ್ರಣಮಾಮಿ ಶಂಕರಗುರುಂ ನಿಃಶ್ರೇಯಸಾವಾಪ್ತಯೇ॥</p>
		<p><strong>ಅನ್ವಯ:</strong> ಮಿಥ್ಯಾಜ್ಞಾನವಿಜೃಂಭಮಾಣಜಗತಾಮ್ ಅಭ್ಯಂತರೇ ಸ್ವಾರಬ್ಧಾನಿ ಫಲಾನಿ ಭುಂಜತಃ ಮೂಢಾನ್ ಅವಿದ್ಯಾವಶಾನ್ ಜೀವನಿಚಯಾನ್ ನಿರೀಕ್ಷ್ಯ, ಯಃ ತು ದೇವಃ ಕಾರುಣಿಕಃ ಸನ್ ಅವತೀರ್ಯ ಶಾರೀರಕೇ ಭಾಷ್ಯಂ ಸಮಶಾಸತ್, ತಂ ಶಂಕರಗುರುಂ, ನಿಃಶ್ರೇಯಸಾವಾಪ್ತಯೇ, ಪ್ರಣಮಾಮಿ।</p>
		<p><strong>ಭಾವಾರ್ಥ:</strong> ಮಿಥ್ಯಾಜ್ಞಾನದಿಂದ ಮೆರೆಯುತ್ತಿರುವ ಈ ಜಗತ್ತಿನ ಮಧ್ಯೇ ಸಿಲುಕಿ ಜೀವರಾಶಿಗಳು ತಮ್ಮತಮ್ಮ ಕರ್ಮಫಲಗಳನ್ನು ಅನುಭವಿಸುತ್ತಿದ್ದಾರೆ. ಆತ್ಮಜ್ಞಾನವಿಲ್ಲದೇ, ಅವಿದ್ಯೆಗೆ ವಶರಾಗಿ, ಜೀವರುಗಳು ಕರ್ಮಗಳನ್ನು ಮಾಡಿ ಆಯಾ ಕರ್ಮಗಳಿಂದ ಬರುತ್ತಿರುವ ಸುಖದುಃಖಫಲಗಳನ್ನು ಅನುಭವಿಸುತ್ತಾ ಇದ್ದಾರೆ. ಇದನ್ನು ಕಂಡು ಪರಮಕಾರುಣಿಕನಾದ ಪರಮೇಶ್ವರನೇ ಶಂಕರನಾಗಿ ಅವತರಿಸಿ, ಶಾರೀರಕ ಉತ್ತರಮೀಮಾಂಸಾಸೂತ್ರಗಳಿಗೆ ಭಾಷ್ಯವನ್ನು ಬರೆದಿರುತ್ತಾನೆ. ಅಂಥ ಶ್ರೀಶಂಕರರನ್ನು ಮೋಕ್ಷಪ್ರಾಪ್ತಿಗಾಗಿ ಭಕ್ತಿಯಿಂದ ನಮಸ್ಕರಿಸುತ್ತೇನೆ.</p>
		<p>ಈ ಜಗತ್ತು ಮಿಥ್ಯಾಜ್ಞಾನದಿಂದ ವಿಜೃಂಭಿಸುತ್ತಿದೆ. ಎಲ್ಲಿಂದ ಎಲ್ಲಿಗೆ ಹೋದರೂ ಬರೀ ಮಿಥ್ಯಾಜ್ಞಾನದ ಪ್ರಭಾವದಿಂದಲೇ ಈ ಜಗತ್ತು ಮೆರೆಯುತ್ತಿದೆ. ಇಂಥ ಜಗತ್ತಿನಲ್ಲಿ ಜೀವರು ವಾಸವಾಗಿದ್ದು ತಮ್ಮ ತಮ್ಮ ಕರ್ಮಫಲಗಳನ್ನು ಅನುಭವಿಸುತ್ತಾ ಕಾಲಹಾಕುತ್ತಿದ್ದಾರೆ. ಜನ್ಮ ಮರಣ, ರಾಗ ದ್ವೇಷ, ಲಾಭ ನಷ್ಟ, ಧರ್ಮ ಅಧರ್ಮ, ಸುಖ ದುಃಖ—ಈ ಚಕ್ರದಲ್ಲಿ ಸಿಕ್ಕಿಕೊಂಡು ಸಂಕಟಪಡುತ್ತಿದ್ದಾರೆ. ಈ ಸಂಸಾರದಿಂದ ತಪ್ಪಿಸಿಕೊಳ್ಳಲಾರದೇ ಪರಿತಪಿಸುತ್ತಾ ಇದ್ದಾರೆ.</p>
		<p>ಇದನ್ನು ಕಂಡು ಕರುಣಾಮೂರ್ತಿಯಾದ ಶಿವನು ಶ್ರೀಶಂಕರರ ರೂಪದಿಂದ ಭೂಲೋಕದಲ್ಲಿ ಅವತರಿಸಿದನು. ಶಂಕರನೇ <strong>ಶಂಕರ</strong>ನಾಗಿ ಅವತರಿಸಿ, <strong>ಶಾರೀರಕಮೀಮಾಂಸಾಸೂತ್ರ</strong>ಗಳಿಗೆ ಪ್ರಸನ್ನಗಂಭೀರವಾದ ಭಾಷ್ಯಗಳನ್ನು ಬರೆದಿರುತ್ತಾನೆ. ಇದಕ್ಕೇ <strong>ಬ್ರಹ್ಮಸೂತ್ರಶಾಂಕರಭಾಷ್ಯ</strong>ಗಳೆಂದು ಹೆಸರು. ಇದರಲ್ಲಿ ಆತ್ಮಜ್ಞಾನವನ್ನು ಉಪದೇಶಿಸಿ ಶ್ರೀಶಂಕರರು ಜೀವರುಗಳ ಅವಿದ್ಯೆಯನ್ನು ದೂರಮಾಡಿರುತ್ತಾರೆ. ಬ್ರಹ್ಮಜ್ಞಾನದಿಂದ ಸಂಸಾರದುಃಖಗಳೆಲ್ಲ ನಾಶವಾಗಿಬಿಡುತ್ತವೆಯಲ್ಲವೇ?</p>
		<p class="text-center"><strong>ಭಾಷ್ಯಕಾರ ಶ್ರೀಶಂಕರರಿಗೆ ನಮಸ್ಕಾರಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-4">
		<h1 class="level1-title" epub:type="title"><span class="num">4.</span>ಬಾಲಶಂಕರಂ ವಂದೇ</h1>
		<p class="verse">ಬ್ರಹ್ಮಚರ್ಯಬಲೋಪೇತಂ ಬ್ರಹ್ಮವಿದ್ಯಾಬಲಾನ್ವಿತಮ್।<br/> ಸರ್ವದೋಷವಿನಿರ್ಮುಕ್ತಂ ವಂದೇ ತಂ ಬಾಲಶಂಕರಮ್॥</p>
		<p><strong>ಭಾವಾರ್ಥ:</strong> ಬ್ರಹ್ಮಚರ್ಯಬಲದಿಂದ ಕೂಡಿಕೊಂಡಿರುವ, ಬ್ರಹ್ಮವಿದ್ಯಾಬಲದಿಂದಲೂ ಕೂಡಿಕೊಂಡಿರುವ, ಸಕಲದೋಷಗಳಿಂದಲೂ ವಿನಿರ್ಮುಕ್ತನಾಗಿರುವಂಥ <strong>ಬಾಲಶಂಕರ</strong>ನನ್ನು ನಾನು ವಂದಿಸುತ್ತೇನೆ.</p>
		<p><strong>ಬಾಲ</strong> ಎಂದರೆ <strong>ಹುಡುಗನು</strong> ಎಂದೂ, ಬಲದಿಂದ ಕೂಡಿಕೊಂಡಿರುವ <strong>ಧೀರ</strong> ಎಂದೂ ಅರ್ಥವಾಗುತ್ತದೆ. ಇದನ್ನೇ ಬೃಹದಾರಣ್ಯಕೋಪನಿಷತ್ತಿನಲ್ಲಿ <strong>ಪಾಂಡಿತ್ಯಂ ನಿರ್ವಿದ್ಯ ಬಾಲ್ಯೇನ ತಿಷ್ಠಾಸೇತ್</strong>—ಎಂದು ಹೇಳಿದೆ. ಶ್ರೀಶಂಕರರು ಈ ಎರಡೂ ಅರ್ಥಗಳಲ್ಲಿ ಬಾಲರಾಗಿದ್ದಾರೆ. ಶ್ರೀಶಂಕರರು ಉಪನೀತರಾದಾಗ ಐದುವರ್ಷದ ಬಾಲರೇ ಆಗಿದ್ದರು. ಅವರು ಯತಿಗಳಾದಾಗಲೂ ಎಂಟುವರ್ಷದ ಬಾಲರೇ ಆಗಿದ್ದರು; ಶ್ರೀಶಂಕರರು ಭಾಷ್ಯಗಳನ್ನು ಬರೆದಾಗಲೂ ಹದಿನಾರುವರ್ಷದ ಬಾಲರೇ ಆಗಿದ್ದರು. ಹೀಗಾಗಿ ಶ್ರೀಶಂಕರರು ಬಾಲಶಂಕರರೇ ಆಗಿದ್ದರು.</p>
		<p><strong>ಬ್ರಹ್ಮಚರ್ಯಬಲೋಪೇತಂ:</strong> ಶ್ರೀಶಂಕರರು ಬ್ರಹ್ಮಚರ್ಯಬಲದಿಂದಲೂ ಕೂಡಿಕೊಂಡಿದ್ದರು. ಬ್ರಹ್ಮಚರ್ಯವೆಂಬುದು ಅತ್ಯಂತ ಕಠಿಣವ್ರತ. ನೈಷ್ಠಿಕಬ್ರಹ್ಮಚಾರಿಗಳಾಗಿದ್ದ ಶ್ರೀಶಂಕರರಿಗೆ ಬ್ರಹ್ಮಚರ್ಯದ ಬಲದಿಂದಲೇ ಸಕಲಸಿದ್ಧಿಗಳೂ ಕರಗತವಾಗಿದ್ದವು. ಹೀಗಾಗಿ ಶ್ರೀಶಂಕರರು ಮಹಾಯೋಗಿಗಳೂ, ಮಹಾತ್ಯಾಗಿಗಳೂ ಆಗಿದ್ದರಲ್ಲವೇ?</p>
		<p><strong>ಬ್ರಹ್ಮವಿದ್ಯಾಬಲಾನ್ವಿತಂ:</strong> ಬ್ರಹ್ಮವಿದ್ಯಾಬಲವೆಂಬುದು ಅದ್ಭುತವಾದ ಬಲ. <strong>ಆತ್ಮನಾ ವಿಂದತೇ ವೀರ್ಯಂ ವಿದ್ಯಯಾ ವಿಂದತೇ ಬಲಂ</strong>—ಎಂದು ಕೇನೋಪನಿಷತ್ತು ಆತ್ಮವಿದ್ಯಾಬಲದ ಮಹಿಮೆಯನ್ನು ತಿಳಿಸುತ್ತಿದೆ. ಶ್ರೀಶಂಕರರಿಗೆ ಆತ್ಮವಿದ್ಯಾಬಲವೂ ಪರಿಪೂರ್ಣವಾಗಿದ್ದಿತು. ಬ್ರಹ್ಮವಿದ್ಯಾಬಲದಿಂದ ಧರ್ಮಾಧರ್ಮಗಳನ್ನು ಮೀರಿದ್ದ ಧೀರರೆಂದರೆ ಶ್ರೀಶಂಕರರೇ.</p>
		<p><strong>ಸರ್ವದೋಷವಿನಿರ್ಮುಕ್ತಂ:</strong> ರಾಗ ದ್ವೇಷ, ಅಹಂಕಾರ ಮಮಕಾರ, ಅನೃತ, ಹಿಂಸಾ, ಅನಾಚಾರ ದುರಾಚಾರ—ಮುಂತಾದ ದೋಷಗಳಾವುವೂ ಶಂಕರರಲ್ಲಿ ಇಲ್ಲವೇ ಇಲ್ಲ. ಏಕೆಂದರೆ ಎಷ್ಟೇ ಆದರೂ ಶಂಕರರು ಬಾಲರಲ್ಲವೇ? ಬಾಲಕರಂತೆ ಶ್ರೀಶಂಕರರೂ ಶುದ್ಧಾಂತಃಕರಣವುಳ್ಳವರೇ ಆಗಿದ್ದಾರೆ.</p>
		<p class="text-center"><strong>ವಂದೇ ತಂ ಬಾಲಶಂಕರಮ್.</strong></p>
	</section>
	<section class="level1 numbered" epub:type="chapter" role="doc-chapter" id="id-5">
		<h1 class="level1-title" epub:type="title"><span class="num">5.</span>ವಕ್ತಾರಂ ನಮಾಮಿ ಶಂಕರಮ್</h1>
		<p class="verse">ವಕ್ತಾರಮಾಸಾದ್ಯ ಯಮೇವ ನಿತ್ಯಾ<br/> ಸರಸ್ವತೀ ಸ್ವಾರ್ಥಸಮನ್ವಿತಾಸೀತ್<strong>।</strong><br/> ನಿರಸ್ತದುಸ್ತರ್ಕಕಲಂಕಪಂಕಾ<br/> ನಮಾಮಿ ತಂ “ಶಂಕರ”ಮರ್ಚಿತಾಂಘ್ರಿಮ್॥</p>
		<p><strong>ಅನ್ವಯಾರ್ಥ:</strong><strong>ಸರಸ್ವತೀ =</strong> ವಿದ್ಯಾದೇವತೆಯಾದ ಸರಸ್ವತಿಯು, <strong>ವಕ್ತಾರಮ್ =</strong> ವಾಗ್ಮಿಯಾದ, <strong>ಯಮ್ ಏವ =</strong> ಯಾವಾತನನ್ನೇ, <strong>ಆಸಾದ್ಯ</strong> = ಹೊಂದಿ, ಪಡೆದುಕೊಂಡು, <strong>ನಿರಸ್ತದುಸ್ತರ್ಕಕಲಂಕಪಂಕಾ</strong> = ದುಸ್ತರ್ಕಗಳೆಂಬ ಕಲಂಕರೂಪವಾದ ಪಂಕವನ್ನು ಕಳೆದುಕೊಂಡವಳಾಗಿ, <strong>ನಿತ್ಯಾ</strong> = ಯಾವಾಗಲೂ, <strong>ಸ್ವಾರ್ಥಸಮನ್ವಿತಾ</strong> = ಸ್ವಾರ್ಥದಿಂದ ಕೂಡಿಕೊಂಡವಳಾಗಿ,<strong> ಆಸೀತ್</strong> = ಆಗಿಬಿಟ್ಟಳೋ, <strong>ತಂ</strong> = ಅಂಥ, <strong>ಅರ್ಚಿತಾಂಘ್ರಿಂ</strong> = ಋಷಿಮುನಿಯತಿ ತಪಸ್ವಿಗಳಿಂದ ಅರ್ಚಿಸಲ್ಪಟ್ಟ ಪಾದಗಳನ್ನುಳ್ಳ, <strong>ಶಂಕರಂ</strong> = ಶಂಕರಸದ್ಗುರುವನ್ನು, <strong>ನಮಾಮಿ</strong> = ನಾನು ನಮಸ್ಕರಿಸುತ್ತೇನೆ.</p>
		<p><strong>ಭಾವಾರ್ಥ:</strong> ಸರಸ್ವತಿಯು ಅಂದರೆ ಶ್ರುತಿಯು ಭಿನ್ನವಿಭಿನ್ನವಾದ ವ್ಯಾಖ್ಯಾನಗಳೆಂಬ ದುಸ್ತರ್ಕಗಳಿಂದ ಕಲಂಕಿತಳಾಗಿ ಕೆಸರಿನಿಂದ ಕೂಡಿಕೊಂಡಿದ್ದಳು. ಶ್ರುತಿಗಳಿಗೆ ಸರಿಯಾದ ಅರ್ಥವನ್ನು ಮಾಡದೇ, ಹಿಂದಿನ ವೃತ್ತಿಕಾರರುಗಳು ಬರೀ ದುಸ್ತರ್ಕಗಳಿಂದ ಸರಸ್ವತಿಗೆ ಕೆಸರನ್ನು ಅಂಟಿಸಿಬಿಟ್ಟಿದ್ದರಂತೆ; ಆದರೆ ಶ್ರೀಶಂಕರರು ಅವತರಿಸಿ ಸತ್ತರ್ಕಸಮೇತವಾದ ಭಾಷ್ಯಗಳಿಂದ ಆ ಕೆಸರನ್ನೆಲ್ಲ ಶ್ರುತಿರೂಪವಾದ ಸರಸ್ವತಿಯಿಂದ ದೂರಮಾಡಿ ಶುದ್ಧಳನ್ನಾಗಿಮಾಡಿಬಿಟ್ಟರು. ಆಗ ಶ್ರುತಿಗೆ ಸ್ವಾರ್ಥವು—ತನ್ನ ಅರ್ಥವು ಸರಿಯಾಗಿ ಒದಗಿಬಂದಂತಾಯಿತು. ಇಂಥ ಯಾವ ವಕ್ತೃವನ್ನು ಹೊಂದಿದವಳಾದ ಸರಸ್ವತಿಯು ನಿತ್ಯಳಾಗಿದ್ದಾಳೆಯೋ, ಅವನೇ ಶಂಕರಸದ್ಗುರುವು. ಅಂಥ ಶಂಕರರ ಪಾದಪದ್ಮಗಳನ್ನು ಎಲ್ಲಾ ಯತಿಗಳೂ ನಮಸ್ಕರಿಸಿದ್ದಾರೆ. ಇಂಥ ಶಂಕರಸದ್ಗುರುವನ್ನು ನಾನು ಭಕ್ತಿಯಿಂದ ನಮಿಸುತ್ತೇನೆ.</p>
		<p>ಭಗವತ್ಪಾದ ಶ್ರೀಶಂಕರರು ಪದವಾಕ್ಯಪ್ರಮಾಣಗಳನ್ನು, ಎಂದರೆ ವ್ಯಾಕರಣಶಾಸ್ತ್ರ , ಮೀಮಾಂಸಾಶಾಸ್ತ್ರ ಹಾಗೂ ನೈಯ್ಯಾಯಿಕದರ್ಶನಗಳನ್ನು ಅನುಸರಿಸಿ ಶ್ರುತಿವಾಕ್ಯಗಳಿಗೆ ಭಾಷ್ಯಗಳನ್ನು ಬರೆದಿದ್ದಾರೆ. ಈ ಭಾಷ್ಯಗಳು ಯುಕ್ತಿ ಹಾಗೂ ಅನುಭವಕ್ಕೆ ಸಮ್ಮತವೂ ಆಗಿರುತ್ತವೆ. ಇದರಿಂದ ಶ್ರುತಿಗಳ ತಾತ್ಪರ್ಯಾಥರ್ವು ಹಾಗೂ ಅಂತರಾರ್ಥವು ಜಿಜ್ಞಾಸುಗಳಿಗೆ ಸ್ಪಷ್ಟವಾಗಿ ತಿಳಿಯುತ್ತವೆ. ಇದರಿಂದ ಶ್ರುತಿಸರಸ್ವತಿಗೆ ಸಂತೋಷವಾಗುತ್ತದೆಯಲ್ಲವೇ?</p>
	</section>
	<section class="level1 numbered" epub:type="chapter" role="doc-chapter" id="id-6">
		<h1 class="level1-title" epub:type="title"><span class="num">6.</span>ನಮಾಮಿ ಶಂಕರದೇಶಿಕಮ್</h1>
		<p class="verse">ಪ್ರಚಂಡಪಾಖಂಡವಿಖಂಡನೋದ್ಯತಂ<br/> ತ್ರಯೀಶಿರೋಽಥರ್ಪ್ರತಿಪಾದನೇ ರತಮ್।<br/>ಬುಧೈರ್ನುತಂ ಯೋಗಕಲಾಭಿರಾವೃತಂ<br/> ನಮಾಮಿ ತಂ ಶಂಕರದೇಶಿಕಂ ತತಮ್॥</p>
		<p><strong>ಭಾವಾರ್ಥ</strong>: ಗರ್ವದಿಂದ ಮೆರೆಯುತ್ತಿದ್ದ ಪಾಖಂಡರ ನಾಸ್ತಿಕವಾದವನ್ನು ಖಂಡಿಸುವುದರಲ್ಲಿ ಸಮರ್ಥರಾದ, ವೇದಗಳ ಶೀರ್ಷವಾದ ವೇದಾಂತಗಳ ಅರ್ಥವನ್ನು ಪ್ರತಿಪಾದಿಸುವುದರಲ್ಲಿ ರತರಾದ, ಜ್ಞಾನಿಗಳಿಂದ ಸ್ತುತಿಸಲ್ಪಡುವ, ಯೋಗದ ಶಕ್ತಿಗಳಿಂದ ತುಂಬಿಕೊಂಡಿರುವ, ವಿಶ್ವವ್ಯಾಪಕರಾದ ಆ ಸುಪ್ರಸಿದ್ಧರಾದ <strong>ಶಂಕರಗುರುಗಳನ್ನು</strong> ನಾನು ನಮಸ್ಕರಿಸುತ್ತೇನೆ.</p>
		<ol>
			<li><strong>ಪ್ರಚಂಡ ಪಾಖಂಡ ವಿಖಂಡನೋದ್ಯತಂ:</strong> ಪಾಖಂಡಿಗಳು ಎಂದರೆ ನಾಸ್ತಿಕವಾದಿಗಳು, ಚಾರ್ವಾಕರು; ಇವರು ದೇವರಿಲ್ಲ , ಲೋಕಾಂತರವಾಗಲೀ ಜನ್ಮಾಂತರವಾಗಲೀ ಇಲ್ಲ, ವೇದವೆಲ್ಲ ಸುಳ್ಳಿನ ಕಂತೆ— ಎಂದೆಲ್ಲಾ ವಾದಮಾಡುವ ವಾದಿಗಳು. ಇವರು ಪ್ರಚಂಡರು. ಇಂಥವರನ್ನು ಖಂಡಿಸಿ, ವೈದಿಕಸನಾತನಧರ್ಮವನ್ನು ಭಾರತದಲ್ಲಿ ಪುನಃ ಸಂಸ್ಥಾಪನೆಮಾಡಿದ ಪ್ರಚಂಡರೇ ಶ್ರೀಶಂಕರರು.</li>
			<li><strong>ತ್ರಯೀಶಿರೋಽಥರ್ಪ್ರತಿಪಾದನೇ ರತಂ:</strong> ತ್ರಯೀ ಎಂದರೆ ಋಗ್ವೇದ, ಯಜುರ್ವೇದ ಮತ್ತು ಸಾಮವೇದಗಳು. ತ್ರಯೀಶಿರಃ ಎಂದರೆ ವೇದಶಿರಃ, ಎಂದರೆ ವೇದಗಳ ತಲೆ, ಎಂದರೆ ವೇದಾಂತಗಳು. ವೇದಾಂತಗಳೇ ವೇದಗಳಿಗೆ ತಾತ್ಪರ್ಯ ಎಂದರ್ಥ. ಈಶಾದಿ ಉಪನಿಷತ್ತುಗಳಿಗೆ ವೇದಾಂತ ಎಂದು ಹೆಸರು. ಇಂಥ ವೇದಾಂತಗಳ ಅರ್ಥಗಳನ್ನು ಪ್ರತಿಪಾದನೆ ಮಾಡುವುದರಲ್ಲಿ ಶ್ರೀಶಂಕರರು ರತರಾಗಿರುತ್ತಾರೆ. ವೇದಾಂತ ಗಳಿಗೆ ಅರ್ಥವನ್ನು ಮಾಡುತ್ತಿದ್ದರೆ ಅದೇ ಶ್ರೀಶಂಕರರಿಗೆ ಆನಂದ.</li>
			<li><strong>ಬುಧೈರ್ನುತಂ:</strong> ಬುಧರಿಂದ, ವಿದ್ವಾಂಸರುಗಳಿಂದ ಸ್ತುತಿಸಲ್ಪಟ್ಟವರು ಶ್ರೀಶಂಕರರು. ಎಲ್ಲಾ ಜ್ಞಾನಿಗಳೂ ಶ್ರೀಶಂಕರರನ್ನು ವಂದಿಸುತ್ತಾರಲ್ಲವೇ?</li>
			<li><strong>ಯೋಗಕಲಾಭಿರಾವೃತಂ:</strong> ಅಷ್ಟಾಂಗಯೋಗ ಹಾಗೂ ಸಮಾಧಿಯೋಗದ ಕಲೆಗಳಿಂದ ಎಂದರೆ ಶಕ್ತಿಯಿಂದ ತುಂಬಿಕೊಂಡಿರುವ ಮಹಾತ್ಮರೇ ಶ್ರೀಶಂಕರರು. ಶ್ರೀಶಂಕರರಿಗೆ ಸಮಾಧಿಯೋಗದ ಶಕ್ತಿಗಳೂ ಇದ್ದವು.</li>
		</ol>
		<p class="text-center"><strong>ಯೋಗೀಶ್ವರ ಶ್ರೀಶಂಕರಸದ್ಗುರುಗಳನ್ನು ನಾನು ನಮಸ್ಕರಿಸುತ್ತೇನೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-7">
		<h1 class="level1-title" epub:type="title"><span class="num">7.</span>ಜೀವನ್ಮುಕ್ತಂ ಶಂಕರಂ ನೌಮಿ</h1>
		<p class="verse">ಗೌಣಮಿಥ್ಯಾತ್ಮಧೀಮುಕ್ತಂ ಬ್ರಹ್ಮಾತ್ಮಜ್ಞಾನನಿಷ್ಠಿತಮ್।<br/> ಜೀವನ್ಮುಕ್ತಂ ಬ್ರಹ್ಮಭೂತಂ ನೌಮಿ ಶಂಕರಸದ್ಗುರುಮ್॥</p>
		<p><strong>ಭಾವಾರ್ಥ:</strong>ಗೌಣಾತ್ಮಮಿಥ್ಯಾತ್ಮಜ್ಞಾನರಹಿತರೂ ಬ್ರಹ್ಮಾತ್ಮಜ್ಞಾನನಿಷ್ಠರೂ ಜೀವನ್ಮುಕ್ತರೂ ಬ್ರಹ್ಮಸ್ವರೂಪರೂ ಆದ ಶ್ರೀಶಂಕರಸದ್ಗುರುಗಳನ್ನು ನಾನು ಭಕ್ತಿಯಿಂದ ನಮಿಸುತ್ತೇನೆ.</p>
		<p><strong>ಗೌಣಮಿಥ್ಯಾತ್ಮಧೀಮುಕ್ತಂ:</strong> ಗೌಣಾತ್ಮ ಹಾಗೂ ಮಿಥ್ಯಾತ್ಮಜ್ಞಾನಗಳಿಂದ ಶ್ರೀಶಂಕರರು ಮುಕ್ತರಾಗಿದ್ದರು. ಸಂನ್ಯಾಸಿಗಳಾದ ಶ್ರೀಶಂಕರರಿಗೆ ಪತ್ನೀಪುತ್ರಾದಿಗಳು ಇರಲಿಲ್ಲವಾದ್ದರಿಂದ ಅವರಲ್ಲಿ ಅವರಿಗೆ ಆತ್ಮಬುದ್ಧಿಯು ಇರಲಿಕ್ಕೇ ಸಾಧ್ಯವಿಲ್ಲ. ಸರ್ವಸಂಗಪರಿತ್ಯಾಗಿಗಳಾದ ಶ್ರೀಶಂಕರರಿಗೆ ಗೌಣಾತ್ಮಜ್ಞಾನವು ಕನಸಿನಲ್ಲೂ ಇರಲಾರದು; ಇನ್ನು, ಪಾಂಚಭೌತಿಕಶರೀರವು ತಾನಲ್ಲವೆಂದು ನಿಶ್ಚಿತವಾಗಿ ತಿಳಿದ ಧೀರರಾದ ಶ್ರೀಶಂಕರರಿಗೆ ಮಿಥ್ಯಾತ್ಮಜ್ಞಾನವೂ ಇರಲಿಲ್ಲ.</p>
		<p><strong>ಬ್ರಹ್ಮಾತ್ಮಜ್ಞಾನನಿಷ್ಠಿತಂ:</strong> <strong>ಬ್ರಹ್ಮೈವ ಆತ್ಮಾ (ಬ್ರಹ್ಮಾತ್ಮಾ), ಬ್ರಹ್ಮಾತ್ಮಾಹಮ್ ಇತಿ ಜ್ಞಾನೇ ನಿಷ್ಠಾ ಯಸ್ಯ ಸಃ, ಬ್ರಹ್ಮಾತ್ಮಜ್ಞಾನನಿಷ್ಠಿತಃ, ತಮ್.</strong> ಬ್ರಹ್ಮವೇ ನಾನು ಎಂಬ ಅನುಭವ ರೂಪದ ಜ್ಞಾನದಲ್ಲಿ ಸಹಜವಾಗಿ ನೆಲೆಗೊಂಡ ಮಹಾತ್ಮರೇ ಶ್ರೀಶಂಕರರು. ಬ್ರಹ್ಮವೇ ನಾನು ಎಂಬುದು ಕೇವಲ ನಂಬಿಕೆಯಲ್ಲ, ಭಾವನೆಯಲ್ಲ , ಸಂಪತ್ತೂ ಅಲ್ಲ ; ಇದು ಅಪರೋಕ್ಷಾನುಭವ, ನಿಶ್ಚಿತಾನುಭವ. ಇದನ್ನೇ ಶ್ರುತಿಗಳು <strong>ತತ್ತ್ವಮಸಿ, ಅಹಂ ಬ್ರಹ್ಮಾಸ್ಮಿ</strong> ಎಂದು ಸಾರುತ್ತಿವೆ. ನಾನೇ ಬ್ರಹ್ಮವು ಎಂಬ ಅನುಭವಜ್ಞಾನವು ಉಂಟಾದಮೇಲೆ ಅವರಿಗೆ ಅಧ್ಯಾಸವೆಂಬುದು ಕನಸಿನಲ್ಲೂ ಇರಲಾರದಲ್ಲವೇ?</p>
		<p><strong>ಜೀವನ್ಮುಕ್ತಂ:</strong> ಬದುಕಿರುವಾಗಲೇ ಸಂಸಾರಬಂಧನಗಳಿಂದ ಮುಕ್ತರಾಗಿರುವವರು ಶ್ರೀಶಂಕರರು. ಆತ್ಮಜ್ಞಾನದಿಂದ ಜೀವನ್ಮುಕ್ತಿಯೇ ಉಂಟಾಗುತ್ತದೆ ಎಂಬುದನ್ನು ತಮ್ಮ ಗ್ರಂಥಗಳಲ್ಲಿ ಸಾರಿ ಹೇಳಿರುವ ಶ್ರೀಶಂಕರರು ಸ್ವತಃ ಜೀವನ್ಮುಕ್ತರೇ ಆಗಿರಬೇಕಲ್ಲವೇ? ಇಂಥ ಜೀವನ್ಮುಕ್ತರಿಗೆ ಪ್ರಾಣೋತ್ಕ್ರಮಣವಾಗಲೀ ಜನ್ಮಾಂತರವಾಗಲೀ ಇಲ್ಲವೇ ಇಲ್ಲ.</p>
		<p><strong>ಬ್ರಹ್ಮಭೂತಂ:</strong> ಬ್ರಹ್ಮವೇ ಆಗಿದ್ದಾರೆ ಶ್ರೀಶಂಕರರು. ಬ್ರಹ್ಮವನ್ನು ಬಲ್ಲವನು ಕೇವಲ ಬ್ರಹ್ಮವಿದನಲ್ಲ , ಮತ್ತೇನೆಂದರೆ, ಬ್ರಹ್ಮವೇ. ಹೀಗೆ ಬ್ರಹ್ಮ ಸ್ವರೂಪರೇ ಆದ <strong> ಶ್ರೀಶಂಕರಸದ್ಗುರುವಿಗೆ ನಮ್ಮಗಳ ಭಕ್ತಿಪೂರ್ವಕನಮಸ್ಕಾರಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-8">
		<h1 class="level1-title" epub:type="title"><span class="num">8.</span>ವಿಮಲಭಾಷ್ಯಕೃತಂ ಶಂಕರಂ ನಮಾಮಿ</h1>
		<p class="verse">ಉದ್ಧೃತ್ಯ ವೇದಪಯಸಃ ಕಮಲಾಮಿವಾಬ್ಧೇಃ<br/> ಆಲಿಂಗಿತಾಖಿಲಜಗತ್ಪ್ರಭವೈಕಮೂರ್ತಿಮ್।<br/>ವಿದ್ಯಾಮಶೇಷಜಗತಾಂ ಸುಖದಾಮದಾದ್ ಯಃ<br/> ತಂ ಶಂಕರಂ ವಿಮಲಭಾಷ್ಯಕೃತಂ ನಮಾಮಿ॥</p>
		<p><strong>ಅನ್ವಯ:</strong> ಅಬ್ಧೇಃ ಕಮಲಾಮ್ ಇವ, ವೇದಪಯಸಃ ಸುಖದಾಂ ವಿದ್ಯಾಮ್ ಉದ್ಧೃತ್ಯ, ಯಃ ಅಶೇಷಜಗತಾಮ್ ಅದಾತ್, ತಮ್ ಆಲಿಂಗಿತಾ ಖಿಲಜಗತ್ ಪ್ರಭವೈಕಮೂರ್ತಿಂ ವಿಮಲಭಾಷ್ಯಕೃತಂ ಶಂಕರಂ ನಮಾಮಿ।</p>
		<p><strong>ಭಾವಾರ್ಥ:</strong> ಸಮುದ್ರದಿಂದ ಕಮಲಪುಷ್ಪವನ್ನು ಎತ್ತಿ ತಂದುಕೊಡುವಂತೆ, ವೇದಸಾಗರದಿಂದ ಸುಖಪ್ರದವಾದ ಬ್ರಹ್ಮವಿದ್ಯೆಯನ್ನು ಎತ್ತಿ , ಯಾವಾತನು ಸಮಸ್ತಜಗತ್ತಿಗೂ ಕೊಟ್ಟಿರುತ್ತಾನೆಯೋ, ಇಡೀ ಜಗತ್ತನ್ನೇ ಆಕರ್ಷಿಸಿ ಶ್ರೇಷ್ಠಮಹಾತ್ಮನೆನಿಸಿದ್ದಾನೆಯೋ, ಅಂಥ, ಪರಿಶುದ್ಧಭಾಷ್ಯಕಾರನಾದ ಶ್ರೀಶಂಕರ ಸದ್ಗುರುವನ್ನು ನಾನು ನಮಿಸುತ್ತೇನೆ.</p>
		<p>ಅತ್ಯಂತ ಸುಂದರವಾದ ಹಾಗೂ ಮುದ್ದಾದ ಕಮಲವನ್ನು ನಮ್ಮ ಸ್ನೇಹಿತರು ಸಾಗರದಿಂದ ಮೇಲಕ್ಕೆ ಎತ್ತಿಕೊಟ್ಟರೆ ನಮಗೆ ಎಷ್ಟೊಂದು ಸಂತೋಷವಾಗುತ್ತದೆಯಲ್ಲವೇ? ಅದರಂತೆ ಶ್ರೀಶಂಕರರೂ ಇಲ್ಲಿ ಮಾನವಕೋಟಿಗೆ ಬ್ರಹ್ಮವಿದ್ಯೆಯನ್ನು ಅನುಗ್ರಹಿಸಿದ್ದಾರೆ. ಇಡೀ ಜಗತ್ತಿಗೆ ಕಾರಣವಾದ ಬ್ರಹ್ಮವನ್ನು ತಿಳಿಸುವ ಪವಿತ್ರವಾದ ಬ್ರಹ್ಮವಿದ್ಯೆಯಿದು. ಈ ಬ್ರಹ್ಮವಿದ್ಯೆಯು ವೇದವೇದಾಂತಗಳೆಂಬ ಸಾಗರದಲ್ಲಿ ಅಡಗಿಹೋಗಿತ್ತು. ಅಂದರೆ ವೇದವೇದಾಂತಗಳಲ್ಲಿ ಇಂಥ ಬ್ರಹ್ಮವಿದ್ಯೆಯು ಮೊದಲೇ ಇತ್ತು. ಆದರೆ ಇದು ಯಾರ ಕಣ್ಣಿಗೂ ಗೋಚರವಾಗಿರಲಿಲ್ಲ.</p>
		<p>ಇದನ್ನು ಶ್ರೀಶಂಕರರು ತಮ್ಮ ತಪಸ್ಸಿನಿಂದ ಕಂಡುಕೊಂಡು ಸಕಲ ಮಾನವರಿಗೂ ಕೊಟ್ಟಿರುತ್ತಾರೆ. ಜಗತ್ತಿಗೆ ಕಾರಣವಾದ ಬ್ರಹ್ಮವನ್ನು ತಿಳಿಸುವ ವಿದ್ಯೆಗೆ <strong>ಬ್ರಹ್ಮವಿದ್ಯೆ</strong> ಎಂದು ಹೆಸರು. ಶ್ರೀಶಂಕರರು ಅತ್ಯಂತ ಶುದ್ಧವಾದ ಹಾಗೂ ಪಾಂಡಿತ್ಯಪೂರ್ಣವಾದ ಭಾಷ್ಯಗಳನ್ನು ಬರೆದು ವೇದವೇದಾಂತಗಳಲ್ಲಿ ಅಡಕವಾಗಿದ್ದಂಥ ಬ್ರಹ್ಮವಿದ್ಯೆಯನ್ನು ಎತ್ತಿ ತೋರಿಸಿದ್ದಾರೆ. ಈ ಬ್ರಹ್ಮವಿದ್ಯೆಯು ಅತ್ಯಂತ ಶುದ್ಧವಾಗಿದ್ದು , ಎಲ್ಲರಿಗೂ ಸುಖ ಶಾಂತಿ ಆನಂದಗಳನ್ನು ಅನುಗ್ರಹಿಸುತ್ತದೆ. ಸುಖಶಾಂತಿಆನಂದಗಳನ್ನು ವರ್ಷಿಸುವಂಥ ಇಂಥ ಬ್ರಹ್ಮವಿದ್ಯೆಯನ್ನು ನಮಗೆ ಕೊಟ್ಟಿರುವ <strong>ಶ್ರೀಶಂಕರಗುರುವಿಗೆ ವಂದನೆಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-9">
		<h1 class="level1-title" epub:type="title"><span class="num">9.</span>ಬೋಧಾತ್ಮನೇ ಶಂಕರಾಯ ನಮಃ</h1>
		<p class="verse">ವೇದಾಂತಾರ್ಥವಿಭಾಸಕಾಯ ಗುರವೇ ಶಾಂತಾಯ ಸಂನ್ಯಾಸಿನೇ<br/> ನಾನಾವಾದಿನಗೇಂದ್ರಸಂಘಪವಯೇ ಯೋಗೀಂದ್ರವಂದ್ಯಾಯ ಚ।<br/>ಮೋಹಧ್ವಾಂತದಿವಾಕರಾಯ ಭಗವತ್ಪಾದಾಭಿಧಾಂ ಬಿಭ್ರತೇ<br/> ತಸ್ಮೈ ಭಾಷ್ಯಕೃತೇ ನಮೋಽಸ್ತು ಸತತಂ ಪೂರ್ಣಾಯ ಬೋಧಾತ್ಮನೇ॥</p>
		<p><strong>ಭಾವಾರ್ಥ:</strong> ವೇದಾಂತಗಳ ಅರ್ಥವನ್ನು ವಿಶದವಾಗಿ ಹಾಗೂ ವಿಸ್ತಾರವಾಗಿ ಪ್ರಕಾಶಗೊಳಿಸಿರುವಂಥ ಶ್ರೀಶಂಕರರಿಗೆ ಯಾವಾಗಲೂ ನಮ್ಮ ನಮಸ್ಕಾರಗಳು. ಶಾಂತರೂ ಸಂನ್ಯಾಸಿಪುಂಗವರೂ ಆದ ಶ್ರೀಶಂಕರರಿಗೆ ನಮಸ್ಕಾರಗಳು. ಸಾಂಖ್ಯ, ಯೋಗ, ಮೀಮಾಂಸಾದಿ ವಾದಿಗಳೆಂಬ ಪರ್ವತಗಳ ಗುಂಪಿಗೆ ವಜ್ರಾಯುಧದಂತಿರುವ; ಯೋಗಿಪುಂಗವರಿಂದಲೂ ವಂದ್ಯರಾಗಿರುವಂಥ, ಅವಿದ್ಯಾಮೋಹವೆಂಬ ಅಜ್ಞಾನರೂಪವಾದ ಕತ್ತಲೆಗೆ ಸೂರ್ಯನಂತಿರುವಂಥ, ವೇದಾಂತಭಾಷ್ಯಗ್ರಂಥಗಳನ್ನು ಬರೆದಿರುವಂಥ, ಪರಿಪೂರ್ಣ ಬೋಧಸ್ವರೂಪರೇ ಆಗಿರುವಂಥ ಆ ಮಹಾಮಹಿಮರಾದ ಭಗವತ್ಪಾದ ಶ್ರೀಶಂಕರರಿಗೆ ಸತತವಾಗಿ ನಮ್ಮ ನಮಸ್ಕಾರಗಳು.</p>
		<p>ಶ್ರೀಶಂಕರಭಗವತ್ಪಾದಾಚಾರ್ಯರನ್ನು ಈ ಶ್ಲೋಕದಲ್ಲಿ ಸುಂದರವಾಗಿ ವರ್ಣಿಸಿರುತ್ತಾರೆ. ಅರ್ಥಗಳೆಲ್ಲವೂ ಸುಲಭವಾಗಿಯೇ ಇರುತ್ತದೆ. ಶ್ರೀಶಂಕರರು ಉಪನಿಷತ್ತುಗಳ ಅರ್ಥಗಳನ್ನು ಮನಮುಟ್ಟುವಂತೆ ಚೆನ್ನಾಗಿ ವಿವರಿಸಿರುತ್ತಾರೆ. ಸಂಪ್ರದಾಯಕ್ರಮದಿಂದ ಶ್ರೀಶಂಕರರು ವೇದಾಂತಗಳಿಗೆ ವಿವರಣೆಗಳನ್ನು ಕೊಟ್ಟು ಮುಮುಕ್ಷುಗಳಿಗೆ ಸುಲಭವಾಗಿ ತಿಳಿಯುವಂತೆ ವ್ಯಾಖ್ಯಾನವನ್ನು ಮಾಡಿರುತ್ತಾರೆ.</p>
		<p>ಸಾಂಖ್ಯರು, ಯೋಗಿಗಳು, ನೈಯ್ಯಾಯಿಕರು, ವೈಶೇಷಿಕರು, ಬೌದ್ಧರು, ಚಾರ್ವಾಕರು, ಮೀಮಾಂಸಕರೆಂಬ ವಾದಿಗಳು ತಮ್ಮ ತಮ್ಮ ಸಿದ್ಧಾಂತಗಳನ್ನು ಧೈರ್ಯವಾಗಿ ಹೆಮ್ಮೆಯಿಂದ ಪ್ರತಿಪಾದಿಸಿ, ಅದ್ವೈತಸಿದ್ಧಾಂತವನ್ನು ಖಂಡಿಸಿರುತ್ತಾರೆ. ಬೆಟ್ಟದಂತಿರುವ ಈ ವಾದಿಗಳನ್ನು ಶ್ರೀಶಂಕರರು ಶ್ರೌತಾರ್ಥವೆಂಬ ವಜ್ರಾಯುಧದಿಂದ ಖಂಡಿಸಿರುತ್ತಾರೆ. ಶ್ರೀಶಂಕರರ ಮುಂದೆ ಯಾರೂ ನಿಂತು ವಾದ ಮಾಡುವಂತಿಲ್ಲ. ಅಜ್ಞಾನಾಂಧಕಾರವನ್ನು ಆತ್ಮಜ್ಞಾನವೆಂಬ ಸೂರ್ಯನ ಬೆಳಕಿನಿಂದ ದೂರಮಾಡಿ ಬೆಳಕನ್ನು ಅನುಗ್ರಹಿಸಿರುವ ಸದ್ಗುರುಪುಂಗವರೇ ಶ್ರೀಶಂಕರರು. ಎಲ್ಲಾ ಜ್ಞಾನಿಗಳಿಗೂ, ಯೋಗಿಗಳಿಗೂ, ಯತಿಗಳಿಗೂ, ಪಂಡಿತರಿಗೂ ಶ್ರೀಶಂಕರಾಚಾರ್ಯರು ವಂದ್ಯರೂ ಪೂಜ್ಯರೂ ಆಗಿರುತ್ತಾರೆ.</p>
		<p class="text-center"><strong>ಪರಿಪೂರ್ಣಬೋಧಸ್ವರೂಪರಾದ ಶ್ರೀಶಂಕರರಿಗೆ ನಮಸ್ಕಾರಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-10">
		<h1 class="level1-title" epub:type="title"><span class="num">10.</span>ಪಂಚನಿಷ್ಠಂ ಶಂಕರಂ ವಂದೇ</h1>
		<p class="verse">ಧರ್ಮನಿಷ್ಠಂ ಸತ್ಯನಿಷ್ಠಂ ತಪೋನಿಷ್ಠಂ ಜಗದ್ಗುರುಮ್।<br/> ಬ್ರಹ್ಮನಿಷ್ಠಂ ಸ್ವಾತ್ಮನಿಷ್ಠಂ ವಂದೇ ಶಂಕರದೇಶಿಕಮ್॥</p>
		<p><strong>ಭಾವಾರ್ಥ:</strong> ಧರ್ಮನಿಷ್ಠರೂ ಸತ್ಯನಿಷ್ಠರೂ ತಪೋನಿಷ್ಠರೂ ಬ್ರಹ್ಮನಿಷ್ಠರೂ ಸ್ವಾತ್ಮನಿಷ್ಠರೂ ಆದ ಜಗದ್ಗುರು ಶ್ರೀಶಂಕರಾಚಾರ್ಯರನ್ನು ವಂದಿಸುತ್ತೇನೆ.</p>
		<p><strong>ಧರ್ಮನಿಷ್ಠಂ:</strong> ಶ್ರೀಶಂಕರರು ಧರ್ಮನಿಷ್ಠರಾಗಿದ್ದಾರೆ. <strong>ಧರ್ಮ</strong>ಶಬ್ದಕ್ಕೆ ಅನೇಕಾರ್ಥಗಳಿವೆ. ಧೃತಿ, ಕ್ಷಮಾ, ದಮ, ಶಮಾದಿಗಳು ಧರ್ಮದ ಲಕ್ಷಣಗಳು. ಅಹಿಂಸಾ, ನ್ಯಾಯ, ಶೀಲ, ಸಮತ್ವಗಳೇ ಧರ್ಮಗಳು. ಶ್ರೀಶಂಕರರು ಯತಿರಾಜರಾಗಿ ಯತ್ಯಾಶ್ರಮದ ಧರ್ಮಗಳನ್ನೂ ಶಮದಮಾದಿಧರ್ಮಗಳನ್ನೂ ತಮ್ಮ ಜೀವನದಲ್ಲಿ ಸಂಪೂರ್ಣವಾಗಿ ಅಳವಡಿಸಿಕೊಂಡಿದ್ದ ಧರ್ಮಾತ್ಮರಾಗಿದ್ದರು.</p>
		<p><strong>ಸತ್ಯನಿಷ್ಠಂ:</strong> ಶ್ರೀಶಂಕರರು ಸತ್ಯನಿಷ್ಠರೂ ಹೌದು. ವೇದಾಂತದ ಸತ್ಯಸಂದೇಶಗಳನ್ನು ಧೈರ್ಯವಾಗಿ ಪ್ರತಿಪಾದಿಸುವ ಧೀರಭಾಷ್ಯಕಾರರೆಂದರೆ ಶ್ರೀಶಂಕರರೇ. ಶ್ರೀಶಂಕರರು ತಮ್ಮ ಜೀವಿತಕಾಲದಲ್ಲಿ ಒಂದಾದರೂ ಸುಳ್ಳನ್ನು ನುಡಿಯದ ಸತ್ಯಸಂಧರು ಹಾಗೂ ಸತ್ಯನಿಷ್ಠರು. ಸತ್ಯನಿಷ್ಠರಾದ್ದರಿಂದಲೇ ಶ್ರೀಶಂಕರರು ಜಗದ್ಗುರುಗಳಾಗಿ ವಿರಾಜಮಾನರಾಗಿರುತ್ತಾರೆ.</p>
		<p><strong>ತಪೋನಿಷ್ಠಂ:</strong> ಶ್ರೀಶಂಕರರು ತಪೋನಿಷ್ಠರೂ ಹೌದು. <strong>ತಪಃ</strong> ಶಬ್ದಕ್ಕೂ ಅನೇಕಾರ್ಥಗಳಿವೆ. <strong>ಯಸ್ಯ ಜ್ಞಾನಮಯಂ ತಪಃ</strong> ಎನ್ನುವಂತೆ ಆತ್ಮಜ್ಞಾನವೇ ನಿಜವಾದ ತಪಸ್ಸು. ಆತ್ಮಜ್ಞಾನನಿಷ್ಠರಾದ ಶ್ರೀಶಂಕರರು ತಪೋನಿಷ್ಠರಲ್ಲವೇ?</p>
		<p><strong>ಬ್ರಹ್ಮನಿಷ್ಠಂ:</strong> ಶ್ರೀಶಂಕರರು ಬ್ರಹ್ಮನಿಷ್ಠರೂ ಆಗಿದ್ದಾರೆ. <strong>ಸ ಯೋ ಹ ವೈ ತತ್ ಪರಮಂ ಬ್ರಹ್ಮ ವೇದ ಬ್ರಹ್ಮೈವ ಭವತಿ</strong>, ಬ್ರಹ್ಮವನ್ನು ಬಲ್ಲವನು ಬ್ರಹ್ಮವೇ ಆಗಿಬಿಡುತ್ತಾನೆ ಎಂದು ಮುಂಡಕೋಪನಿಷತ್ತು ಸಾರುತ್ತಿದೆ. ಈ ಮಂತ್ರವು ಶ್ರೀಶಂಕರರಿಗೆ ಅನ್ವರ್ಥವಾಗಿರುತ್ತದೆ.</p>
		<p><strong>ಸ್ವಾತ್ಮನಿಷ್ಠಂ:</strong> ತಾನೇ ಬ್ರಹ್ಮವೆಂದೂ, ಬ್ರಹ್ಮವೇ ತಾನೆಂದೂ ಆದ ಮೇಲೆ ಬ್ರಹ್ಮನಿಷ್ಠನೇ ಸ್ವಾತ್ಮನಿಷ್ಠನೂ ಆಗಿಬಿಡುತ್ತಾನೆ. <strong>ಅಹಂ ಬ್ರಹ್ಮಾಸ್ಮಿ</strong> ಎಂದು ತಿಳಿದ ಶಂಕರರು ಆತ್ಮನಿಷ್ಠರೇ.</p>
		<p><strong>ಜಗದ್ಗುರುಂ ಶ್ರೀಶಂಕರಂ ವಂದೇ:</strong> ಬ್ರಹ್ಮನಿಷ್ಠಜಗದ್ಗುರುಗಳಾದ<strong> ಶ್ರೀಶಂಕರಾಚಾರ್ಯರನ್ನು ನಾನು ಭಕ್ತಿಯಿಂದ ವಂದಿಸುತ್ತೇನೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-11">
		<h1 class="level1-title" epub:type="title"><span class="num">11.</span>ಅಜ್ಞೋದ್ಧಾರಕಂ ಶಂಕರಂ ವಂದೇ</h1>
		<p class="verse">ಸಂಸಾರಾಬ್ಧಿನಿಷಣ್ಣಾಜ್ಞನಿಕರಪ್ರೋಜ್ಜಿಹೀರ್ಷಯಾ।<br/> ಕೃತಸಂಹನನಂ ವಂದೇ ಶಂಕರಂ ಲೋಕಶಂಕರಮ್॥</p>
		<p><strong> ಅನ್ವಯ</strong>: ಸಂಸಾರಾಬ್ಧಿನಿಷಣ್ಣಾಜ್ಞನಿಕರಪ್ರೋಜ್ಜಿಹೀರ್ಷಯಾ ಕೃತಸಂಹನನಂ ಲೋಕಶಂಕರಂ ಶಂಕರಂ ವಂದೇ।</p>
		<p><strong>ಭಾವಾರ್ಥ</strong>: ಸಂಸಾರವೆಂಬ ಸಾಗರದಲ್ಲಿ ಕುಸಿದುಬಿದ್ದಿರುವಂಥ ಅಜ್ಞಾನಿ ಗಳ ಸಮೂಹವನ್ನು ಪ್ರೀತಿಯಿಂದ ಮೇಲಕ್ಕೆ ಎತ್ತಬೇಕೆಂಬ ಉದ್ದೇಶದಿಂದ ಸತ್ಸಂಕಲ್ಪವನ್ನು ಮಾಡಿರುವಂಥ ಲೋಕಶಂಕರ ಶಂಕರರನ್ನು ವಂದಿಸುತ್ತೇನೆ.</p>
		<p>ಶ್ರೀಶಂಕರಭಗವತ್ಪಾದಾಚಾರ್ಯರು ನೈಷ್ಠಿಕಬ್ರಹ್ಮಚಾರಿಗಳಾಗಿದ್ದು, ಬಾಲ್ಯದಲ್ಲಿಯೇ ಸಂನ್ಯಾಸವನ್ನು ಮಾಡಿ, ಗೋವಿಂದಭಗವತ್ಪಾದಾಚಾರ್ಯರವರಲ್ಲಿಗೆ ಕಾಲ್ನಡಿಗೆಯಿಂದ ಹೋಗಿ, ಅವರಿಂದ ಸಂನ್ಯಾಸದೀಕ್ಷೆಯನ್ನು ಪಡೆದು, ಅನಂತರ ಲೌಕಿಕ ವ್ಯವಹಾರಗಳಿಂದ ದೂರರಾಗಿ, ಪರಮಹಂಸ ಪರಿವ್ರಾಜಕರಾಗಿ ಸಂಚರಿ ಸಿದರು. <strong>ಪ್ರಸ್ಥಾನತ್ರಯ</strong>ಗಳಿಗೆ ಭಾಷ್ಯಗಳನ್ನು ಬರೆದರು. ಅಖಂಡಭಾರತವನ್ನು ಪಾದಚಾರಿಗಳಾಗಿ ಸಂಚರಿಸಿ ಧರ್ಮ ಹಾಗೂ ಜ್ಞಾನಪ್ರಸಾರವನ್ನು ಮಾಡಿದರು.</p>
		<p>ಶ್ರೀಶಂಕರರು ಭಾರತರಾಷ್ಟ್ರದ ನಾಲ್ಕೂ ದಿಕ್ಕುಗಳಲ್ಲಿ ಚತುರಾಮ್ನಾಯ ಪೀಠಗಳನ್ನು ಸ್ಥಾಪನೆ ಮಾಡಿದರು. ಆ ಮಠಗಳಲ್ಲಿ ತಮ್ಮ ಸಾಕ್ಷಾತ್ ಶಿಷ್ಯರುಗಳನ್ನು ಸ್ಥಾಪಿಸಿ ಅಲ್ಲಿ ವೇದಾಂತಪ್ರಸಾರಕಾರ್ಯವು ಶಾಶ್ವತವಾಗಿ ನಡೆಯುವಂತೆ ಮಾಡಿರುತ್ತಾರೆ. ಇದೆಲ್ಲವೂ ಯಾರಿಗೋಸ್ಕರ? ಎಂದರೆ ಅಜ್ಞರಿಗೋಸ್ಕರ. ಜನ್ಮಮರಣರೂಪವಾದದ್ದು ಈ ಭವಸಾಗರ. ಇದರಲ್ಲಿ ಬಿದ್ದಿರುವ ಜೀವರುಗಳೇ ಅಜ್ಞರು. ಇಂಥ ಜೀವರುಗಳನ್ನು ಈ ಸಂಸಾರಸಾಗರದಿಂದ ಮೇಲಕ್ಕೆ ಎತ್ತಬೇಕು, ಈ ಅಜ್ಞಾನಿಗಳೆಲ್ಲರೂ ಆತ್ಮತತ್ತ್ವವನ್ನು ಅರಿತುಕೊಂಡು ಮುಕ್ತರಾಗಲಿ ಎಂಬ ಒಂದೇ ಉದ್ದೇಶದಿಂದ ಶ್ರೀಶಂಕರರು ಈ ಮೇಲಿನ ಸಂಪೂರ್ಣ ಕಾರ್ಯಗಳನ್ನು ಮಾಡಿರುತ್ತಾರೆ. ಜಗತ್ತಿಗೆ ಕಲ್ಯಾಣವನ್ನು ಮಾಡಬೇಕೆಂಬುದೊಂದೇ ಶ್ರೀಶಂಕರರ ಗುರಿ. ಇಂಥ ಲೋಕಕಲ್ಯಾಣಕರ್ತರಾದ <strong>ಶ್ರೀಶಂಕರರಿಗೆ ವಂದನೆಗಳು</strong>. ಎಲ್ಲರೂ ಸುಖಿಗಳಾಗಲಿ, <strong>ಸರ್ವೇ ಜನಾಃ ಸುಖಿನೋ ಭವಂತು</strong> ಎಂಬುದೇ ಎಲ್ಲಾ ಮಹಾತ್ಮರ ಉದ್ದೇಶ. ಇದರಲ್ಲಿ ಅವರ ಸ್ವಾರ್ಥವೇನೂ ಇರುವುದಿಲ್ಲ.</p>
		<p class="verse">ಪರೋಪಕಾರಾಯ ಫಲಂತಿ ವೃಕ್ಷಾಃ ಪರೋಪಕಾರಾಯ ವಹಂತಿ ನದ್ಯಃ।<br />ಪರೋಪಕಾರಾಯ ದುಹಂತಿ ಗಾವಃ ಪರೋಪಕಾರಾರ್ಥಮಿದಂ ಶರೀರಮ್॥</p>
		<p class="text-center"><strong>ಶ್ರೀಶಂಕರರ ಜೀವನವೆಲ್ಲವೂ ಲೋಕಕಲ್ಯಾಣಕ್ಕಾಗಿಯೇ!</strong></p>
	</section>
	<section class="level1 numbered" epub:type="chapter" role="doc-chapter" id="id-12">
		<h1 class="level1-title" epub:type="title"><span class="num">12.</span>ಭಕ್ತವತ್ಸಲಂ ಶಂಕರಂ ನಮಾಮಿ</h1>
		<p class="verse"> ಶ್ರೀಗುರುಂ ಭಗವತ್ಪಾದಂ ಶಂಕರಂ ಭಕ್ತವತ್ಸಲಮ್।<br/> ಶಿವಂ ಶಿವಕರಂ ಶುದ್ಧಮ್ ಅಪ್ರಮೇಯಂ ನಮಾಮ್ಯಹಮ್॥</p>
		<p><strong>ಅನ್ವಯ</strong>: ಭಕ್ತವತ್ಸಲಂ ಶಿವಂ ಶಿವಕರಂ ಶುದ್ಧಮ್ ಅಪ್ರಮೇಯಂ ಭಗವತ್ಪಾದಂ ಶಂಕರಂ ಶ್ರೀಗುರುಂ ಅಹಂ ನಮಾಮಿ।</p>
		<p><strong>ಭಾವಾರ್ಥ</strong>: ಭಕ್ತವತ್ಸಲರೂ ಮಂಗಳಸ್ವರೂಪರೂ ಮಂಗಳವನ್ನು ಉಂಟುಮಾಡುವವರೂ ಶುದ್ಧ ಸ್ವರೂಪರೂ ಅಪ್ರಮೇಯಸ್ವರೂಪರೂ, ಆಗಿರುವಂಥ ಭಗವತ್ಪಾದ ಶ್ರೀಶಂಕರಶ್ರೀಗುರುಗಳನ್ನು ನಾನು ನಮಸ್ಕರಿಸುತ್ತೇನೆ.</p>
		<ol>
			<li><strong>ಭಕ್ತವತ್ಸಲಂ</strong>: ಶ್ರೀಶಂಕರರಿಗೆ ಭಕ್ತರ ಮೇಲೆ ಹೆಚ್ಚಿನ ವಾತ್ಸಲ್ಯವಿದೆ. ಗುರುಗಳಿಗೆ ಸಹಜವಾಗಿಯೇ ತಮ್ಮ ಭಕ್ತರ ಮೇಲೆ, ಶಿಷ್ಯರ ಮೇಲೆ ಪ್ರೀತಿಯು ಇದ್ದೇ ಇರುತ್ತದೆಯಲ್ಲವೇ? ಹೇಗಾದರೂ ತಮ್ಮ ಭಕ್ತರುಗಳು ಆತ್ಮಜ್ಞಾನಿಗಳಾಗಿ ಅಮೃತಾತ್ಮರಾಗಬೇಕು ಎಂಬುದೇ ಶ್ರೀಶಂಕರರ ಉದ್ದೇಶ.</li>
			<li><strong>ಶಿವಂ</strong>: ಶಂಕರ ಎಂದರೂ ಶಿವ, ಮಂಗಳ ಎಂದರೂ ಒಂದೇ ಅರ್ಥ. ಅವಿದ್ಯಾಕಾಮಾದಿರಹಿತರಾದ ಶ್ರೀಶಂಕರರು ನಿತ್ಯಮಂಗಳಸ್ವರೂಪರಾಗಿರುತ್ತಾರೆ. ಪರಬ್ರಹ್ಮನಿಷ್ಠರಾದ ಶ್ರೀಶಂಕರರು ಸದಾಶಿವಸ್ವರೂಪರೇ ಎಂಬುದರಲ್ಲಿ ಸಂಶಯವಿಲ್ಲ.</li>
			<li><strong>ಶಿವಕರಂ</strong>: ತಾವು ಶಿವಸ್ವರೂಪರಾದ್ದರಿಂದಲೇ ಎಲ್ಲರನ್ನೂ ಶಿವಸ್ವರೂಪರನ್ನಾಗಿಯೇ ಮಾಡುವಂಥ ಮಹಾತ್ಮರು ಶಂಕರರು. <strong>ಶಂಕರ</strong>ನಾಮಸ್ಮರಣೆಯಿಂದಲೇ ಮಾನವರು ಪಾಪರಹಿತರಾಗಿ ಪವಿತ್ರಾತ್ಮರಾಗಿಬಿಡುತ್ತಾರೆ.</li>
			<li><strong>ಶುದ್ಧಂ</strong>: ಸತ್ತ್ವಗುಣ ರಜೋಗುಣ ತಮೋಗುಣಗಳನ್ನು ಮೀರಿ ನಿತ್ಯ ಶುದ್ಧ ಪರಬ್ರಹ್ಮನಿಷ್ಠರಾಗಿರುವುದರಿಂದ ಶ್ರೀಶಂಕರರು ಶುದ್ಧರೇ. ಶ್ರೀಶಂಕರರಲ್ಲಿ ಅನೃತ, ಹಿಂಸೆ, ಕಪಟತೆ, ಅಧರ್ಮಾದಿದೋಷಗಳು ಇಲ್ಲವೇ ಇಲ್ಲ.</li>
			<li><strong>ಅಪ್ರಮೇಯಂ</strong>: ಸಂಸ್ಕಾರರಹಿತರಾದ ಪಾಮರರಿಗೆ ಶ್ರೀಶಂಕರರ ಹಿರಿಮೆಗರಿಮೆಗಳಾಗಲೀ ನಿಜಸ್ವರೂಪವಾಗಲೀ ಅರ್ಥವಾಗದು. ಸದ್ಗುರುಗಳನ್ನು ಬಾಹ್ಯ ಲಾಂಛನಗಳಿಂದ ಅರ್ಥಮಾಡಿಕೊಳ್ಳುವುದು ಸರ್ವಥಾ ಸರಿಯಲ್ಲ.</li>
			<li><strong>ಶ್ರೀಗುರುಂ</strong>: ಶ್ರೀಶಂಕರರು ಸದ್ಗುರುಗಳೂ ಹೌದು, ಶ್ರೀಗುರುಗಳೂ ಹೌದು. ಶ್ರೀ ಎಂದರೆ ಬ್ರಹ್ಮವಿದ್ಯಾ; ಬ್ರಹ್ಮವಿದ್ಯೆಯನ್ನು ತಿಳಿಸುವ ಶ್ರೀಶಂಕರರು ಶ್ರೀಗುರುಗಳಲ್ಲವೇ? ಆತ್ಮವಿದ್ಯಾಸಂಪತ್ತಿನಿಂದ ಮೆರೆಯುತ್ತಿರುವ ಗುರುಗಳೆಂದರೆ ಶ್ರೀಶಂಕರರೇ. <strong>ಶ್ರೀಶಂಕರರನ್ನು ನಮಿಸುತ್ತೇನೆ.</strong></li>
		</ol>
	</section>
	<section class="level1 numbered" epub:type="chapter" role="doc-chapter" id="id-13">
		<h1 class="level1-title" epub:type="title"><span class="num">13.</span>ಪಂಚಭಕ್ತಂ ಶಂಕರಂ ವಂದೇ</h1>
		<p class="verse">ಈಶಭಕ್ತಂ ಮಾತೃಭಕ್ತಂ ಗುರುಭಕ್ತಂ ದಯಾನಿಧಿಮ್।<br/>ದೇಶಭಕ್ತಂ ಶಾಸ್ತ್ರಭಕ್ತಂ ವಂದೇ ಶಂಕರದೇಶಿಕಮ್॥</p>
		<p><strong> ಭಾವಾರ್ಥ:</strong> ಈಶಭಕ್ತರೂ ಮಾತೃಭಕ್ತರೂ ಗುರುಭಕ್ತರೂ ದಯಾನಿಧಿಗಳೂ ದೇಶಭಕ್ತರೂ ಮತ್ತು ಶಾಸ್ತ್ರಭಕ್ತರೂ ಆದ ಶಂಕರಗುರುಗಳನ್ನು ವಂದಿಸುತ್ತೇನೆ.</p>
		<ol>
			<li><strong>ಈಶಭಕ್ತಂ:</strong> ಶ್ರೀಶಂಕರರು ಈಶ್ವರನ ಹಾಗೂ ವಿಷ್ಣುವಿನ ಭಕ್ತರು. ಹರಿಹರರಿಗೆ ಅಭೇದವನ್ನು ಕಂಡು ಹರಿ ಹಾಗೂ ಹರನ ನೂರಾರು ಸ್ತೋತ್ರಗಳನ್ನು ಶ್ರೀಶಂಕರರು ರಚಿಸಿದ್ದಾರೆ. ಈಶಭಕ್ತಿಯು ಮುಕ್ತಿಗೆ ಸಾಧನವೆಂದು ಉದ್ಘೋಷಿಸಿದ ಭಕ್ತರು ಶ್ರೀಶಂಕರರು.</li>
			<li><strong>ಮಾತೃಭಕ್ತಂ:</strong> ತಮ್ಮ ತಾಯಿಯ ಸೇವೆಯನ್ನು ಮಾಡಿ, ತಾಯಿಯ ಅನುಗ್ರಹಕ್ಕೆ ಪಾತ್ರರಾದ ಮಹಾತ್ಮರು ಶ್ರೀಶಂಕರರು. ಅಂತ್ಯಕಾಲದಲ್ಲಿ ತಮ್ಮ ತಾಯಿಗೆ ದರ್ಶನವನ್ನು ಕೊಟ್ಟು ಅವರಿಗೆ ಮುಕ್ತಿಯನ್ನೇ ಕರುಣಿಸಿದ ಮಾತೃಭಕ್ತರು ಶ್ರೀಶಂಕರರು. <strong>ಮಾತೃಪಂಚಕಂ</strong> ಎಂಬ ಸ್ತೋತ್ರದಲ್ಲಿ ಶ್ರೀಶಂಕರರು ತಮ್ಮ ತಾಯಿಗೆ ಕೃತಜ್ಞತೆಯನ್ನು ಹೇಳಿದ್ದಾರೆ.</li>
			<li><strong>ಗುರುಭಕ್ತಂ:</strong> ಗುರುಭಕ್ತಿಯಲ್ಲಿ ಶ್ರೀಶಂಕರರು ಅದ್ವಿತೀಯರು. ಗುರುವಿನ ಸೇವೆಯಿಂದಲೇ ಮುಮುಕ್ಷುಗಳಿಗೆ <strong>ಆತ್ಮಜ್ಞಾನೋದಯ</strong>, ಗುರುವಿನ ಕೃಪೆಯಿಂದಲೇ ಮಾನವರಿಗೆ ಮುಕ್ತಿ ಎಂಬುದನ್ನು ಶ್ರೀಶಂಕರರು ತಮ್ಮ ಭಾಷ್ಯಗ್ರಂಥಗಳಲ್ಲಿ ಮತ್ತೆ ಮತ್ತೆ ಸಾರಿ ಸಾರಿ ಹೇಳಿರುತ್ತಾರೆ.</li>
			<li><strong>ದಯಾನಿಧಿಂ:</strong> ಶ್ರೀಶಂಕರರು ದಯಾನಿಧಿಗಳಾದ್ದರಿಂದಲೇ ತಮ್ಮ ದೇಹಾಲಸ್ಯವನ್ನೂ ಲೆಕ್ಕಿಸದೆ ಅಖಂಡಭಾರತವನ್ನು ಸಂಚರಿಸಿ ವೈದಿಕಧರ್ಮವನ್ನೂ ವೇದಾಂತದ ಜ್ಞಾನವನ್ನೂ ಪ್ರಸಾರಮಾಡಿರುತ್ತಾರೆ.</li>
			<li><strong>ದೇಶಭಕ್ತಂ:</strong> ಶ್ರೀಶಂಕರರು ಅದ್ಭುತ ದೇಶಭಕ್ತರೂ ಹೌದು. ಇಡೀ ಭಾರತದೇಶವನ್ನೇ ಸಂಚರಿಸಿ, ಪ್ರವಚನಗಳ ಮೂಲಕ ದೇಶದ ಏಕತ್ವವನ್ನು ಸಾರಿದ ಭಾರತದೇಶಪ್ರೇಮಿ ಶ್ರೀಶಂಕರರು. ಹಿಂದೂ ರಾಷ್ಟ್ರವನ್ನು ಒಂದೇ ಎಂದು ಸಾರಿದ ಧೀರರು ಶ್ರೀಶಂಕರರು.</li>
			<li><strong>ಶಾಸ್ತ್ರಭಕ್ತಂ:</strong> ವೇದವೇದಾಂತಶಾಸ್ತ್ರಗಳಲ್ಲಿ ಶ್ರೀಶಂಕರರಿಗೆ ಹೆಚ್ಚಿನ ಗೌರವವಿದೆ. ಆದ್ದರಿಂದಲೇ ಶ್ರೀಶಂಕರರು ತಮ್ಮ ಭಾಷ್ಯಗ್ರಂಥಗಳಲ್ಲಿ ವೇದವೇದಾಂತ ಸ್ಮೃತಿಪುರಾಣ ಗ್ರಂಥಗಳಿಂದ ನೂರಾರು ಮಂತ್ರಗಳನ್ನೂ ಶ್ಲೋಕಗಳನ್ನೂ ಪ್ರಮಾಣವಾಗಿ ಉದ್ಧರಿಸಿರುತ್ತಾರೆ.</li>
		</ol>
	</section>
	<section class="level1 numbered" epub:type="chapter" role="doc-chapter" id="id-14">
		<h1 class="level1-title" epub:type="title"><span class="num">14.</span>ವಿಷ್ಣುಮಹೇಶಾಯ ಶಂಕರಾಯ ನಮಃ</h1>
		<p class="verse">ವಿಷ್ಣವೇ ವ್ಯಾಸರೂಪಾಯ ಬ್ರಹ್ಮಸೂತ್ರಕೃತೇ ನಮಃ।<br/> ಮಹೇಶಾಯ ಚ ತದ್ಭಾಷ್ಯಕೃತೇ ಶಂಕರರೂಪಿಣೇ॥</p>
		<p><strong>ಅನ್ವಯ</strong>: ಬ್ರಹ್ಮಸೂತ್ರಕೃತೇ ವ್ಯಾಸರೂಪಾಯ ವಿಷ್ಣವೇ ನಮಃ, ಚ ತದ್ಭಾಷ್ಯಕೃತೇ ಶಂಕರರೂಪಿಣೇ ಮಹೇಶಾಯ ನಮಃ।</p>
		<p><strong>ಭಾವಾರ್ಥ</strong>: ಬ್ರಹ್ಮಸೂತ್ರಗಳನ್ನು ಬರೆದಿರುವಂಥ ವ್ಯಾಸಸ್ವರೂಪನಾದ ಮಹಾವಿಷ್ಣುವಿಗೆ ನಮಸ್ಕಾರ. ಮತ್ತು ಆ ಬ್ರಹ್ಮಸೂತ್ರಗಳಿಗೆ ಭಾಷ್ಯವನ್ನು ಬರೆದಿರುವಂಥ ಶಂಕರಸ್ವರೂಪಿಯಾದ ಶಿವನಿಗೂ ನಮಸ್ಕಾರ.</p>
		<p>ಈ ಶ್ಲೋಕದಲ್ಲಿ ಬ್ರಹ್ಮಸೂತ್ರಕಾರರಾದ ಬಾದರಾಯಣಾಚಾರ್ಯರನ್ನು ಮಹಾವಿಷ್ಣುಸ್ವರೂಪರೆಂದೂ, ಬ್ರಹ್ಮಸೂತ್ರಭಾಷ್ಯಕಾರರಾದ ಶ್ರೀಶಂಕರರನ್ನು ಪರಮೇಶ್ವರನೆಂದೂ ಕರೆದು ಅವರಿಬ್ಬರಿಗೂ ನಮಸ್ಕಾರಗಳೆಂದು ಹೇಳಿರುತ್ತದೆ.</p>
		<p>ವೇದವ್ಯಾಸರೆಂದರೆ ಮಹಾವಿಷ್ಣುಸ್ವರೂಪರೇ ಎಂದು ತಿಳಿಯಬೇಕು.</p>
		<p class="verse">ವ್ಯಾಸಾಯ ವಿಷ್ಣುರೂಪಾಯ ವ್ಯಾಸರೂಪಾಯ ವಿಷ್ಣವೇ।<br/>ನಮೋ ವೈ ಬ್ರಹ್ಮನಿಧಯೇ ವಾಸಿಷ್ಠಾಯ ನಮೋ ನಮಃ॥</p>
		<p>ಎಂಬ ಈ ಶ್ಲೋಕವು ಪ್ರಸಿದ್ಧವಾಗಿದೆ. ಅರ್ಥವಂತೂ ಸುಲಭವಾಗಿದೆ.</p>
		<p class="verse">ಶಂಕರಂ ಶಂಕರಾಚಾರ್ಯಂ ಕೇಶವಂ ಬಾದರಾಯಣಮ್।<br/>ಸೂತ್ರಭಾಷ್ಯಕೃತೌ ವಂದೇ ಭಗವಂತೌ ಪುನಃ ಪುನಃ॥
		</p>
		<p>ಎಂಬ ಈ ಶ್ಲೋಕವೂ ನಮಗೆಲ್ಲರಿಗೂ ಸುಪರಿಚಿತವಾಗಿರುತ್ತದೆ.</p>
		<p>ಬಾದರಾಯಣರೆಂದರೆ ಮಹಾವಿಷ್ಣುವೇ, ಶ್ರೀಶಂಕರರೆಂದರೆ ಈಶ್ವರನೇ. ಹೀಗಾಗಿ ಹರಿ ಹರ ಇಬ್ಬರೂ ಸೇರಿ ಈ ಬ್ರಹ್ಮಸೂತ್ರ, ಭಾಷ್ಯವನ್ನು ರಚಿಸಿದ್ದಾರೆ ಎಂದೇ ನಾವುಗಳು ನಂಬುತ್ತೇವೆ. ಹೀಗಾಗಿ ಹರಿಹರರ ಮಹಾಪ್ರಾಸಾದಿಕಗ್ರಂಥವೆಂದರೆ ಬ್ರಹ್ಮಸೂತ್ರ ಹಾಗೂ ಭಾಷ್ಯ ಎಂದು ತಿಳಿಯಬೇಕು.</p>
		<p><strong>ಜ್ಞಾನಂ ಮಹೇಶ್ವರಾದಿಚ್ಛೇತ್ ಮೋಕ್ಷಮಿಚ್ಛೇತ್ ಜನಾರ್ದನಾತ್</strong> ಎಂಬಂತೆ ಆತ್ಮಜ್ಞಾನವನ್ನು ಮಹೇಶ್ವರನಿಂದಲೂ ಮೋಕ್ಷವನ್ನು ಮಹಾವಿಷ್ಣುವಿನಿಂದಲೂ ಹೊಂದಬೇಕು. ಶ್ರೀಶಂಕರರ <strong>ಬ್ರಹ್ಮಸೂತ್ರಭಾಷ್ಯಗ್ರಂಥ</strong>ವನ್ನು ಅರ್ಥ ಮಾಡಿಕೊಂಡರೆ ಅಂಥವರಿಗೆ ಆತ್ಮಜ್ಞಾನವೂ ಅದರಿಂದ ಮೋಕ್ಷವೂ ದೊರಕು ತ್ತದೆ. <strong>ಭಗವಾನ್ ವ್ಯಾಸರಿಗೂ ಭಗವಾನ್ ಶಂಕರರಿಗೂ ನಮಸ್ಕಾರಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-15">
		<h1 class="level1-title" epub:type="title"><span class="num">15.</span>ಭವರೋಗಭಿಷಗ್ವರಂ ಶಂಕರಂ ಸ್ತುಮಃ</h1>
		<p class="verse">ಸ್ತುವನ್ಮೋಹತಮಃಸ್ತೋಮಭಾನುಭಾವಮುಪೇಯುಷಃ।<br/>ಸ್ತುಮಸ್ತಾನ್ ಭಗವತ್ಪಾದಾನ್ ಭವರೋಗಭಿಷಗ್ವರಾನ್॥</p>
		<p><strong>ಅನ್ವಯ:</strong> ಸ್ತುವನ್ಮೋಹತಮಃ ಸ್ತೋಮ ಭಾನು ಭಾವಮ್ ಉಪೇಯುಷಃ ಭವರೋಗಭಿಷಗ್ವರಾನ್ ತಾನ್ ಭಗವತ್ಪಾದಾನ್ ಸ್ತುಮಃ।</p>
		<p><strong>ಭಾವಾರ್ಥ:</strong> ಮೆರೆಯುತ್ತಿರುವ ಮೋಹವೆಂಬ ಕತ್ತಲೆಯ ರಾಶಿಗಳಿಗೆ ಸೂರ್ಯನಂತಾಗಿರುವಂಥ, ಭವರೋಗಕ್ಕೆ ಶ್ರೇಷ್ಠರಾದ ವೈದ್ಯರಾದಂಥ ಆ ಮಹಾಮಹಿಮರಾದ ಶ್ರೀಶಂಕರಭಗವತ್ಪಾದರನ್ನು ನಾವುಗಳು ಸ್ತುತಿಸುತ್ತೇವೆ.</p>
		<p><strong>ಮೋಹ</strong> ಎಂದರೆ ಅಜ್ಞಾನ; ಇದೇ ತಮಸ್ಸಿನ ರಾಶಿಗಳಂತೆ ಇದೆ. ವೇದಾಂತದಲ್ಲಿ ಅಜ್ಞಾನವೆಂದರೆ ಮಿಥ್ಯಾಜ್ಞಾನ. ಅನಾತ್ಮವಾದ ದೇಹಾದಿಗಳನ್ನೇ ಆತ್ಮನೆಂದು ತಪ್ಪಾಗಿ ತಿಳಿಯುವುದೇ ಮೋಹಾಂಧಕಾರ. ಕತ್ತಲಿನಲ್ಲಿ ಹಗ್ಗವನ್ನು ಹಾವೆಂದು ತಪ್ಪಾಗಿ ತಿಳಿಯುತ್ತೇವಲ್ಲವೇ? ಈ ಮೋಹಾಂಧಕಾರವು ಅನಾದಿಯೂ ಅನಂತವೂ ಸಕಲ ಲೋಕಪ್ರತ್ಯಕ್ಷವೂ ಆಗಿ ಎಲ್ಲರನ್ನೂ ಸಂಸಾರವೆಂಬ ದುಃಖಸಾಗರಕ್ಕೆ ತಳ್ಳಿಹಾಕಿರುತ್ತದೆ.</p>
		<p>ಅಜ್ಞಾನವನ್ನು ಸಾಮಾನ್ಯವಾಗಿ ತಮಸ್ಸು, ಕತ್ತಲೆ ಎನ್ನುತ್ತಾರಲ್ಲವೇ? ಕತ್ತಲೆಯಲ್ಲಿ ನಮಗೆ ಪದಾರ್ಥಗಳು ಸ್ಪಷ್ಟವಾಗಿ ಕಾಣಿಸುವುದಿಲ್ಲ. ಆದ್ದರಿಂದಲೇ ಅಂಧಕಾರದ ಸಮಯದಲ್ಲಿ ಎಂದರೆ ಕತ್ತಲೆಯಿದ್ದಲ್ಲಿ ಅನರ್ಥಪರಂಪರೆಗಳೇ ಉಂಟಾಗುತ್ತವೆ. ಕತ್ತಲೆಯೇ ಮಾನವರಿಗೆ ಶತ್ರು ಹಾಗೂ ಮೃತ್ಯು. ಯಾರಿಗೂ ಬೇಡವಾದ ಶತ್ರುವೆಂದರೆ ಕತ್ತಲೆ! ಆದರೆ ಎಲ್ಲರನ್ನೂ ಹಳ್ಳಕ್ಕೆ ತಳ್ಳುತ್ತಿರುವ ದುಷ್ಟಶಕ್ತಿಯೇ ಕತ್ತಲೆ. ಈ ಕತ್ತಲೆಯನ್ನು ಪರಿಹರಿಸಿಕೊಂಡಾಗಲೇ ನಮಗೆ ಶಾಂತಿಸಂತೋಷಗಳು.</p>
		<p>ಇನ್ನು , ವೇದಾಂತದಲ್ಲಿ ಅಜ್ಞಾನವೇ ಕತ್ತಲೆ. ಕತ್ತಲೆಗೆ ಒಂದೇ ಒಂದು ಶತ್ರು ಎಂದರೆ ಬೆಳಕು. ಬೆಳಕಿನಿಂದಲೇ ಕತ್ತಲೆಯ ನಾಶ. ಅದೂ ಸೂರ್ಯನ ಬೆಳಕು! ಅದೂ ಜ್ಞಾನಸೂರ್ಯನ ಬೆಳಕು. ಶ್ರೀಶಂಕರರೇ ಜ್ಞಾನಸೂರ್ಯ. ಈ ಜ್ಞಾನಸೂರ್ಯನ ದರ್ಶನಮಾತ್ರದಿಂದ ಅನಾದಿಯಾಗಿ ಮೆರೆಯುತ್ತಿದ್ದ ಅಜ್ಞಾನವು ನಾಶವಾಗಿಬಿಡುತ್ತದೆ. ಸಂಸಾರವೆಂಬ ಮಹಾರೋಗಕ್ಕೆ ಶ್ರೀಶಂಕರರೇ ವೈದ್ಯರಾಜರೂ ಆಗಿರುತ್ತಾರೆ. <strong>ಜಗದ್ವಂದ್ಯರಾದ ಶ್ರೀಶಂಕರಭಗವತ್ಪೂಜ್ಯಪಾದಾಚಾರ್ಯರಿಗೆ ನಮ್ಮೆಲ್ಲರ ಅನಂತ ಪ್ರಣಾಮಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-16">
		<h1 class="level1-title" epub:type="title"><span class="num">16.</span>ಅದ್ವೈತಾಮೃತತೃಪ್ತಾಯ ಶಂಕರಾಯ ನಮಃ</h1>
		<p class="verse">ನಮಃ ಶ್ರೀಶಂಕರಾಚಾರ್ಯಯತಿರಾಜಾಯ ಧೀಮತೇ।<br/>ಅದ್ವೈತಾಮೃತತೃಪ್ತಾಯ ಭಾಷ್ಯಕಾರಾಯ ತೇಜಸೇ॥</p>
		<p><strong>ಅನ್ವಯ:</strong> ಧೀಮತೇ ತೇಜಸೇ ಅದ್ವೈತಾಮೃತತೃಪ್ತಾಯ ಭಾಷ್ಯಕಾರಾಯ ಶ್ರೀಶಂಕರಾಚಾರ್ಯಯತಿರಾಜಾಯ ನಮಃ।</p>
		<p><strong>ಭಾವಾರ್ಥ:</strong> ಧೀಮಂತರೂ ತೇಜಸ್ವಿಗಳೂ ಅದ್ವೈತಾಮೃತಸಂತೃಪ್ತರೂ ಆದ ವೇದಾಂತಭಾಷ್ಯಕಾರರಾದ ಶ್ರೀಶಂಕರಾಚಾರ್ಯಯತಿರಾಜರಿಗೆ ನಮಸ್ಕಾರ.</p>
		<ol>
			<li><strong>ಧೀಮತೇ:</strong> <strong>ಧೀ</strong> ಎಂದರೆ ಬುದ್ಧಿ , <strong>ಬುದ್ಧಿ</strong> ಎಂದರೆ ವಿವೇಕ, ನಿಶ್ಚಯಜ್ಞಾನ. ವೇದಾಂತಗಳ ತಾತ್ಪರ್ಯವನ್ನು <strong>ಇದಮಿತ್ಥಂ</strong> ಎಂದು ಖಚಿತವಾಗಿ ಹಾಗೂ ನಿಶ್ಚಿತವಾಗಿ ತಿಳಿದು, ಮುಮುಕ್ಷುಗಳಿಗೂ ತಿಳಿಸಿದ ಧೀಮಂತರೇ ಶ್ರೀಶಂಕರರು.</li>
			<li><strong>ತೇಜಸೇ:</strong> ಬ್ರಹ್ಮಚರ್ಯ, ಸತ್ಯ, ಅಹಿಂಸೆ, ಇಂದ್ರಿಯನಿಗ್ರಹಾದಿ ತಪಸ್ಸಿನಿಂದಲೂ ಬ್ರಹ್ಮಜ್ಞಾನವೆಂಬ ತಪಸ್ಸಿನಿಂದಲೂ ಮೆರೆಯುತ್ತಿರುವ ತೇಜಸ್ವಿಗಳೆಂದರೆ ಶ್ರೀಶಂಕರರೇ.</li>
			<li><strong>ಅದ್ವೈತಾಮೃತತೃಪ್ತಾಯ:</strong> ಅದ್ವೈತಜ್ಞಾನದಿಂದ ಉಂಟಾದ ಬ್ರಹ್ಮೈಕತ್ವವೇ ಅಮೃತವು. ಅದ್ವೈತವಾದ ಬ್ರಹ್ಮವೇ ತಾನೆಂದು ತಿಳಿಯುವುದೇ ಅಮೃತವು. ಇಂಥ ಅಮೃತವನ್ನು ಪಾನಮಾಡಿದವನಿಗೆ ಇನ್ನೇನು ಬೇಕಾಗಿದೆ? ಮೋಕ್ಷಾನಂದವೇ ಪರಮಾಮೃತ. ಇದರಿಂದ ಸಂತೃಪ್ತರಾದ ಜ್ಞಾನಿಪುಂಗವರೇ ಶ್ರೀಶಂಕರರು.</li>
			<li><strong>ಭಾಷ್ಯಕಾರಾಯ:</strong> ವೇದಾಂತಗಳಿಗೆ ಎಂದರೆ ಈಶಾದಿ ಉಪನಿಷತ್ತುಗಳಿಗೆ ಭಾಷ್ಯಗಳನ್ನು ಬರೆದ ಮಹಾತ್ಮರೆಂದರೆ ಶ್ರೀಶಂಕರರೇ. ಭಗವದ್ಗೀತೆ, ಉಪನಿಷತ್ತುಗಳು ಹಾಗೂ ಬ್ರಹ್ಮಸೂತ್ರಗಳೆಂಬ <strong>ಪ್ರಸ್ಥಾನತ್ರಯೀ</strong> ಗ್ರಂಥಗಳಿಗೆ ಪದವಾಕ್ಯಪ್ರಮಾಣಗಳನ್ನು ಅನುಸರಿಸಿ ಭಾಷ್ಯಗಳನ್ನು ಬರೆದು ವೇದಾಂತಗಳ ರಹಸ್ಯ ಸಂದೇಶಗಳನ್ನು ಮುಮುಕ್ಷುಲೋಕಕ್ಕೆ ತಿಳಿಸಿದ ಭಾಷ್ಯಕಾರರೆಂದರೆ ಶ್ರೀಶಂಕರರೇ.</li>
			<li><strong>ಯತಿರಾಜಾಯ:</strong> ಶ್ರೀಶಂಕರರು ಯತಿಪುಂಗವರೂ ಆಗಿರುತ್ತಾರಲ್ಲವೇ? ಜಗದ್ಗುರು ಪೀಠಗಳನ್ನು ಸ್ಥಾಪಿಸಿ ಸಂನ್ಯಾಸಿಗಳ ಸಂಪ್ರದಾಯವನ್ನು ಪ್ರಾರಂಭಿಸಿದವರೇ ಶ್ರೀಶಂಕರರು. ಯತಿಗಳಲ್ಲೆಲ್ಲ ಅತ್ಯಂತ ಶ್ರೇಷ್ಠರಾದ ಯತಿಗಳೆಂದರೆ ಶ್ರೀಶಂಕರಾಚಾರ್ಯರೇ. <strong>ಶ್ರೀಶಂಕರರಿಗೆ ನಮಸ್ಕಾರ.</strong></li>
		</ol>
	</section>
	<section class="level1 numbered" epub:type="chapter" role="doc-chapter" id="id-17">
		<h1 class="level1-title" epub:type="title"><span class="num">17.</span>ಸರ್ವಜ್ಞತ್ವದಂ ಶಂಕರಂ ನಮಾಮಿ</h1>
		<p class="verse">ನಮಾಮಿ ಶಂಕರಾಚಾರ್ಯಗುರುಪಾದಸರೋರುಹಮ್।<br/>ಯಸ್ಯ ಪ್ರಸಾದಾನ್ಮೂಢೋಽಪಿ ಸರ್ವಜ್ಞತ್ವಂ ಪ್ರಪದ್ಯತೇ॥</p>
		<p><strong>ಭಾವಾರ್ಥ</strong>: ಯಾವ ಶ್ರೀಶಂಕರರ ಪ್ರಸಾದಮಾತ್ರದಿಂದ ಮೂಢನೂ ಕೂಡ ಸರ್ವಜ್ಞತ್ವವನ್ನು ಹೊಂದುತ್ತಾನೆಯೋ, ಅಂಥ ಶ್ರೀಶಂಕರಭಗವತ್ಪಾದಾಚಾರ್ಯಸದ್ಗುರುಗಳ ಪಾದಕಮಲಗಳನ್ನು ನಮಿಸುತ್ತೇನೆ.</p>
		<p>ಮೂಢನೆಂದರೆ ಏನೂ ತಿಳಿಯದ ದಡ್ಡ. ಇವನಿಗೇ ಅಜ್ಞ, ಮಂದ, ಬಾಲ —ಎಂದೆಲ್ಲಾ ಹೆಸರುಗಳು. ಇವನೊಬ್ಬ ಸಾಮಾನ್ಯ ಮನುಷ್ಯ. ಇವನಿಗೆ ಸಂಸ್ಕೃತ, ವ್ಯಾಕರಣ, ವೇದ, ವೇದಾಂತ, ಶಾಸ್ತ್ರ—ಏನೂ ತಿಳಿಯದು. ಏಕೆಂದರೆ ಇವನೊಬ್ಬ ಮೂಢಮಾನವ. ಇನ್ನು ಇವನಿಗೆ ಪಾಂಡಿತ್ಯ, ಕವಿತ್ವಾದಿ ಕಲೆಗಳಂತೂ ಗೊತ್ತೇ ಇಲ್ಲ. ಬರೀ ವ್ಯವಹಾರಗಳನ್ನು ಮಾಡಿಕೊಂಡು, ತನ್ನ ಜೀವನವನ್ನು ಹೇಗೋ ಸಾಗಿಸಿಕೊಂಡು ಹೋಗುತ್ತಿರುವ ಒಬ್ಬ ಸರಳ ವ್ಯಕ್ತಿಯಿವನು. ಆದರೆ ಇವನಿಗೆ ಸದ್ಗುರುಭಕ್ತಿಯು ಮಾತ್ರ ಅಪಾರವಾಗಿರುತ್ತದೆ.</p>
		<p>ಇಂಥ ಒಬ್ಬ ಅಜ್ಞನು ಶ್ರದ್ಧಾಭಕ್ತಿಗಳಿಂದ ಶ್ರೀಶಂಕರರನ್ನು ಆರಾಧನೆ ಮಾಡುತ್ತಾ ಬಂದರೆ, ಅವನೂ ಶ್ರೀಶಂಕರರಂತೆಯೇ ಸರ್ವಜ್ಞನೇ ಆಗಿಬಿಡುತ್ತಾನೆ. ಇದಕ್ಕೆ ಎರಡು ಕಾರಣಗಳು: ಒಂದು: ಶಿಷ್ಯನ ಸದ್ಗುರುಭಕ್ತಿ, ಇನ್ನೊಂದು: ಸದ್ಗುರುಶಕ್ತಿ. ಶ್ರೀಶಂಕರರು ಪರಮಶಿವನ ಅವತಾರವೇ ಆಗಿ ದಕ್ಷಿಣಾಮೂರ್ತಿಸ್ವರೂಪಿಗಳಾಗಿ ಸರ್ವರಿಗೂ ಆತ್ಮಜ್ಞಾನವನ್ನು ಬೋಧಿಸಿದ ಸರ್ವಜ್ಞಕಲ್ಪರು. ವ್ಯಾಕರಣ, ತರ್ಕ, ಪೂರ್ವಮೀಮಾಂಸಾ, ಉತ್ತರಮೀಮಾಂಸಾ, ಅಲಂಕಾರ, ಛಂದಸ್ಸು, ಆಗಮ-ವೇದ-ವೇದಾಂತ-ವೇದಾಂಗಗಳು, ಇತಿಹಾಸ-ಪುರಾಣ ಸ್ಮೃತಿಗಳು—ಹೀಗೆ ಸರ್ವಶಾಸ್ತ್ರಗಳನ್ನೂ ಬಲ್ಲಂಥ ಸರ್ವಜ್ಞಕಲ್ಪರು ಶಂಕರರು. ಕಾಶ್ಮೀರದ ಸರ್ವಜ್ಞಪೀಠವನ್ನೇರಿದ ಸರಸ್ವತೀಸ್ವರೂಪರು ಶ್ರೀಶಂಕರರು.</p>
		<p>“<strong>ಯಥಾ ಗುರುಃ ತಥಾ ಶಿಷ್ಯಃ</strong>” ಎನ್ನುವಂತೆ ಗುರುಗಳಂತೆ ಶಿಷ್ಯ. ಸದ್ಗುರು ಶ್ರೀಶಂಕರರು ಸ್ವತಃ ಸರ್ವಜ್ಞರೂ ದಕ್ಷಿಣಾಮೂರ್ತಿಸ್ವರೂಪರೂ ಆದ್ದರಿಂದ ಇವರ ಆರಾಧನೆಯಿಂದ ನಮಗೂ ಸರ್ವಜ್ಞತ್ವವು ಉಂಟಾಗುತ್ತದೆ. ಸದ್ಗುರುಸೇವೆಯಿಂದ ಸದ್ಗುರುಗಳನ್ನು ಸಂತೋಷಪಡಿಸಿದರೆ ಅಂಥ ಸಚ್ಛಿಷ್ಯನಿಗೆ ಸರ್ವಜ್ಞತ್ವವು ಉಂಟಾಗುವುದರಲ್ಲಿ ಆಶ್ಚರ್ಯವೇನು?</p>
		<p>ಹೀಗೆ ಆದರ್ಶಸದ್ಗುರುಗಳೂ ಶಿಷ್ಯಕಲ್ಪದ್ರುಮರೂ ಭಕ್ತ ಕರುಣಾಳುಗಳೂ ಯತಿಪುಂಗವರೂ <strong>ವೇದಾಂತಭಾಷ್ಯಕಾರರೂ ಆದ ಶಂಕರರಿಗೆ ವಂದನೆಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-18">
		<h1 class="level1-title" epub:type="title"><span class="num">18.</span>ಲೋಕತ್ರಿತಯಶಂಕರಂ ವಂದೇ</h1>
		<p class="verse">ತಂ ವಂದೇ ಶಂಕರಾಚಾರ್ಯಂ ಲೋಕತ್ರಿತಯಶಂಕರಮ್।<br/> ಸತ್ತರ್ಕನಖರೋದ್ಗೀರ್ಣವಾವದೂಕಮತಂಗಜಮ್॥</p>
		<p><strong> ಅನ್ವಯ:</strong> ಸತ್ತರ್ಕನಖರೋದ್ಗೀರ್ಣವಾವದೂಕಮತಂಗಜಂ ಲೋಕತ್ರಿತಯ ಶಂಕರಂ ತಂ ಶಂಕರಾಚಾರ್ಯಂ ವಂದೇ।</p>
		<p><strong>ಭಾವಾರ್ಥ:</strong> ವಾದಿಗಳೆಂಬ ಮದ್ದಾನೆಗಳನ್ನು ಸತ್ತರ್ಕವೆಂಬ ಪಂಜಗಳಿಂದ (ಉಗುರುಗಳಿಂದ) ಚೂರು ಚೂರು ಮಾಡಿರುವ ಸಿಂಹದಂತಿರುವ, ಮೂರೂ ಲೋಕಗಳಿಗೆ ಆನಂದವನ್ನು ಉಂಟುಮಾಡಿರುವಂಥ ಪೂಜ್ಯರಾದ ಶ್ರೀಶಂಕರಾಚಾರ್ಯರನ್ನು ವಂದಿಸುತ್ತೇನೆ.</p>
		<p>ಕಾಪಿಲಸಾಂಖ್ಯರು, ಪಾತಂಜಲಯೋಗಿಗಳು, ನೈಯ್ಯಾಯಿಕ ವೈಶೇಷಿಕರುಗಳು, ಜೈಮಿನೀಯಮೀಮಾಂಸಕರು, ಬೌದ್ಧವಿಜ್ಞಾನವಾದಿಗಳು—ಇವರೆಲ್ಲರಿಗೂ <strong>ವಾವದೂಕರು</strong> ಎಂದರೆ <strong>ವಾದಿ</strong>ಗಳು ಎಂದು ಹೆಸರು. ಇವರುಗಳು ವೇದಾಂತದರ್ಶನದ ಮೇಲೆ ದಾಳಿಯನ್ನು ಮಾಡಿ, ಅದ್ವೈತವೇದಾಂತಕ್ಕೂ, ಆತ್ಮೈಕತ್ವಜ್ಞಾನಕ್ಕೂ ಅಡ್ಡಿಯನ್ನು ಮಾಡಿದ್ದರು. ಸಾಂಖ್ಯರು ಪ್ರಧಾನವನ್ನೂ, ತಾರ್ಕಿಕರು ಪರಮಾಣುಗಳನ್ನೂ, ಮೀಮಾಂಸಕರು ಕರ್ಮಗಳನ್ನೂ, ಬೌದ್ಧರು ಶೂನ್ಯವನ್ನೂ ಈ ಜಗತ್ತಿಗೆ ಕಾರಣವೆಂದು ವಾದಮಾಡುತ್ತಾ ತಮ್ಮ ಈ ಸಿದ್ಧಾಂತಗಳನ್ನು ವೇದಾಂತಗಳಲ್ಲಿಯೂ ಪ್ರವೇಶಮಾಡಿಸಿದ್ದರು.</p>
		<p>ಈ ವಾದಿಗಳೇನು ಸಾಮಾನ್ಯರಲ್ಲ , ಇವರೆಲ್ಲರೂ ಪ್ರಚಂಡರು ಹಾಗೂ ಧೀರರು. ಇವರು ಮತಂಗಜಗಳಂತೆ ಅಂದರೆ ಮದ್ದಾನೆಗಳಂತೆ ಪರಾಕ್ರಮಿಗಳೂ ಹೌದು. ತಂತಮ್ಮ ಸಿದ್ಧಾಂತಗಳೇ ಸರಿ ಎಂಬುದನ್ನು ಯುಕ್ತಿಗಳಿಂದ ಸಿದ್ಧಪಡಿಸುವ ಮಹಾತಾರ್ಕಿಕರಿವರು. ಮದ್ದಾನೆಗಳಂತಿರುವ ಇವರ ತಂಟೆಗೆ ಯಾರೂ ಹೋಗುವಂತಿರಲಿಲ್ಲ. ಇವರು ಹೇಳಿದ್ದೇ ಮಾತು, ಇವರು ಪ್ರತಿಪಾದಿಸಿದ್ದೇ ಸಿದ್ಧಾಂತ—ಎನ್ನುವ ಮಟ್ಟಕ್ಕೂ ಇವರ ವಾದಗಳು ಹೋಗಿದ್ದವು.</p>
		<p>ಆದರೆ ಇಂಥ ಮದ್ದಾನೆಗಳನ್ನು ನಡುಗಿಸುವಂಥ ಒಂದು ಸಿಂಹವು ಅವತರಿಸಿತು. ಆನೆಗಳಿಗೆ ಸಿಂಹದ ದರ್ಶನವೆಂದರೇ ಭಯ! <strong>ಸಿಂಹಸ್ವಪ್ನ</strong> ಎಂದೇ ಕರೆಯುತ್ತಾರಲ್ಲವೇ? <strong>ಅಂಥ ವೇದಾಂತಸಿಂಹವೇ ಶ್ರೀಶಂಕರರು</strong>. ಶ್ರೌತತರ್ಕದ ಬಲದಿಂದ, ಸತ್ತರ್ಕದ ಬಲದಿಂದ ಶ್ರೀಶಂಕರರು ಎಲ್ಲಾ ದ್ವೈತವಾದಿಗಳನ್ನೂ ಖಂಡಿಸಿ ಅದ್ವೈತಸಿದ್ಧಾಂತವನ್ನು ಪ್ರತಿಪಾದಿಸಿದ ಧೀರರು. ಇಡೀ ವಿಶ್ವಕ್ಕೇ ಮೋಕ್ಷಾನಂದದ ಕೊಡುಗೆಯನ್ನು ಕೊಟ್ಟಿರುವ<strong> ಶ್ರೀಶಂಕರರಿಗೆ ನಮಸ್ಕಾರ.</strong></p>
	</section>
	<section class="level1 numbered" epub:type="chapter" role="doc-chapter" id="id-19">
		<h1 class="level1-title" epub:type="title"><span class="num">19.</span>ತಪೋನಿಧಿಂ ಶಂಕರಂ ವಂದೇ</h1>
		<p class="verse">ವಂದೇ ಶ್ರೀಶಂಕರಾಚಾರ್ಯಂ ಯತಿರಾಜಂ ತಪೋನಿಧಿಮ್।<br/>ವೇದಾಂತಭಾಷ್ಯಕಾರಂ ತಂ ಮೂಲಾವಿದ್ಯಾನಿರಾಸಕಮ್॥</p>
		<p><strong>ಅನ್ವಯ</strong>: ಮೂಲಾವಿದ್ಯಾನಿರಾಸಕಂ ಯತಿರಾಜಂ ತಪೋನಿಧಿಂ ವೇದಾಂತಭಾಷ್ಯಕಾರಂ ತಂ ಶ್ರೀಶಂಕರಾಚಾರ್ಯಂ ವಂದೇ।</p>
		<p><strong>ಭಾವಾರ್ಥ</strong>: ಸಂಸಾರಾನರ್ಥಕ್ಕೆ ಮೂಲಕಾರಣವಾದ ಅವಿದ್ಯೆಯನ್ನು ನಾಶಮಾಡುವಂಥ, ಯತಿಶ್ರೇಷ್ಠರೂ ತಪೋಮೂರ್ತಿಗಳೂ ಆಗಿರುವಂಥ, ವೇದಾಂತಭಾಷ್ಯಕಾರರಾದ ಶ್ರೀಶಂಕರಾಚಾರ್ಯರನ್ನು ನಾನು ವಂದಿಸುತ್ತೇನೆ.</p>
		<p>ಇಲ್ಲಿ ನಾಲ್ಕು ಗುಣಗಳಿಂದ ಶ್ರೀಶಂಕರಾಚಾರ್ಯರನ್ನು ಸ್ತುತಿಸಲಾಗಿರುತ್ತದೆ.</p>
		<ol>
			<li><strong>ಮೂಲಾವಿದ್ಯಾನಿರಾಸಕಮ್:</strong> ಸಂಸಾರಾನರ್ಥಗಳಿಗೆ ಮೂಲಕಾರಣವೇ ಅವಿದ್ಯಾ ಅಥವಾ ಅಜ್ಞಾನ. ಇದಕ್ಕೇ ಅಧ್ಯಾಸ ಎಂದೂ ಹೆಸರು. ಆತ್ಮಜ್ಞಾನೋಪದೇಶದಿಂದ ಇಂಥ ಅವಿದ್ಯೆಯನ್ನು ದೂರಮಾಡಿ ಮುಮುಕ್ಷುಸಾಧಕರನ್ನು ಉದ್ಧಾರಮಾಡಿದ ಅನ್ವರ್ಥಜಗದ್ಗುರುಗಳು ಶ್ರೀಶಂಕರರು.</li>
			<li><strong>ಯತಿರಾಜಮ್:</strong> ಇಂದ್ರಿಯಗಳನ್ನು ಬಾಹ್ಯ ಅನಾತ್ಮವಿಷಯಗಳಿಂದ ಒಳಗಡೆಗೆ ಸರಿಸಿಕೊಂಡಿರುವ ತಪಸ್ವಿಗಳೇ ಯತಿಗಳು. ಇಂದ್ರಿಯನಿಗ್ರಹ, ಬ್ರಹ್ಮಚರ್ಯೆ, ವಿವೇಕವೈರಾಗ್ಯಗಳ ಸಾಕಾರಮೂರ್ತಿಗಳೆಂದರೆ ಶ್ರೀಶಂಕರಾ ಚಾರ್ಯರೇ. ತಮ್ಮ ಎಂಟನೆಯ ವಯಸ್ಸಿನಲ್ಲಿಯೇ ಯತ್ಯಾಶ್ರಮವನ್ನು ಪ್ರವೇಶಿಸಿದ ಶ್ರೀಶಂಕರರು ಅನ್ವರ್ಥ ಯತಿರಾಜರಾಗಿದ್ದಾರಲ್ಲವೇ?</li>
			<li><strong>ತಪೋನಿಧಿಮ್:</strong> ವೇದಾಂತವಾಕ್ಯಾರ್ಥವಿಚಾರವೇ ತಪಸ್ಸು, ಆತ್ಮಜ್ಞಾನನಿಷ್ಠೆಯೇ ತಪಸ್ಸು, ಆತ್ಮತತ್ತ್ವೋಪದೇಶವೇ ತಪಸ್ಸು. <strong>ಯಸ್ಯ ಜ್ಞಾನಮಯಂ ತಪಃ</strong> ಎಂದು ಮುಂಡಕೋಪನಿಷತ್ತು ಇದನ್ನೇ ಸಾರುತ್ತಿದೆ. <strong>ವೇದಾಂತವಿಜ್ಞಾನಸುನಿಶ್ಚಿತಾರ್ಥಾಃ ಸಂನ್ಯಾಸಯೋಗಾತ್ ಯತಯಃ ಶುದ್ಧಸತ್ತ್ವಾಃ</strong> ಎಂಬ ಮಂತ್ರಕ್ಕೆ ಶ್ರೀಶಂಕರರೇ ಜ್ವಲಂತ ಉದಾಹರಣೆಯಾಗಿ ತಪೋಮೂರ್ತಿಗಳಾಗಿರುತ್ತಾರಲ್ಲವೇ?</li>
			<li><strong>ವೇದಾಂತಭಾಷ್ಯಕಾರಮ್:</strong> ವೇದಾಂತಗಳಿಗೆ, ಭಗವದ್ಗೀತೆಗೆ ಹಾಗೂ ಬ್ರಹ್ಮಸೂತ್ರಗಳಿಗೆ ಭಾಷ್ಯವನ್ನು ಬರೆದು ಆತ್ಮಜ್ಞಾನವನ್ನು ಉಪದೇಶಿಸಿರುವ ಧೀರ ಸದ್ಗುರುಗಳೆಂದರೆ ಶ್ರೀಶಂಕರಾಚಾರ್ಯರೇ ಅಲ್ಲವೇ? ತಮ್ಮ ಪ್ರಸನ್ನ ಗಂಭೀರ ಭಾಷ್ಯಗಳಿಂದ ವೇದಾಂತಗಳ ಮಹಿಮೆಯನ್ನು ಜಗತ್ತಿಗೆ ತೋರಿ ಸಿದ ಮಹಾತ್ಮ ಶ್ರೀಶಂಕರರು.<strong> ಶ್ರೀಶಂಕರರನ್ನು ನಾನು ವಂದಿಸುತ್ತೇನೆ.</strong></li>
		</ol>
	</section>
	<section class="level1 numbered" epub:type="chapter" role="doc-chapter" id="id-20">
		<h1 class="level1-title" epub:type="title"><span class="num">20.</span>ವೇದಾಂತವಿದ್ಯೋದ್ಧಾರಕಾಯ ಶಂಕರಾಯ ನಮಃ</h1>
		<p class="verse">ನಮಸ್ತಸ್ಮೈ ಭಗವತೇ ಶಂಕರಾಚಾರ್ಯರೂಪಿಣೇ।<br/> ಯೇನ ವೇದಾಂತವಿದ್ಯೇಯಮ್ ಉದ್ಧೃತಾ ವೇದಸಾಗರಾತ್॥</p>
		<p><strong>ಅನ್ವಯ</strong>: ವೇದಸಾಗರಾತ್ ಇಯಂ ವೇದಾಂತವಿದ್ಯಾ ಯೇನ ಉದ್ಧೃತಾ, ತಸ್ಮೈ ಭಗವತೇ ಶಂಕರಾಚಾರ್ಯರೂಪಿಣೇ ನಮಃ।</p>
		<p><strong>ಭಾವಾರ್ಥ</strong>: ವೇದಗಳೆಂಬ ಸಾಗರದ ಆಳದಿಂದ ಈ ಪರಿಶುದ್ಧವಾದ ವೇದಾಂತವಿದ್ಯೆಯನ್ನು ಯಾವ ಮಹಾತ್ಮನು ಮೇಲಕ್ಕೆ ಎತ್ತಿ ಜಗತ್ತಿಗೆ ತೋರಿಸಿದ್ದಾನೆಯೋ, ಅಂಥ ಭಗವತ್ಪಾದಶ್ರೀಶಂಕರಾಚಾರ್ಯರಿಗೆ ನಮಸ್ಕಾರ.</p>
		<p>ಋಗ್ವೇದಾದಿವೇದಗಳು ಅನಂತ ಹಾಗೂ ಅನಾದಿ. ಭಗವಂತನ ಉಸಿರೇ ಆಗಿರುವಂಥ ವೇದಗಳು ಅಪೌರುಷೇಯವೂ ಆಗಿರುತ್ತವೆ. ಸಾಗರದಷ್ಟೇ ಗಭೀರವೂ ವಿಶಾಲವೂ ಆದ ವೇದಗಳಲ್ಲಿ ಮಾನವರಿಗೆ ಬೇಕಾಗಿರುವ ಸಕಲ ವಿಷಯಗಳನ್ನೂ ಉಪದೇಶಿಸಿರುತ್ತದೆ. ಮೇಲ್ಮೇಲೇ ನೋಡುತ್ತಿದ್ದರೆ ವೇದಗಳಲ್ಲಿ ಬರೀ ಕರ್ಮಗಳನ್ನೂ ಉಪಾಸನೆಗಳನ್ನೂ ಹೇಳಿದ್ದಾರೇನೋ ಎನ್ನುವಂತೆ ಸ್ಥೂಲಮತಿಗಳಿಗೆ ತೋರುತ್ತವೆ. ಆದರೆ ಇದು ಪೂರ್ಣದೃಷ್ಟಿಯಲ್ಲ.</p>
		<p>ವೇದಗಳ ಹೂರಣವೆಂದರೆ ವೇದಾಂತಗಳು. ವೇದಾಂತಗಳೆಂದರೆ ವೇದಗಳ ತಾತ್ಪರ್ಯ. ವೇದಗಳ ಕೊನೆಯ ಭಾಗಗಳಾದ ವೇದಾಂತಗಳಲ್ಲಿ ಆತ್ಮಜ್ಞಾನವನ್ನು ಉಪದೇಶಿಸಿದೆ. ಸಂಸಾರಕ್ಕೆ ಕಾರಣವಾದ ಅಜ್ಞಾನವನ್ನು ನಾಶಮಾಡಿ, ಮೋಕ್ಷಕ್ಕೆ ಕಾರಣವಾದ ಬ್ರಹ್ಮೈಕತ್ವವಿಜ್ಞಾನವನ್ನು ಉಪದೇಶಿಸುವುದೇ ವೇದಗಳ ಹಾಗೂ ವೇದಾಂತಗಳ ಉದ್ದೇಶ. ಮೋಕ್ಷವೇ ಪರಮ ಪುರುಷಾರ್ಥ; ಮೋಕ್ಷವೆಂದರೆ ಅಮೃತತ್ವ, ಬ್ರಹ್ಮಾನಂದದಸ್ವರೂಪ. ಇದಕ್ಕೇ ಮುಕ್ತಿ, ಕೈವಲ್ಯ, ಬ್ರಹ್ಮಾತ್ಮತಾ—ಮುಂತಾದ ಹೆಸರುಗಳು.</p>
		<p>ಕರ್ಮೋಪಾಸನೆಗಳಿಗಿಂತ ಭಿನ್ನವೂ ವಿಲಕ್ಷಣವೂ ಆದ ವಸ್ತುತಂತ್ರಜ್ಞಾನವನ್ನು ವೇದಾಂತಗಳಲ್ಲಿ ಪ್ರತಿಪಾದಿಸಿದೆ; ಬ್ರಹ್ಮಜ್ಞಾನದಿಂದ ಪ್ರಾಪ್ಯವಾದ ಮೋಕ್ಷವು ಕರ್ಮೋಪಾಸನೆಗಳಿಂದ ಪ್ರಾಪ್ಯವಾದ ಅಭ್ಯುದಯಫಲಗಳಿಗಿಂತ ಅತ್ಯಂತ ಭಿನ್ನವಾಗಿರುತ್ತದೆ; ನಮ್ಮೆಲ್ಲರ ಸ್ವರೂಪವೇ ಆಗಿರುವ ಮೋಕ್ಷವು ಉತ್ಪಾದ್ಯವೂ ಅಲ್ಲ , ಪ್ರಾಪ್ಯವೂ ಅಲ್ಲ ಸಂಸ್ಕಾರ್ಯವೂ ಅಲ್ಲ , ಮತ್ತು ವಿಕಾರ್ಯವೂ ಅಲ್ಲ ; ಎಂಬೀ ರಹಸ್ಯಗಳನ್ನೆಲ್ಲ ಭಗವತ್ಪಾದ ಶ್ರೀಶಂಕರಾಚಾರ್ಯರು ತಮ್ಮ ಭಾಷ್ಯಗ್ರಂಥಗಳಲ್ಲಿ ತಿಳಿಸಿರುತ್ತಾರೆ. ಶಾಂಕರಭಾಷ್ಯಗ್ರಂಥಗಳನ್ನು ಸರಿಯಾಗಿ ಅಧ್ಯಯನ ಮಾಡಿದವರಿಗೆ ಇದು ಸ್ವಯಂವೇದ್ಯವಾಗುತ್ತದೆ. ವೇದಾಂತವಿದ್ಯಾಪ್ರದರಾದ ಜಗದ್ಗುರುಶ್ರೀಶಂಕರರಿಗೆ ನಮೋನಮಃ.</p>
	</section>
	<section class="level1 numbered" epub:type="chapter" role="doc-chapter" id="id-21">
		<h1 class="level1-title" epub:type="title"><span class="num">21.</span>ಅಮಲಜ್ಞಾನದಂ ಶಂಕರಂ ನೌಮಿ</h1>
		<p class="verse">ವೇದಾಂತೋದರವರ್ತಿ ಭಾಸ್ವದಮಲಂ ಧ್ವಾಂತಚ್ಛಿದಸ್ಮದ್ಧಿಯಃ<br/> ದಿವ್ಯಂ ಜ್ಞಾನಮತೀಂದ್ರಿಯೇಽಪಿ ವಿಷಯೇ ವ್ಯಾಹನ್ಯತೇ ನ ಕ್ವಚಿತ್।<br/>ಯೋ ನೋ ನ್ಯಾಯಶಲಾಕಯೈವ ನಿಖಿಲಂ ಸಂಸಾರಬೀಜಂ ತಮಃ<br/> ಪ್ರೋತ್ಸಾರ್ಯಾವಿರಕಾರ್ಷೀದ್ ಗುರುಗುರುಃ ಪೂಜ್ಯಾಯ ತಸ್ಮೈ ನಮಃ॥</p>
		<p><strong>ಪದಚ್ಛೇದ:</strong> ವೇದಾಂತೋದರವರ್ತಿ, ಭಾಸ್ವತ್, ಅಮಲಂ, ಧ್ವಾಂತಚ್ಛಿತ್, ಅಸ್ಮದ್ಧಿಯಃ, ದಿವ್ಯಂ,  ಜ್ಞಾನಂ, ಅತೀಂದ್ರಿಯೇ, ಅಪಿ, ವಿಷಯೇ, ವ್ಯಾಹನ್ಯತೇ, ನ ಕ್ವಚಿತ್, ಯಃ, ನಃ, ನ್ಯಾಯಶಲಾಕಯಾ, ಏವ, ನಿಖಿಲಂ, ಸಂಸಾರಬೀಜಂ,ತಮಃ, ಪ್ರೋತ್ಸಾರ್ಯ, ಆವಿರಕಾರ್ಷೀತ್, ಗುರುಗುರುಃ, ಪೂಜ್ಯಾಯ, ತಸ್ಮೈ, ನಮಃ।</p>
		<p><strong>ಅನ್ವಯ:</strong> ವೇದಾಂತೋದರವರ್ತಿ, ಭಾಸ್ವತ್, ಅಸ್ಮದ್ಧಿಯಃ ಧ್ವಾಂತಚ್ಛಿತ್, ಅಮಲಂ ದಿವ್ಯಂ ಜ್ಞಾನಮ್, ಅತೀಂದ್ರಿಯೇಽಪಿ ವಿಷಯೇ ಕ್ವಚಿತ್ ನವ್ಯಾಹನ್ಯತೇ; ತಾದೃಶಂ ಜ್ಞಾನಮ್, ನ್ಯಾಯಶಲಾಕಯಾ ಏವ ನಿಖಿಲಂ ಸಂಸಾರ ಬೀಜಂ ತಮಃ ಪ್ರೋತ್ಸಾರ್ಯ, ಜ್ಞಾನಮ್ ಯಃ ಗುರುಗುರುಃ ಆವಿರಕಾರ್ಷಿತ್, ಪೂಜ್ಯಾಯ ತಸ್ಮೈ ಶಂಕರಾಯ ನಮಃ।</p>
		<p>ವೇದಾಂತಗಳಲ್ಲಿ ಅತ್ಯಂತ ಶುದ್ಧವಾದ ಬ್ರಹ್ಮಜ್ಞಾನವನ್ನು ಉಪದೇಶಿಸಿರುತ್ತದೆ. ಇದು ಸಕಲಮಾನವರ ಅಜ್ಞಾನವನ್ನು ದೂರಮಾಡಿ ಅವರಿಗೆ ಶಾಂತಿಯನ್ನುಂಟುಮಾಡುತ್ತದೆ. ಅತೀಂದ್ರಿಯವಾದ ಬ್ರಹ್ಮವನ್ನು ಕುರಿತು ವೇದಾಂತಗಳಲ್ಲಿ ತಿಳಿಸಿರುತ್ತಾರೆ. ಇಂಥ ಬ್ರಹ್ಮಜ್ಞಾನವನ್ನು ಶ್ರೀಶಂಕರರು ತಮ್ಮ ಭಾಷ್ಯಗ್ರಂಥಗಳಲ್ಲಿ ಉಪದೇಶಿಸಿರುತ್ತಾರೆ. ಇನ್ನು, ಜನ್ಮಮರಣಸಂಸಾರಕ್ಕೆ ಕಾರಣವಾದ ಅಧ್ಯಾಸವನ್ನು ನ್ಯಾಯಪೂರ್ವಕವಾದ ಯುಕ್ತಿಗಳಿಂದ ಪರಮತ ಗಳನ್ನು ಖಂಡಿಸಿ, ಅಧ್ಯಾಸವನ್ನು ಶ್ರೀಶಂಕರರು ದೂರಮಾಡಿರುತ್ತಾರೆ.</p>
		<p>ಹೀಗೆ ಶ್ರುತಿಯುಕ್ತಿ ಅನುಭವಗಳಿಂದ ವೇದಾಂತಗಳಿಗೂ ಬ್ರಹ್ಮಸೂತ್ರಗಳಿಗೂ ಅರ್ಥವನ್ನು ಮಾಡಿ, ಅವಿದ್ಯೆಯನ್ನು ದೂರಮಾಡಿ, ಆತ್ಮೈಕತ್ವಜ್ಞಾನವನ್ನು ವೇದಾಂತಗಳಲ್ಲಿ ದೀರ್ಘವಾಗಿ ವಿಚಾರಮಾಡಿ ಸ್ಪಷ್ಟವಾಗಿ ತಿಳಿಸಿರುತ್ತಾರೆ. ಇದನ್ನು ಭಗವತ್ಪಾದಶ್ರೀಶಂಕರರು ಪದವಾಕ್ಯಪ್ರಮಾಣಗಳ ಆಧಾರದಿಂದ ಇನ್ನೂ ಸ್ಪಷ್ಟವಾಗಿ ಹಾಗೂ ಸುಲಭವಾಗಿ ತಿಳಿಸಿರುತ್ತಾರೆ. ವೇದಾಂತಗಳೊಳಗೆ ಉಪದಿಷ್ಟ ವಾಗಿ ನಿಗೂಢವಾಗಿದ್ದ ಪರಿಶುದ್ಧವಾದ ಬ್ರಹ್ಮಾತ್ಮೈಕತ್ವಜ್ಞಾನವನ್ನು ಭಗವತ್ಪಾದ ಶಂಕರರು ಎತ್ತಿ ತೋರಿಸಿದ್ದಾರೆ. <strong>ಇಂಥ ಜಗದ್ಗುರುಶಂಕರರಿಗೆ ನಮಸ್ಕಾರಗಳು</strong>.</p>
	</section>
	<section class="level1 numbered" epub:type="chapter" role="doc-chapter" id="id-22">
		<h1 class="level1-title" epub:type="title"><span class="num">22.</span>ಭಾಷ್ಯಕೃತೇ ಶಂಕರಾಯ ನಮಃ</h1>
		<p class="verse">ವೇದಾಂತಾರ್ಥಂ ಗಭೀರಂ ಹ್ಯತಿಸುಲಭತಯಾ ಬೋಧಯಾಮೀತಿ ವಿಷ್ಣುಃ<br/>ವ್ಯಾಸಾತ್ಮಾಽಸೂತ್ರಯತ್ ತದ್ದುರಧಿಗಮಮಭೂತ್ ವಾದಿದುರ್ಬುದ್ಧಿಭೇದಾತ್।<br/>ಭಿಂದನ್ ದುರ್ಬುದ್ಧಿಭೇದಂ ಯ ಇಹ ಕರುಣಯಾಽಭಾಷ್ಯಯದ್ಭಾಷ್ಯಮೇತತ್<br/>ತಂ ವಂದೇ ಸರ್ವವಂದ್ಯಂ ತ್ರಿಜಗತಿ ಭಗವತ್ಪಾದಸಂಜ್ಞಂ ಮಹೇಶಮ್॥</p>
		<p><strong>ಪದಚ್ಛೇದ:</strong> ವೇದಾಂತಾರ್ಥಂ, ಗಭೀರಂ‌, ಹಿ, ಅತಿಸುಲಭತಯಾ, ಬೋಧಯಾಮಿ, ಇತಿ, ವಿಷ್ಣುಃ, ವ್ಯಾಸಾತ್ಮಾ, ಅಸೂತ್ರಯತ್, ತತ್, ದುರಧಿಗಮಂ, ಅಭೂತ್, ವಾದಿದುರ್ಬುದ್ದಿಭೇದಾತ್, ಭಿಂದನ್, ದುರ್ಬುದ್ಧಿ  ಭೇದಂ, ಯಃ, ಇಹ, ಕರುಣಯಾ, ಅಭಾಷ್ಯಯತ್, ಭಾಷಂ, ಏತತ್, ತಂ, ವಂದೇ ಸರ್ವವಂದ್ಯಂ, ತ್ರಿಜಗತಿ ಭಗವತ್ ಪಾದಸಂಜ್ಞಂ, ಮಹೇಶಮ್।</p>
		<p><strong>ಅನ್ವಯ:</strong> ಗಭೀರಂ ವೇದಾಂತಾರ್ಥಮ್ ಅತಿಸುಲಭತಯಾ ಬೋಧಯಾಮಿ ಇತಿ ವ್ಯಾಸಾತ್ಮಾ ವಿಷ್ಣುಃ ಅಸೂತ್ರಯತ್। ವಾದಿದುರ್ಬುದ್ಧಿ ಭೇದಾತ್ ತತ್ ದುರಧಿಗಮಮ್ ಅಭೂತ್। ತಂ ವಾದಿದುರ್ಬುದ್ಧಿಭೇದಂ ಭಿಂದನ್ ಕರುಣಯಾ ಇಹ ಯಃ ಏತತ್ ಭಾಷ್ಯಮ್ ಅಭಾಷ್ಯಯತ್, ತಂತ್ರಿಜಗತಿ ಸರ್ವವಂದ್ಯಂ ಭಗವತ್ಪಾದಸಂಜ್ಞಂ ಮಹೇಶಂ ವಂದೇ।</p>
		<p><strong>ಭಾವಾರ್ಥ:</strong> ವೇದಾಂತಗಳಲ್ಲಿ ತಿಳಿಸಿರುವ ಅದ್ವೈತಬ್ರಹ್ಮತತ್ತ್ವವು ಸಾಮಾನ್ಯರಿಗೆ ಸುಲಭವಾಗಿ ಅರ್ಥವಾಗದು, ಇದನ್ನು ಸುಲಭವಾಗಿ ತಿಳಿಸೋಣವೆಂಬ ಉದ್ದೇಶದಿಂದ ವಿಷ್ಣುಸ್ವರೂಪರಾದ ವ್ಯಾಸರು ಸೂತ್ರಗಳನ್ನು ರಚಿಸಿದರು. ಆದರೆ ಸಾಂಖ್ಯರೇ ಮುಂತಾದ ವಾದಿಗಳ ದುರ್ಬುದ್ಧಿಯ ಚಾತುರ್ಯದಿಂದ ಆ ಸೂತ್ರಾರ್ಥವೂ ದುರಧಿಗಮ್ಯವಾಗಿಬಿಟ್ಟಿತು. ಆ ಭೇದಬುದ್ಧಿಯನ್ನು ತುಂಡುತುಂಡಾಗಿ ಕಿತ್ತೊಗೆದು ವೇದಾಂತಗಳ ಹಾಗೂ ಬ್ರಹ್ಮಸೂತ್ರಗಳ ಅರ್ಥವನ್ನು ಶುದ್ಧ ವಾಗಿ ತಿಳಿಸುವುದಕ್ಕಾಗಿ ಶ್ರೀಶಂಕರರು ಸೂತ್ರಗಳಿಗೆ ಭಾಷ್ಯವನ್ನು ಬರೆದಿದ್ದಾರೆ.</p>
		<p>ಶ್ರೀಶಂಕರರು ತಮ್ಮ ಸೂತ್ರಭಾಷ್ಯದಲ್ಲಿ ಪ್ರಾಚೀನ ವೃತ್ತಿಕಾರರುಗಳ ಹಾಗೂ ಸಾಂಖ್ಯ, ನ್ಯಾಯಾದಿ ದಾರ್ಶನಿಕರೆಂಬ ವಾದಿಗಳ ದುರ್ವ್ಯಾಖ್ಯಾನಗಳನ್ನು ಖಂಡಿಸಿ, ವೇದಾಂತಾರ್ಥವನ್ನು ಅನುಭವಕ್ಕನುಸಾರವಾಗಿ ತಿಳಿಸಿರುತ್ತಾರೆ. ಶ್ರೀಶಂಕರರು ತಮ್ಮ ಪ್ರಸ್ಥಾನತ್ರಯಭಾಷ್ಯಗಳಲ್ಲಿ ಅದ್ವೈತವೇದಾಂತದರ್ಶನದ ಸ್ವರೂಪವನ್ನೂ ಸಾಧನಸಿದ್ಧಾಂತಗಳನ್ನೂ ಸುಂದರವಾಗಿ ತಿಳಿಸಿರುತ್ತಾರೆ. ಇಂಥ <strong>ಶ್ರೀಶಂಕರಭಗವತ್ಪಾದಾಚಾರ್ಯರವರಿಗೆ ಭಕ್ತಿಪೂರ್ವಕ ವಂದನೆಗಳು</strong>.</p>
	</section>
	<section class="level1 numbered" epub:type="chapter" role="doc-chapter" id="id-23">
		<h1 class="level1-title" epub:type="title"><span class="num">23.</span>ಜ್ಞಾನಿರಾಜಾಯ ಶಂಕರಾಯ ನಮಃ</h1>
		<p class="verse">ಪೂಜ್ಯಾಯ ಶಂಕರಾಚಾರ್ಯಗುರುರಾಜಾಯ ಧೀಮತೇ।<br/>ಭಜತಾಂ ಜ್ಞಾನದಾತ್ರೇ ಚ ಜ್ಞಾನಿರಾಜಾಯ ತೇ ನಮಃ॥</p>
		<p><strong>ಅನ್ವಯ:</strong> ಭಜತಾಂ ಜ್ಞಾನದಾತ್ರೇ, ಧೀಮತೇ, ಚ ಜ್ಞಾನಿರಾಜಾಯ, ಪೂಜ್ಯಾಯ ಶಂಕರಾಚಾರ್ಯಗುರುರಾಜಾಯ ತೇ ನಮಃ।</p>
		<p><strong>ಭಾವಾರ್ಥ:</strong> ತಮ್ಮನ್ನು ಭಜಿಸುವವರಿಗೆ ಆತ್ಮಜ್ಞಾನವನ್ನೇ ಕೊಡುವಂಥ, ವಿವೇಕಿಗಳಾದ, ಮತ್ತು ಜ್ಞಾನಿರಾಜರಾದ, ಪೂಜ್ಯರಾದ ಶ್ರೀಶಂಕರಾಚಾರ್ಯರೆಂಬ ಗುರುರಾಜರಾದ ನಿಮಗೆ ನಮಸ್ಕಾರಗಳು.</p>
		<p>ಈ ಶ್ಲೋಕದಲ್ಲಿ ಶ್ರೀಶಂಕರರನ್ನು ಐದು ಗುಣಗಳಿಂದ ಸ್ತುತಿಸಿದೆ.</p>
		<ol>
			<li><strong>ಭಜತಾಂ ಜ್ಞಾನದಾತ್ರೇ:</strong> ಶ್ರೀಶಂಕರರು ತಮ್ಮ ಭಕ್ತರಿಗೆ ಆತ್ಮಜ್ಞಾನವನ್ನೇ ಕರುಣಿಸುತ್ತಾರೆ. ಸರ್ವಸಂಗಪರಿತ್ಯಾಗಿಗಳಾಗಿ, ವಿರಕ್ತರಾಗಿ, ಸಂನ್ಯಾಸಿಗಳಾಗಿ ಶ್ರೀಶಂಕರರನ್ನು ಭಕ್ತಿಯಿಂದ ಆರಾಧಿಸುವ ಮುಮುಕ್ಷು ಜಿಜ್ಞಾಸು ಸಾಧಕರಿಗೆ, ಶ್ರೀಶಂಕರರು ವೇದಾಂತಗಳಲ್ಲಿ ತಿಳಿಸಿರುವಂಥ ಬ್ರಹ್ಮೈಕತ್ವಜ್ಞಾನವನ್ನೇ ಅನುಗ್ರಹಿಸುತ್ತಾರೆ.</li>
			<li><strong>ಧೀಮತೇ:</strong> ಶ್ರೀಶಂಕರರು ವಿವೇಕಿಗಳೂ ಹೌದು. ಈ ಸಂಸಾರದ ಅಸಾರತೆಯನ್ನು ಅರ್ಥಮಾಡಿಕೊಂಡು, ಬಾಲ್ಯದಲ್ಲಿಯೇ ಸಂನ್ಯಾಸಾಶ್ರಮವನ್ನು ಪ್ರವೇಶಿಸಿದ ಶ್ರೀಶಂಕರರು ನಿಜವಾಗಿಯೂ ಧೀರರಲ್ಲವೇ?</li>
			<li><strong>ಜ್ಞಾನಿರಾಜಾಯ:</strong> ಕರ್ಮೋಪಾಸನೆಗಳಿಂದ ಮೋಕ್ಷವು ದೊರಕದು ಎಂದು ತಿಳಿದು, ಸ್ವಯಂ ಆತ್ಮಜ್ಞಾನವನ್ನೇ ಸಂಪಾದಿಸಿಕೊಂಡ ಜ್ಞಾನಿಪುಂಗವರು ಶ್ರೀಶಂಕರರು. ಉಪನಿಷತ್ತುಗಳಲ್ಲಿ ಪ್ರತಿಪಾದಿಸಿರುವುದು ಆತ್ಮಜ್ಞಾನವನ್ನೇ ಎಂದು ಶ್ರುತಿಯುಕ್ತಿಪ್ರಮಾಣಗಳಿಂದ ನಿರ್ಣಯಮಾಡಿದ ಜ್ಞಾನಿರಾಜರೆಂದರೆ ಶ್ರೀಶಂಕರರೇ.</li>
			<li><strong>ಪೂಜ್ಯಾಯ:</strong> ಇಂಥ ಶಂಕರರು ಇಡೀ ವಿಶ್ವಕ್ಕೇ ಪೂಜ್ಯರಾಗಿ, ವಂದ್ಯರಾಗಿದ್ದಾರೆ. ಸಂನ್ಯಾಸಿಗಳಿಂದ ವಿಶೇಷವಾಗಿ ಪೂಜ್ಯರಾದ ಮಹಾತ್ಮರೆಂದರೆ ಶ್ರೀಶಂಕರರೇ.</li>
			<li><strong>ಗುರುರಾಜಾಯ: ಗುರೂಣಾಂ ರಾಜಾ ಗುರುರಾಜಃ.</strong> ಶ್ರೀಶಂಕರರು ಎಲ್ಲಾ ಗುರುಗಳಿಗೂ ಗುರುಗಳಾಗಿ ಅನ್ವರ್ಥಜಗದ್ಗುರುಗಳೇ ಆಗಿರುತ್ತಾರೆ. ಶಿಷ್ಯರುಗಳಿಗೆ ಆತ್ಮಜ್ಞಾನವನ್ನು ಉಪದೇಶಿಸಿ, ಅವರ ಅಜ್ಞಾನಾಂಧಕಾರವನ್ನು ದೂರಮಾಡುವ <strong>ಗುರುಪುಂಗವ ಶಂಕರರಿಗೆ ವಂದನೆಗಳು</strong>.</li>
		</ol>
	</section>
	<section class="level1 numbered" epub:type="chapter" role="doc-chapter" id="id-24">
		<h1 class="level1-title" epub:type="title"><span class="num">24.</span> ಶ್ರಿಯಾ ಜುಷ್ಟಂ ಶಂಕರಂ ನೌಮಿ</h1>
		<p class="verse">ಯಮಾಶ್ರಿತಾ ಗಿರಾಂ ದೇವೀ ನಂದಯತ್ಯಾತ್ಮಸಂಶ್ರಿತಾನ್।<br/>ತಮಾಶ್ರಯೇ ಶ್ರಿಯಾ ಜುಷ್ಟಂ ಶಂಕರಂ ಕರುಣಾನಿಧಿಮ್॥</p>
		<p><strong>ಪದಚ್ಛೇದ:</strong> ಯಮ್ ಆಶ್ರಿತಾ ಗಿರಾಂ ದೇವೀ ನಂದಯತಿ ಆತ್ಮಸಂಶ್ರಿತಾನ್ ತಮ್ ಆಶ್ರಯೇ ಶ್ರಿಯಾ ಜುಷ್ಟಂ ಶಂಕರಂ ಕರುಣಾನಿಧಿಮ್।</p>
		<p><strong>ಅನ್ವಯ:</strong> ಯಮ್ ಆಶ್ರಿತಾ ಸತೀ ಗಿರಾಂ ದೇವೀ ಆತ್ಮಸಂಶ್ರಿತಾನ್ ನಂದಯತಿ, ಕರುಣಾನಿಧಿಂ ಶ್ರಿಯಾ ಜುಷ್ಟಂ ತಂ ಶಂಕರಮ್ ಆಶ್ರಯೇ।</p>
		<p><strong>ಭಾವಾರ್ಥ:</strong> ಯಾವನನ್ನು ಆಶ್ರಯಿಸಿಕೊಂಡು ವಾಗ್ದೇವಿಯು ತನ್ನನ್ನು ಆಶ್ರಯಿಸಿದವರನ್ನು ಸಂತೋಷಪಡಿಸುತ್ತಾಳೆಯೋ, ಸರಸ್ವತೀದೇವಿಯಿಂದ ಸೇವಿ ಸಲ್ಪಟ್ಟಂಥ ಕರುಣಾಸಾಗರನಾದ ಆ ಶಂಕರಗುರುವನ್ನು ನಾನು ಆಶ್ರಯಿಸುತ್ತೇನೆ.</p>
		<p>ಶಾರದಾದೇವಿಯೇ <strong>ಗಿರಾಂ ದೇವೀ</strong>. ಇವಳು ಶ್ರೀಶಂಕರಭಗವತ್ಪಾದಾಚಾರ್ಯರನ್ನು ಆಶ್ರಯಿಸಿಬಿಟ್ಟಳು. ಅನಂತರ ಆ ವಾಗ್ದೇವಿಯು ತನ್ನನ್ನು ಆಶ್ರಯಿಸಿದವರಿಗೆ ಎಂದರೆ ತನ್ನನ್ನು ಆರಾಧಿಸುವ ಭಕ್ತರುಗಳಿಗೆ ಸಂತೋಷವನ್ನುಂಟುಮಾಡುತ್ತಾಳೆ. ವಿದ್ಯಾವಂತರಿಗೆ, ಶ್ರೀವಿದ್ಯೋಪಾಸಕರಿಗೆ ಎಲ್ಲೆಲ್ಲಿಯೂ ಗೌರವಪ್ರಶಸ್ತಿಪೂಜಾದಿಗಳು ದೊರೆಯುತ್ತವೆಯಲ್ಲವೇ? ಸರಸ್ವತೀದೇವಿಯ ಅನುಗ್ರಹದಿಂದಲೇ ಸರಸ್ವತೀಪುತ್ರರಿಗೆ ಇಂಥ ಆನಂದಗಳು ಉಂಟಾಗುತ್ತವೆ.</p>
		<p>ದಿಟ, ಆದರೆ ಆ ಸರಸ್ವತಿಗಾದರೂ ಅಂಥ ಶಕ್ತಿಯು ಯಾರಿಂದ? ಹೇಗೆ? ಬಂತು, ಎಂದರೆ, ಶ್ರೀಶಂಕರರಿಂದ. ಏಕೆಂದರೆ ಸರಸ್ವತಿಗೆ ಆಶ್ರಯರಾದವರೇ ಶ್ರೀಶಂಕರರು. ಶ್ರೀಶಂಕರರನ್ನು ಆಶ್ರಯಿಸಿ ವಾಗ್ದೇವಿಯು ಸ್ವತಃ ಧನ್ಯಳಾದಳು. ಕಾಶ್ಮೀರವಾಸಿನಿಯಾಗಿದ್ದ ಶ್ರೀಶಾರದಾಂಬೆಯು ಶ್ರೀಶಂಕರರ ಜೊತೆಜೊತೆಯಲ್ಲಿ ಶೃಂಗೇರಿಗೆ ಬಂದುಬಿಟ್ಟಳು. ಅಲ್ಲಿ ಶ್ರೀಶಂಕರರಿಂದ ಪ್ರತಿಷ್ಠಾಪಿಸಲ್ಪಟ್ಟಳು. ಅನಂತರ ಶಾರದಾಂಬೆಗೆ ತನ್ನ ಭಕ್ತಾದಿಗಳನ್ನು ಅನುಗ್ರಹಿಸಿ ಅವರ ಕಷ್ಟನಷ್ಟಗಳನ್ನು ಪರಿಹರಿಸಿ, ಅವರನ್ನು ಸಂತೋಷಪಡಿಸುವಂಥ ಸಾಮರ್ಥ್ಯವು ಉಂಟಾಯಿತು.</p>
		<p>ಅಂತೂ ವಾಗ್ದೇವಿಯೇ ಯಾವ ಶಂಕರರನ್ನು ಆಶ್ರಯಿಸಿದ್ದಾಳೆಯೋ ಮತ್ತು ಸೇವಿಸುತ್ತಿದ್ದಾಳೆಯೋ; ಅಂದರೆ ವಾಗ್ದೇವತೆಯೇ ಯಾವ ಮಹಾತ್ಮನ ಕೃಪಾನುಗ್ರಹಕ್ಕೆ ಪಾತ್ರಳಾಗಿ ತನ್ನ ಭಕ್ತರುಗಳಿಗೆ ಆನಂದವನ್ನುಂಟುಮಾಡು ತ್ತಿದ್ದಾಳೆಯೋ, <strong>ಅಂಥ ಶಂಕರರನ್ನು ನಾನು ಆಶ್ರಯಿಸುತ್ತೇನೆ</strong>. ಅದರಿಂದ ನನಗೂ ಶ್ರೀಶಂಕರರ ಕೃಪಾನುಗ್ರಹವು ಉಂಟಾಗಿ, ನಾನೂ ಧನ್ಯನಾಗಿ ಇತರರನ್ನೂ ಕೃತಾರ್ಥರನ್ನಾಗಿ ಮಾಡಬಲ್ಲವನಾಗುತ್ತೇನೆ.</p>
	</section>
	<section class="level1 numbered" epub:type="chapter" role="doc-chapter" id="id-25">
		<h1 class="level1-title" epub:type="title"><span class="num">25.</span>ಯತೀಶ್ವರಾಯ ಶಂಕರಾಯ ನಮಃ</h1>
		<p class="verse">ಯದ್ಭಾಷ್ಯಸಾಗರಜಯುಕ್ತಿಮಣೀನ್ ಪ್ರಕೀರ್ಣಾನ್<br/> ಪ್ರಾಪ್ಯಾಧುನಾ ಕತಿಪಯಾನ್ ಕವಯೋ ಭವಂತಿ।<br/>ತಸ್ಮೈ ನಮೋ ಜನಮನೋಽಬ್ಜದಿವಾಕರಾಯ<br/> ಕೃತ್ಸ್ನಾಗಮಾರ್ಥನಿಲಯಾಯ ಯತೀಶ್ವರಾಯ॥</p>
		<p><strong> ಅನ್ವಯ:</strong> ಯದ್ಭಾಷ್ಯಸಾಗರಜಯುಕ್ತಿಮಣೀನ್ ಪ್ರಕೀರ್ಣಾನ್ ಕತಿಪಯಾನ್ ಪ್ರಾಪ್ಯ ಅಧುನಾ ಕವಯೋ ಭವಂತಿ, ತಸ್ಮೈ ಜನಮನೋಽಬ್ಜದಿವಾಕರಾಯ ಕೃತ್ಸ್ನಾಗಮಾರ್ಥನಿಲಯಾಯ ಶಂಕರಾಯ ಯತೀಶ್ವರಾಯ ನಮಃ।</p>
		<p><strong>ಭಾವಾರ್ಥ:</strong> ಯಾವ ಶಂಕರರ ಭಾಷ್ಯಸಾಗರದಿಂದ ಹುಟ್ಟಿದ ಪ್ರಕೀರ್ಣವಾದ ಕೆಲವೇ ಯುಕ್ತಿಗಳೆಂಬ ಮಣಿಗಳನ್ನು ಪಡೆದುಕೊಂಡು ಸಾಮಾನ್ಯ ಜನಗಳೂ ಕೂಡ ಇಂದಿಗೂ ಕವಿಗಳೇ ಆಗಿಬಿಡುತ್ತಾರೆಯೋ, ಜನಗಳ ಮನಸ್ಸೆಂಬ ಕಮಲಕ್ಕೆ ಸೂರ್ಯನಂತಿರುವಂಥ ಸಕಲ ಆಗಮಾರ್ಥಗಳಿಗೂ ಆಕರವಾಗಿರುವಂಥ ಆ ಯತೀಶ್ವರ ಶಂಕರರಿಗೆ ನಮಸ್ಕಾರ.</p>
		<p>ಶ್ರೀಶಂಕರರು ಪ್ರಸ್ಥಾನತ್ರಯಭಾಷ್ಯಗಳನ್ನು ಬರೆದಿರುತ್ತಾರೆ. ಆ ಭಾಷ್ಯಗಳೇ ಮಹಾಸಾಗರದಂತಿವೆ. ಆ ಸಾಗರದಲ್ಲಿ ಅನೇಕ ಪಾಂಡಿತ್ಯಪೂರ್ಣವಾದ ಯುಕ್ತಿಗಳಿರುತ್ತವೆ. ಆ ಯುಕ್ತಿಗಳು ಅಮೂಲ್ಯವಾದ ರತ್ನಮಣಿಗಳಂತಿವೆ. ಇವುಗಳು ಅಲ್ಲಲ್ಲಿ ಭಾಷ್ಯಗಳಲ್ಲಿ ಚದುರಿಕೊಂಡಿರುತ್ತವೆ. ಇಂಥ ಹತ್ತಾರು, ಕೆಲಕೆಲವು ಯುಕ್ತಿಗಳನ್ನು ಆರಿಸಿಕೊಂಡು ಅರ್ಥಮಾಡಿಕೊಂಡುಬಿಟ್ಟರೆ ಅಷ್ಟು ಮಾತ್ರದಿಂದಲೇ ಅಂಥವರು ದೊಡ್ಡದೊಡ್ಡ ಕವಿಗಳೇ ಆಗಿಬಿಡುತ್ತಾರೆ. ಇನ್ನು ಶಂಕರರ ಆ ಭಾಷ್ಯಗಳಲ್ಲಿನ ಯುಕ್ತಿಗಳು ಎಷ್ಟು ಪ್ರಬಲವಾಗಿರಬಹುದು? ಆ ಯುಕ್ತಿಗಳನ್ನೆಲ್ಲ ಬರೆದಿರುವಂಥ ಶ್ರೀಶಂಕರರ ಪ್ರಕಾಂಡಪಾಂಡಿತ್ಯವೆಂಬುದು ಹೇಗಿರಬೇಕು?</p>
		<p>ಶುದ್ಧವಾದ ಅಧ್ಯಾತ್ಮಸಾಧಕರುಗಳ ಮನಸ್ಸೇ ಕಮಲದಂತಿರುತ್ತದೆ. ಅಂಥ ಕಮಲಗಳನ್ನು ಅರಳಿಸುವ ಸೂರ್ಯನೆಂದರೆ ಶ್ರೀಶಂಕರರೇ. ಶ್ರೀಶಂಕರರನ್ನು ಸ್ಮರಿಸಿದ ಮಾತ್ರದಿಂದ ತಪಸ್ವಿಗಳ ಮನಸ್ಸೆಂಬ ಕಮಲಗಳು ಆನಂದದಿಂದ ಕೂಡಲೇ ಅರಳುತ್ತವೆ. ಶ್ರೀಶಂಕರರು ಸಕಲ ವೇದಾಗಮಶಾಸ್ತ್ರಗಳ ಅರ್ಥವನ್ನು ಚೆನ್ನಾಗಿ ಸುಸ್ಪಷ್ಟವಾಗಿ ತಿಳಿದಿದ್ದರು. ಶಂಕರರೇ ಆಗಮಾರ್ಥಗಳಿಗೆ ನಿಲಯರಾಗಿದ್ದಾರೆ. ಮುಮುಕ್ಷುಗಳ ಮನಸ್ಸಿಗೆ ಆನಂದವನ್ನು ಉಂಟುಮಾಡುತ್ತಾ ಎಲ್ಲರ ಅಜ್ಞಾನಾಂಧಕಾರವನ್ನು ದೂರಮಾಡುತ್ತಿರುವ ಯತೀಶ್ವರರಾದ ಪರಮಪೂಜ್ಯ <strong> ಶ್ರೀಶಂಕರಾಚಾರ್ಯರವರಿಗೆ ನಮೋ ನಮಃ!</strong></p>
	</section>
	<section class="level1 numbered" epub:type="chapter" role="doc-chapter" id="id-26">
		<h1 class="level1-title" epub:type="title"><span class="num">26.</span>ಕರುಣಾಲಯಂ ಶಂಕರಂ ನಮಾಮಿ</h1>
		<p class="verse">ಶ್ರುತಿಸ್ಮೃತಿಪುರಾಣಾನಾಮ್ ಆಲಯಂ ಕರುಣಾಲಯಮ್।<br/>ನಮಾಮಿ ಭಗವತ್ಪಾದಶಂಕರಂ ಲೋಕಶಂಕರಮ್॥</p>
		<p><strong>ಅನ್ವಯ:</strong> ಶ್ರುತಿ ಸ್ಮೃತಿ ಪುರಾಣಾನಾಮ್ ಆಲಯಂ, ಕರುಣಾಲಯಂ, ಲೋಕಶಂಕರಂ ಭಗವತ್ಪಾದಶಂಕರಂ ನಮಾಮಿ।</p>
		<p><strong>ಭಾವಾರ್ಥ:</strong> ಶ್ರುತಿಸ್ಮೃತಿಪುರಾಣಗಳಿಗೆ ಆಕರರಾಗಿರುವಂಥ, ಕರುಣೆಗೂ ಆಲಯರಾಗಿರುವಂಥ, ಜಗತ್ತಿಗೆ ಸಂತೋಷವನ್ನು ಉಂಟುಮಾಡುವಂಥ, ಭಗವತ್ಪಾದಶ್ರೀಶಂಕರರನ್ನು ನಾನು ನಮಿಸುತ್ತೇನೆ.</p>
		<p>ಇದೊಂದು ಪ್ರಸಿದ್ಧವಾಗಿರುವ ಹಾಗೂ ಅತ್ಯಂತ ಜನಪ್ರಿಯವಾಗಿರುವ ಶ್ಲೋಕ. ಇದು ಶ್ರೀಶಂಕರರಿಗೆ ಅನ್ವರ್ಥಶ್ಲೋಕವೂ ಹೌದು.</p>
		<ol>
			<li><strong>ಶ್ರುತಿಸ್ಮೃತಿಪುರಾಣಾನಾಮ್ ಆಲಯಂ:</strong> ಶ್ರೀಶಂಕರರು ಶ್ರುತಿಗಳಿಗೂ ಸ್ಮೃತಿಗಳಿಗೂ ಹಾಗೂ ಪುರಾಣಗಳಿಗೂ ಆಲಯರಾಗಿದ್ದಾರೆ. ಶ್ರುತಿಗಳೆಂದರೆ ವೇದವೇದಾಂತಗಳು, ಸ್ಮೃತಿಗಳೆಂದರೆ ರಾಮಾಯಣ, ಮಹಾಭಾರತ ಮತ್ತು ನೂರಾರು ಸ್ಮೃತಿಗಳು, (ಮನುಸ್ಮೃತಿ, ಪರಾಶರಸ್ಮೃತಿ, ಯಾಜ್ಞವಲ್ಕ್ಯಸ್ಮೃತಿ ಇತ್ಯಾದಿಗಳು); ಇನ್ನು, ಪುರಾಣಗಳೆಂದರೆ ಶ್ರೀವಿಷ್ಣುಪುರಾಣವೇ ಮುಂತಾದ ಹದಿನೆಂಟು ಪುರಾಣಗಳು; ಇವೆಲ್ಲಕ್ಕೂ ಶ್ರೀಶಂಕರರು ಆಲಯರಾಗಿದ್ದಾರೆ. ಅಂದರೆ ಶ್ರೀಶಂಕರರು ವೇದಶಾಸ್ತ್ರಸ್ಮೃತಿಪುರಾಣಗಳ ಗಣಿಯಾಗಿರುತ್ತಾರೆ ಎಂದರ್ಥ.</li>
			<li><strong>ಕರುಣಾಲಯಂ:</strong> ಶಂಕರರೆಂದರೆ ಕರುಣೆಯ ಸಾಗರರೇ. ದಯಾಕರುಣಾ ಸಿಂಧುಗಳಾದ ಶ್ರೀಶಂಕರರು, ಯಾವ ಪ್ರತಿಫಲಾಪೇಕ್ಷೆಯೂ ಇಲ್ಲದೆ ವೇದಾಂತಗಳ ಸಾಧನಸಿದ್ಧಾಂತಗಳ ರಹಸ್ಯಗಳನ್ನು ಜನಗಳಿಗೆ ತಿಳಿಸಿದ್ದಾರೆ. ಮಾನವರನ್ನು ಉದ್ಧಾರಮಾಡುವುದೊಂದೇ ಶ್ರೀಶಂಕರರ ಹೆಗ್ಗುರಿ. ಖ್ಯಾತಿಲಾಭಪೂಜೆಗಳಿಗೆ ಶ್ರೀಶಂಕರರು ಎಂದಿಗೂ ಬಲಿಪಶುಗಳಾಗಿಲ್ಲ, ಆಗುವುದೂ ಇಲ್ಲ.</li>
			<li><strong>ಲೋಕಶಂಕರಂ:</strong> <strong>ಲೋಕ</strong>ಕ್ಕೆ ಎಂದರೆ ಜಗತ್ತಿನ ಎಲ್ಲ ಮಾನವರಿಗೂ <strong>ಶಂಕರಂ: ಶಂ ಸುಖಂ, ಕರೋತಿ ಇತಿ ಶಂಕರಂ</strong> ಸುಖವನ್ನೂ ಆನಂದವನ್ನೂ ಉಂಟುಮಾಡುತ್ತಿರುವ ಮಹಾತ್ಮರೇ ಶ್ರೀಶಂಕರರು.</li>
			<li><strong>ಭಗವತ್ಪಾದಶಂಕರಂ ನಮಾಮಿ:</strong> ಇಂಥ ಪೂಜ್ಯಪಾದಶ್ರೀಶಂಕರಾಚಾರ್ಯರನ್ನು ನಾನು ಭಕ್ತಿಯಿಂದ, ಗೌರವದಿಂದ, ಆದರದಿಂದ ನಮಿಸುತ್ತೇನೆ.</li>
		</ol>
	</section>
	<section class="level1 numbered" epub:type="chapter" role="doc-chapter" id="id-27">
		<h1 class="level1-title" epub:type="title"><span class="num">27.</span>ಶಂಕರಾತ್ಮನೇ ಶಂಕರಾಯ ನಮಃ</h1>
		<p class="verse">ನಮಃ ಶ್ರೀಶಂಕರಾಚಾರ್ಯಗುರವೇ ಶಂಕರಾತ್ಮನೇ।<br/> ಶರೀರಿಣಾಂ ಶಂಕರಾಯ ಶಂಕರಜ್ಞಾನಹೇತವೇ॥</p>
		<p><strong> ಅನ್ವಯ:</strong> ಶರೀರಿಣಾಂ ಶಂಕರಾಯ, ಶಂಕರಜ್ಞಾನಹೇತವೇ, ಶಂಕರಾತ್ಮನೇ, ಶ್ರೀಶಂಕರಾಚಾರ್ಯಗುರವೇ ನಮಃ।</p>
		<p><strong>ಭಾವಾರ್ಥ:</strong> ಜೀವರುಗಳಿಗೆ ಶಾಂತಿಯನ್ನೂ ಸುಖವನ್ನೂ ಕೊಡುವಂಥ, ಮಂಗಳಕರವಾದ ಆತ್ಮಜ್ಞಾನವನ್ನು ಹೊಂದಲು ಹೇತುವಾಗಿರುವಂಥ, ಸಾಕ್ಷಾತ್ ಪರಮಶಿವನ ಸ್ವರೂಪರೇ ಆಗಿರುವ ಶ್ರೀಶಂಕರಾಚಾರ್ಯಗುರುವಿಗೆ ನಮಸ್ಕಾರ.</p>
		<ol>
			<li><strong>ಶರೀರಿಣಾಂ ಶಂಕರಾಯ:</strong> ಶರೀರಿಗಳಿಗೆ ಎಂದರೆ ಸಂಸಾರಿಗಳಾದ ಜೀವರುಗಳಿಗೆ, <strong>ಶಂ ಕರಾಯ</strong> ಎಂದರೆ ಶಾಂತಿಯನ್ನೂ ಆನಂದವನ್ನೂ ಸುಖವನ್ನೂ ತೃಪ್ತಿಯನ್ನೂ ಉಂಟುಮಾಡುವಂಥ ಮಹಾತ್ಮರೇ ಶ್ರೀಶಂಕರರು. ಜನತೆಗೆ ಆನಂದವನ್ನು ಉಂಟುಮಾಡುವುದಕ್ಕಾಗಿಯೇ ಶ್ರೀಶಂಕರರ ಅವತಾರ.</li>
			<li><strong>ಶಂಕರಜ್ಞಾನಹೇತವೇ:ಶಂ ಕರ</strong> ಸಂತೋಷವನ್ನು ಉಂಟುಮಾಡುವಂಥ <strong>ಜ್ಞಾನ ಹೇತವೇ</strong> ಆತ್ಮಜ್ಞಾನಕ್ಕೆ ಹೇತುವಾಗಿರುವಂಥವರೇ ಶ್ರೀಶಂಕರರು. ಆತ್ಮಜ್ಞಾನದಿಂದಲೇ ಜನಗಳಿಗೆ ಶಾಂತಿಯು ಎಂಬುದನ್ನು ಉಪದೇಶಿಸಿ, ಆ ಆತ್ಮಜ್ಞಾನದ ಸ್ವರೂಪವನ್ನೂ, ಆತ್ಮಜ್ಞಾನಪ್ರಾಪ್ತಿಗೆ ಮಾರ್ಗದರ್ಶನವನ್ನೂ ತಮ್ಮ ಭಾಷ್ಯಗ್ರಂಥಗಳ ಮೂಲಕ ಪ್ರತಿಪಾದಿಸಿರುವ ಜಗದ್ಗುರುಗಳೆಂದರೆ ಶ್ರೀಶಂಕರರು.</li>
			<li><strong>ಶಂಕರಾತ್ಮನೇ:</strong> ಇಲ್ಲಿ ಶಂಕರ ಎಂದರೆ ಪರಮಶಿವ ಎಂದೂ ಸುಖಸ್ವರೂಪ ಎಂದೂ ಅರ್ಥ ಮಾಡಬಹುದು. ಶ್ರೀಶಂಕರಾಚಾರ್ಯರು ಪರಮಶಿವನ ಅಂಶಸಂಭೂತರೆಂದೂ, ಪರಮಶಿವನ ಸ್ವರೂಪರೆಂದೂ ಭಕ್ತರು ನಂಬುತ್ತಾರಲ್ಲವೇ?</li>
			<li><strong>ಶಂಕರಾಚಾರ್ಯಗುರವೇ ನಮಃ</strong>: ಇಂಥ ಶಂಕರಾಚಾರ್ಯರೆಂಬ ಗುರುಗಳಿಗೆ ನಮಸ್ಕಾರ.</li>
		</ol>
		<p>ಈ ಶ್ಲೋಕದಲ್ಲಿ <strong>ಶಂಕರ</strong> ಎಂಬ ಶಬ್ದವನ್ನು ನಾಲ್ಕು ಸಾರಿ ಬಳಸಿದೆ. ಅಂತೂ ಶಂಕರರ ಜೀವನ, ಸಾಧನ, ಸಂದೇಶಗಳೆಲ್ಲವೂ ಬರೀ ಶಂಕರಮಯ, ಸುಖಮಯ, ಶಾಂತಿಮಯ, ಆನಂದಮಯವೇ ಆಗಿರುತ್ತದೆ ಎಂದು ನಾವು ತಿಳಿಯಬೇಕು. <strong>ಶಂಕರಮಯರಾದ ಶ್ರೀಶಂಕರರಿಗೆ ನಮಸ್ಕಾರಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-28">
		<h1 class="level1-title" epub:type="title"><span class="num">28.</span>ದರ್ಶನಕೋವಿದಂ ಶಂಕರಂ ವಂದೇ</h1>
		<p class="verse">ವೇದವೇದಾಂತವೇದಾಂಗಶಾಸ್ತ್ರದರ್ಶನಕೋವಿದಮ್।<br/>ವಂದೇಽಹಂ ಭಾಷ್ಯಕಾರಂ ಶ್ರೀಭಗವತ್ಪಾದಶಂಕರಮ್॥</p>
		<p><strong>ಭಾವಾರ್ಥ</strong>: ವೇದ ವೇದಾಂತ ವೇದಾಂಗ ಶಾಸ್ತ್ರ ದರ್ಶನಗಳನ್ನು ಬಲ್ಲಂಥ, ಭಾಷ್ಯಕಾರ ಶ್ರೀಶಂಕರಭಗವತ್ಪಾದರನ್ನು ನಾನು ವಂದಿಸುತ್ತೇನೆ.</p>
		<ol>
			<li><strong>ವೇದಕೋವಿದಂ ಶಂಕರಂ ವಂದೇ:</strong> ಋಗ್ವೇದಾದಿಗಳನ್ನು ತಮ್ಮ ಎಂಟನೆಯ ವಯಸ್ಸಿನಲ್ಲಿಯೇ ಸಂಪೂರ್ಣವಾಗಿ ಅಧ್ಯಯನಮಾಡಿದ್ದ ಶ್ರೀಶಂಕರರು ವೇದಕೋವಿದರು. ಶ್ರೀಶಂಕರರ ನಾಲಗೆಯ ಮೇಲೆ ವೇದಶಾರದೆಯು ನೃತ್ಯಮಾಡುತ್ತಿದ್ದಳಲ್ಲವೇ?</li>
			<li><strong>ವೇದಾಂತಕೋವಿದಂ ಶಂಕರಂ ವಂದೇ:</strong> ಈಶಾದಿ ದಶೋಪನಿಷತ್ತುಗಳಿಗೆ ತಮ್ಮ ಸುಂದರವಾದ ಭಾಷ್ಯಗಳನ್ನು ಬರೆದಿರುವ ಶ್ರೀಶಂಕರರು ವೇದಾಂತಕೋವಿದರೂ ಆಗಿದ್ದಾರೆ. <strong>ಶಾಂಕರವೇದಾಂತಭಾಷ್ಯಗಳೆಂದು</strong> ಅವುಗಳು ಈಗಲೂ ಜನಪ್ರಿಯವಾಗಿರುತ್ತವೆಯಲ್ಲವೇ?</li>
			<li><strong>ಷಡಂಗಕೋವಿದಂ ಶಂಕರಂ ಭಜೇ</strong>: ಶಿಕ್ಷಾ ವ್ಯಾಕರಣ ಛಂದಸ್ಸು ನಿರುಕ್ತ ಜ್ಯೋತಿಷ ಮತ್ತು ಕಲ್ಪಗಳೆಂಬ ಷಡಂಗಗಳನ್ನೂ ಅಧ್ಯಯನಮಾಡಿದ್ದ ಶ್ರೀಶಂಕರರನ್ನು ಷಡಂಗಕೋವಿದರು ಎಂದೂ ಕರೆಯುತ್ತಾರಲ್ಲವೇ? ಷಡಂಗಸಮೇತವಾಗಿಯೇ ನಾಲ್ಕೂ ವೇದಗಳನ್ನು ಸಂಪೂರ್ಣವಾಗಿ ಅಧ್ಯಯನಮಾಡಿದ್ದ ಧೀರರು ಶ್ರೀಶಂಕರರು.</li>
			<li><strong>ಶಾಸ್ತ್ರಕೋವಿದಂ ಶಂಕರಂ ಭಜೇ:</strong> ತರ್ಕ ಶಾಸ್ತ್ರ , ವ್ಯಾಕರಣ ಶಾಸ್ತ್ರ , ವೈದ್ಯ ಶಾಸ್ತ್ರ , ಛಂದಃಶಾಸ್ತ್ರ , ಅಲಂಕಾರ ಶಾಸ್ತ್ರ , ಆಗಮಶಾಸ್ತ್ರಾದಿ ಸಕಲ ಶಾಸ್ತ್ರಗಳನ್ನೂ ಅಧ್ಯಯನಮಾಡಿದ್ದ ಪ್ರಚಂಡ ಬಾಲಕನೆಂದರೆ ಶ್ರೀಶಂಕರನೇ.</li>
			<li><strong>ದರ್ಶನಕೋವಿದಂ ಶಂಕರಂ ಭಜೇ:</strong> ಸಾಂಖ್ಯ ಯೋಗ, ನ್ಯಾಯ ವೈಶೇಷಿಕ, ಪೂರ್ವಮೀಮಾಂಸಾ ಉತ್ತರಮೀಮಾಂಸಾ—ಎಂಬ ಆರು ಆಸ್ತಿಕದರ್ಶನಗಳು; ಜೈನ, ಬೌದ್ಧ , ಚಾರ್ವಾಕಗಳೆಂಬ ನಾಸ್ತಿಕ ದರ್ಶನಗಳು; ಇವೆರಡನ್ನೂ ಸಂಪೂರ್ಣವಾಗಿ ತಿಳಿದಿದ್ದ ಶ್ರೀಶಂಕರರನ್ನು ನಾವುಗಳು <strong>ದರ್ಶನಕೋವಿದರು</strong> ಎಂದು ಕರೆಯಬಹುದಲ್ಲವೇ?</li>
			<li><strong>ಭಾಷ್ಯಕಾರಂ ಶಂಕರಂ ಭಜೇ:</strong> ಭಾಷ್ಯಕಾರರೆಂದರೆ ಶ್ರೀಶಂಕರರೇ. ಪತಂಜಲಿಗಳ <strong>ಮಹಾಭಾಷ್ಯ</strong>ವನ್ನು ಬಿಟ್ಟರೆ ಮತ್ತೊಂದು <strong>ಭಾಷ್ಯ</strong> ಎಂದರೆ ಶ್ರೀಶಂಕರರ <strong>ಬ್ರಹ್ಮಸೂತ್ರಭಾಷ್ಯ</strong>ವೇ. <strong>ಭಾಷ್ಯಕಾರ ಶಂಕರರಿಗೆ ನಮಸ್ಕಾರ.</strong></li>
		</ol>
	</section>
	<section class="level1 numbered" epub:type="chapter" role="doc-chapter" id="id-29">
		<h1 class="level1-title" epub:type="title"><span class="num">29.</span>ಶಂಕರಭಾನವೇ ನಮಃ</h1>
		<p class="verse">ಆ ಶೈಲಾದುದಯಾತ್ ತಥಾಸ್ತಗಿರಿತೋ ಭಾಸ್ವದ್ಯಶೋರಶ್ಮಿಭಿಃ<br/> ವ್ಯಾಪ್ತಂ ವಿಶ್ವಮನಂಧಕಾರಮಭವದ್ ಯಸ್ಯ ಸ್ಮ ಶಿಷ್ಯೈರಿದಮ್।<br/>ಆರಾಜ್ಜ್ಞಾನಗಭಸ್ತಿಭಿಃ ಪ್ರತಿಹತಶ್ಚಂದ್ರಾಯತೇ ಭಾಸ್ಕರಃ<br/> ತಸ್ಮೈ ಶಂಕರಭಾನವೇ ತನುಮನೋವಾಗ್ಭಿಃ ನಮಃ ಸ್ತಾತ್ ಸದಾ॥</p>
		<p><strong>ಅನ್ವಯ:</strong> ಉದಯಾತ್ ಆ ಶೈಲಾತ್ ತಥಾ ಅಸ್ತಗಿರಿತಃ, ಯಸ್ಯ ಭಾಸ್ವದ್ಯಶೋರಶ್ಮಿಭಿಃ ಶಿಷ್ಯೈಃ ವ್ಯಾಪ್ತಂ ಇದಂ ವಿಶ್ವಂ ಅನಂಧಕಾರಂ ಅಭವತ್; ಯಸ್ಯ ಜ್ಞಾನಗಭಸ್ತಿಭಿಃ ಪ್ರತಿಹತಃ ಸನ್ ಭಾಸ್ಕರಃ ಚಂದ್ರಾಯತೇ, ತಸ್ಮೈ ಶಂಕರಭಾನವೇ ತನುಮನೋವಾಗ್ಭಿಃ ಸದಾ ನಮಃ ಸ್ತಾತ್।</p>
		<p><strong>ಭಾವಾರ್ಥ:</strong> ಯಾವ ಶಂಕರಾಚಾರ್ಯರವರ ಶಿಷ್ಯರುಗಳು ತಮ್ಮ ಭಾಸ್ವರವಾದ ಯಶಸ್ಸಿನ ರಶ್ಮಿಗಳಿಂದ ಉದಯಾಚಲದಿಂದ ಅಸ್ತಮಾನಾಚಲದವರೆಗೂ ವ್ಯಾಪಿಸಿಕೊಂಡು ಇಡೀ ವಿಶ್ವವನ್ನು ಅಂಧಕಾರರಹಿತವನ್ನಾಗಿ ಮಾಡಿರುತ್ತಾರೆಯೋ, ಮತ್ತು ಯಾವ ಶಂಕರರ ಬ್ರಹ್ಮಜ್ಞಾನದ ಕಿರಣಗಳಿಂದ ಹೊಡೆಯಲ್ಪಟ್ಟ ಸೂರ್ಯನು ಚಂದ್ರನಂತೆ ಶಾಂತನಾಗಿಬಿಟ್ಟಿರುತ್ತಾನೆಯೋ, ಅಂಥ ಶಂಕರಭಾಸ್ಕರಗುರುವಿಗೆ ಕಾಯೇನ ವಾಚಾ ಮನಸಾ ಯಾವಾಗಲೂ ನಮ್ಮ ನಮಸ್ಕಾರಗಳು ಸಲ್ಲಲಿ.</p>
		<p>ಶ್ರೀಶಂಕರರ ಶಿಷ್ಯರುಗಳೇ ಜ್ಞಾನಭಾಸ್ಕರರಂತೆ ಇದ್ದಾರೆ. ಇವರ ಯಶಸ್ಸು ವಿಶ್ವವನ್ನೆಲ್ಲಾ ವ್ಯಾಪಿಸಿದೆ. ಇಂಥ ಶಿಷ್ಯರು ಜ್ಞಾನೋಪದೇಶವನ್ನು ಮಾಡುತ್ತಾ ಇರುವುದರಿಂದ ಎಲ್ಲಿಯೂ ಅಜ್ಞಾನಕತ್ತಲೆಯೇ ಇಲ್ಲದಂತಾಗಿಬಿಟ್ಟಿರುತ್ತದೆ. ಅಜ್ಞಾನವೆಂಬ ತಮಸ್ಸನ್ನು ಶ್ರೀಶಂಕರರ ಶಿಷ್ಯರುಗಳು ದೂರಮಾಡಿರುತ್ತಾರೆ.</p>
		<p>ಇನ್ನು , ಶಂಕರಭಾಸ್ಕರನ ಪ್ರಖರಕಿರಣಗಳಿಂದ ಮಂಕಾಗಿಬಿಟ್ಟಿರುವಂಥ ಸೂರ್ಯನು ನಾಚಿಕೆಯಿಂದ ಚಂದ್ರನಂತೆ ಶಾಂತನಾಗಿಬಿಟ್ಟಿರುತ್ತಾನೆ. ಅಂದರೆ ಶ್ರೀಶಂಕರರ ಬ್ರಹ್ಮಾತ್ಮಜ್ಞಾನದ ಮುಂದೆ ಸೂರ್ಯನ ಪ್ರಕಾಶವೂ ಮಂಕಾಗಿಬಿಟ್ಟಿರುತ್ತದೆ. ಸೂರ್ಯನು ಬಾಹ್ಯಾಂಧಕಾರವನ್ನು ಮಾತ್ರ ಕಳೆಯಬಲ್ಲ , ಅಂತಃಕರಣದೊಳಗಿನ ಅಜ್ಞಾನ ಅಂಧಕಾರವನ್ನು ನೀಗಲಾರ. ಆದರೆ ಜ್ಞಾನಿಪುಂಗವ ರಾದ ಶಂಕರಭಾಸ್ಕರನಾದರೋ ಒಳಗಿನ ಅಜ್ಞಾನಾಂಧಕಾರವನ್ನು ಕಳೆಯಬಲ್ಲನು. ಈ ಶಕ್ತಿಯು ಸೂರ್ಯನಿಗಿಲ್ಲ. ಇದನ್ನು ಕಂಡು ನಾಚಿಕೆಯಿಂದ ಸೂರ್ಯನು ಚಂದ್ರನಂತೆ ಶಾಂತನಾಗಿಬಿಟ್ಟನೇನೋ! ಜ್ಞಾನಭಾಸ್ಕರನ ಮುಂದೆ ಸೂರ್ಯನೂ ಮಂಕಾಗುತ್ತಾನೆ. <strong>ಶಂಕರಭಾಸ್ಕರನಿಗೆ ತ್ರಿಕರಣಗಳಿಂದಲೂ ನಮಸ್ಕಾರಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-30">
		<h1 class="level1-title" epub:type="title"><span class="num">30.</span>ಪಂಚರಾಜಂ ಶಂಕರಂ ವಂದೇ</h1>
		<p class="verse">ಯತಿರಾಜಂ ಯೋಗಿರಾಜಂ ತ್ಯಾಗಿರಾಜಂ ಜಗದ್ಗುರುಮ್।<br/>ಜ್ಞಾನಿರಾಜಂ ಮುಕ್ತರಾಜಂ ವಂದೇ ಶಂಕರಸದ್ಗುರುಮ್॥</p>
		<p><strong>ಭಾವಾರ್ಥ:</strong> ಯತಿರಾಜರೂ ಯೋಗಿರಾಜರೂ ತ್ಯಾಗಿರಾಜರೂ ಜ್ಞಾನಿರಾಜರೂ ಮುಕ್ತರಾಜರೂ ಆದ ಜಗದ್ಗುರುಶಂಕರಸದ್ಗುರುವನ್ನು ವಂದಿಸುತ್ತೇನೆ.</p>
		<ol>
			<li><strong>ಯತಿರಾಜಂ:</strong> ಶ್ರೀಶಂಕರರು <strong>ಯತಿರಾಜ</strong>ರಾಗಿದ್ದಾರೆ. ಯತಿಗಳೆಂದರೆ ಸಂನ್ಯಾಸಿಗಳು. <strong>ನ ಕರ್ಮಣಾ ನ ಪ್ರಜಯಾ ಧನೇನ</strong>,<strong> ತ್ಯಾಗೇನೈಕೇ ಅಮೃತತ್ವಮ್ ಆನಶುಃ</strong>, ಕರ್ಮದಿಂದಾಗಲೀ ಪ್ರಜೆಗಳಿಂದಾಗಲೀ ಧನದಿಂದಾಗಲೀ ಅಮೃತತ್ವವು ದೊರಕುವುದಿಲ್ಲ ; ತ್ಯಾಗದಿಂದಲೇ ಅಮೃತತ್ವ —ಎಂಬ ಈ ಮಂತ್ರಕ್ಕೆ ಜ್ವಲಂತ ಉದಾಹರಣೆಯೆಂದರೆ ಶ್ರೀಶಂಕರರೇ.</li>
			<li><strong>ಯೋಗಿರಾಜಂ:</strong> ಶ್ರೀಶಂಕರರು ಅಷ್ಟಾಂಗಯೋಗಿಪುಂಗವರೂ ಹೌದು. ತಮ್ಮ ಯೋಗಶಕ್ತಿಯಿಂದ ಅನೇಕ ಪವಾಡಗಳನ್ನೇ ತೋರಿಸಿ ಲೋಕಕಲ್ಯಾಣವನ್ನು ಮಾಡಿದ ಪವಾಡ ಪುರುಷರು ಶ್ರೀಶಂಕರರು.</li>
			<li><strong>ತ್ಯಾಗಿರಾಜಂ:</strong> ಬಾಹ್ಯವಿಷಯಭೋಗಗಳನ್ನು ತ್ಯಾಗಮಾಡಿ, ದೇಹಾಧ್ಯಾಸವನ್ನೂ ತ್ಯಾಗಮಾಡಿ, ನಾನು ನನ್ನದೆಂಬ ಭಾವನೆಯನ್ನೂ ತ್ಯಾಗಮಾಡಿದ ಶ್ರೀಶಂಕರರು ತ್ಯಾಗಿರಾಜರಲ್ಲವೇ? ವೈರಾಗ್ಯದ ಮಹತ್ತ್ವವನ್ನೂ, ಅಸಂಗದ ಹಿರಿಮೆಯನ್ನೂ ಶ್ರೀಶಂಕರಾಚಾರ್ಯರು ಜಗತ್ತಿಗೆ ತೋರಿಸಿಕೊಟ್ಟು ವೈರಾಗ್ಯಚಕ್ರವರ್ತಿಗಳೇ ಆಗಿರುತ್ತಾರಲ್ಲವೇ?</li>
			<li><strong>ಜ್ಞಾನಿರಾಜಂ:</strong> <strong>ಬ್ರಹ್ಮೈವೇದಂ ಸರ್ವಂ</strong>, <strong>ಆತ್ಮೈವೇದಂ ಸರ್ವಂ</strong>— ಎನ್ನುವ ಔಪನಿಷದ ಸಂದೇಶವನ್ನು ಸ್ವತಃ ಅನುಭವಿಸಿ, ಆತ್ಮಜ್ಞಾನವನ್ನು ಮಾನವರಿಗೆ ಪ್ರೀತಿಯಿಂದ ಹಾಗೂ ಹೆಮ್ಮೆಯಿಂದ ಧೈರ್ಯವಾಗಿ ಉಪದೇಶಿಸಿರುವ ಶ್ರೀಶಂಕರರು ಜ್ಞಾನಿರಾಜರೆಂಬುದರಲ್ಲಿ ಸಂಶಯವಿಲ್ಲ.</li>
			<li><strong>ಮುಕ್ತರಾಜಂ:</strong> ಶ್ರೀಶಂಕರರು ಸಕಲಸಂಸಾರಬಂಧನಗಳಿಂದಲೂ ಮುಕ್ತರಾಗಿದ್ದು , ಬ್ರಹ್ಮ ಸ್ವರೂಪರಾಗಿ ಬ್ರಹ್ಮನಿಷ್ಠರೇ ಆಗಿ ಮುಕ್ತರಾಜರೇ ಆಗಿದ್ದರು. ಶೋಕ ಮೋಹಾದಿಗಳಿಂದಲೂ ಜನ್ಮಮರಣಬಂಧನದಿಂದಲೂ ಸಂಪೂರ್ಣವಾಗಿ ಮುಕ್ತರಾಗಿದ್ದ ಮುಕ್ತಪುಂಗವರೆಂದರೆ ಶ್ರೀಶಂಕರರೇ.</li>
			<li><strong>ಜಗದ್ಗುರುಂ:</strong> ಜಾತಿ ವರ್ಣ ಆಶ್ರಮ ಲಿಂಗಾದಿ ಭೇದವಿಲ್ಲದೇ ಸಕಲ ಮಾನವರನ್ನೂ ವೇದಾಂತಗಳ ಉಪದೇಶಗಳಿಂದ ಉದ್ಧಾರಮಾಡಿದ ಪೂಜ್ಯ ಶ್ರೀಶಂಕರರು ಅನ್ವರ್ಥ ಜಗದ್ಗುರುಗಳಾಗಿರುತ್ತಾರೆ.</li>
		</ol>
	</section>
	<section class="level1 numbered" epub:type="chapter" role="doc-chapter" id="id-31">
		<h1 class="level1-title" epub:type="title"><span class="num">31.</span>ಕೈವಲ್ಯತರವೇ ಶಂಕರಾಯ ನಮಃ</h1>
		<p class="verse">ಹರಲೀಲಾವತಾರಾಯ ಶಂಕರಾಯ ವರೌಜಸೇ।<br/> ಕೈವಲ್ಯಕಲನಾಕಲ್ಪತರವೇ ಗುರವೇ ನಮಃ॥</p>
		<p><strong>ಅನ್ವಯ:</strong> ಹರಲೀಲಾವತಾರಾಯ ವರೌಜಸೇ ಕೈವಲ್ಯಕಲನಾಕಲ್ಪತರವೇ ಶಂಕರಾಯ ಗುರವೇ ನಮಃ॥</p>
		<p><strong>ಭಾವಾರ್ಥ:</strong> ಹರನ ಲೀಲಾವತಾರಿಗಳೂ ಶ್ರೇಷ್ಠತೇಜಸ್ವಿಗಳೂ ಕೈವಲ್ಯವನ್ನು ನೀಡುವ ಕಲ್ಪವೃಕ್ಷವೂ ಆಗಿರುವಂಥ ಶಂಕರಗುರುಗಳಿಗೆ ನಮಸ್ಕಾರ.</p>
		<ol>
			<li><strong>ಹರಲೀಲಾವತಾರಾಯ:</strong> ಭಗವಾನ್ ಶ್ರೀಶಂಕರರು ಕರ್ಮಾಧೀನರಾಗಿ ಸಾಮಾನ್ಯ ಮಾನವರಂತೆ ಹುಟ್ಟಿದವರಲ್ಲ ; ಮತ್ತೇನೆಂದರೆ, ಸಾಕ್ಷಾತ್ ಪರಮಶಿವನೇ ತನ್ನ ಲೀಲೆಯಿಂದ ಶಂಕರನಾಗಿ ಅವತರಿಸಿದ್ದಾನೆ ಎಂದರ್ಥ. ಅಜ್ಞರಾದ ಮಾನವರು ತಮ್ಮ ಹಿಂದಿನ ಅವಿದ್ಯಾಕಾಮವಾಸನೆ ಕರ್ಮಗಳಿಗೆ ಅಧೀನರಾಗಿ ಹುಟ್ಟುತ್ತಾರೆ. ಇವರಿಗೆ ಸ್ವಾತಂತ್ರ್ಯವಿಲ್ಲ. ಏಕೆಂದರೆ ಎಷ್ಟೇ ಆದರೂ ಇವರು ಅಜ್ಞಾನಿಗಳಾದ ಸಂಸಾರಿಗಳಲ್ಲವೇ? ಆದರೆ ಆಧಿಕಾರಿಕಪುರುಷರೆಂಬ ಮಹಾತ್ಮರಾದರೋ, ಭಗವಂತನ ಸಂಕಲ್ಪದಂತೆ ಭಗವಂತನ ಲೀಲೆಯಿಂದ ಅವತರಿಸುತ್ತಾರೆ. ಶ್ರೀಶಂಕರರು ಈಶ್ವರನ ಲೀಲಾವತಾರಿಗಳಾಗಿರುತ್ತಾರೆ.</li>
			<li><strong>ವರೌಜಸೇ: ವರ ಓಜಸೇ</strong>,  ಶ್ರೇಷ್ಠರಾದ ತೇಜಃಪುಂಗವರಿವರು. ಸಾಮಾನ್ಯ ವಿದ್ಯಾವಂತರಾದರೆ, ಸಾಮಾನ್ಯ ಯತಿಗಳಾದರೆ ಅವರೆಲ್ಲರೂ ಓಜಃಸ್ವರೂಪರೇ ಆಗಿರುತ್ತಾರೆ. ಆದರೆ ಅಸಾಧಾರಣ ಸಾಮರ್ಥ್ಯವುಳ್ಳವರೂ, ವಿಭೂತಿಪುರುಷರೂ, ಬ್ರಹ್ಮಜ್ಞಾನಿಪುಂಗವರೂ, ಯತಿವರೇಣ್ಯರೂ, ನೈಷ್ಠಿಕ ಬ್ರಹ್ಮಚಾರಿಗಳೂ ಆದ ಶ್ರೀಶಂಕರರು ಅತ್ಯಂತ ಶ್ರೇಷ್ಠವಾದ ತೇಜಃಸ್ವರೂಪರೇ ಆಗಿದ್ದಾರೆ.</li>
			<li><strong>ಕೈವಲ್ಯಕಲನಾಕಲ್ಪತರವೇ:</strong> ಕೈವಲ್ಯವೆಂಬ ಮೋಕ್ಷಾನಂದವನ್ನೇ ಮುಮುಕ್ಷುಗಳಿಗೆ ಕರುಣಿಸುವ ಕಲ್ಪತರುವಾಗಿದ್ದಾರೆ ಶ್ರೀಶಂಕರರು. ಶ್ರೀಶಂಕರರೆಂಬ ಕಲ್ಪವೃಕ್ಷವನ್ನು ಶ್ರದ್ಧಾಭಕ್ತಿಯಿಂದ ಆಶ್ರಯಿಸಿದ ಮುಮುಕ್ಷುಗಳಿಗೆ ಕೈವಲ್ಯಫಲವೇ ಪ್ರಾಪ್ತವಾಗುತ್ತದೆ. ದಿಟ, ಇದು ಸತ್ಯ; ಶ್ರೀಶಂಕರರ ಭಾಷ್ಯಗ್ರಂಥಗಳನ್ನು ಅಧ್ಯಯನಮಾಡಿ ಅರ್ಥವನ್ನು ತಿಳಿದರೆ ಅಂಥ ಮುಮುಕ್ಷುಗಳಿಗೆ ಮೋಕ್ಷವೆಂಬ ಕೈವಲ್ಯವೇ ದೊರಕುತ್ತದೆ.</li>
		</ol>
	</section>
	<section class="level1 numbered" epub:type="chapter" role="doc-chapter" id="id-32">
		<h1 class="level1-title" epub:type="title"><span class="num">32.</span>ಸರ್ವತಂತ್ರಸ್ವತಂತ್ರಾಯ ಶಂಕರಾಯ ನಮಃ</h1>
		<p class="verse">ಸರ್ವತಂತ್ರಸ್ವತಂತ್ರಾಯ ಸದಾತ್ಮಾದ್ವೈತರೂಪಿಣೇ।<br/>ಶ್ರೀಮತೇ ಶಂಕರಾರ್ಯಾಯ ವೇದಾಂತಗುರವೇ ನಮಃ॥</p>
		<p><strong>ಭಾವಾರ್ಥ</strong>: ಸರ್ವತಂತ್ರಸ್ವತಂತ್ರರೂ ಸಚ್ಚಿದಾನಂದ ಅದ್ವೈತಸ್ವರೂಪಿಗಳೂ ವೇದಾಂತಗುರುಗಳೂ ಆಗಿರುವ ಶ್ರೀಶಂಕರಾಚಾರ್ಯರಿಗೆ ನಮಸ್ಕಾರ.</p>
		<ol>
			<li><strong>ಸರ್ವತಂತ್ರಸ್ವತಂತ್ರಾಯ ಶಂಕರಾರ್ಯಾಯ ನಮಃ:</strong> ಶ್ರೀಶಂಕರರು ಸರ್ವತಂತ್ರಸ್ವತಂತ್ರರು, ಎಂದರೆ ಸರ್ವದರ್ಶನಸ್ವತಂತ್ರರು. ಸಾಂಖ್ಯ, ಯೋಗ, ನ್ಯಾಯ, ವೈಶೇಷಿಕ, ಪೂರ್ವಮೀಮಾಂಸಾ, ಉತ್ತರಮೀಮಾಂಸಾ ದರ್ಶನಗಳನ್ನು ಶ್ರೀಶಂಕರರು ಚೆನ್ನಾಗಿ ಬಲ್ಲವರು. ಇವರು ನಾಲ್ಕು ವೇದಗಳು, ಷಡಂಗಗಳು, ಪುರಾಣ ಇತಿಹಾಸ ಸ್ಮೃತಿಗಳು, ಆಗಮ, ಅಲಂಕಾರ, ವ್ಯಾಕರಣಾದಿ ಸಕಲಶಾಸ್ತ್ರಪಾರಂಗತರಾಗಿದ್ದ ಮಹಾಪಂಡಿತರು. ವೇದಾಂತಗಳಿಗೆ ಅರ್ಥವನ್ನು ಮಾಡುವಾಗ ಇತರ ಶಾಸ್ತ್ರದರ್ಶನಕಾರರುಗಳ ಅಭಿಪ್ರಾಯಗಳನ್ನು ಅನುವಾದಮಾಡಿಕೊಂಡು ಅವುಗಳನ್ನು ಶ್ರೀಶಂಕರರು ತಮ್ಮ ಭಾಷ್ಯ ಗ್ರಂಥಗಳಲ್ಲಿ ಖಂಡಿಸಿರುತ್ತಾರೆ.</li>
			<li><strong>ಸತ್ + ಆತ್ಮಾ + ಅದ್ವೈತರೂಪಿಣೇ ಶಂಕರಾರ್ಯಾಯ ನಮಃ</strong> ಶ್ರೀಶಂಕರರು ಸತ್ಸ್ವರೂಪನಾದ ಆತ್ಮ ಸ್ವರೂಪರೇ ಆಗಿ ಅದ್ವೈತತತ್ತ್ವ ನಿಷ್ಠರೂ ಆಗಿರುತ್ತಾರೆ. ಸತ್ ಚಿತ್ ಆನಂದಸ್ವರೂಪರಾದ ಅದ್ವೈತ ಬ್ರಹ್ಮವೇ ತಾನೆಂದು ಅನುಭವದಿಂದ ತಿಳಿದಿರುವ ಧೀರರೇ ಶ್ರೀಶಂಕರರು. ದೇಹಾತ್ಮಭಾವವನ್ನು ಕಳಚಿಕೊಂಡು ಅಸಂಸಾರಿಯೂ ಚಿನ್ಮಾತ್ರನೂ ಆದ ಆತ್ಮನೇ ತಾನೆಂಬುದನ್ನು ತಮ್ಮ ಸ್ವಾನುಭವದಲ್ಲಿ ಕಂಡ ಬ್ರಹ್ಮಾತ್ಮಜ್ಞಾನನಿಷ್ಠರೇ ಶ್ರೀಶಂಕರಾಚಾರ್ಯರು.</li>
			<li><strong>ವೇದಾಂತಗುರವೇ ಶಂಕರಾರ್ಯಾಯ ನಮಃ</strong>: ವೇದಾಂತಗಳನ್ನು ಆಳವಾಗಿ ತಾವು ಸ್ವತಃ ಅಧ್ಯಯನ ಮಾಡಿ, ತಮ್ಮ ಸದ್ಗುರುಗಳಿಂದ ವೇದಾಂತಸಂದೇಶಗಳನ್ನು ಸ್ಪಷ್ಟವಾಗಿ ತಿಳಿದುಕೊಂಡು, ಅದನ್ನು ಸ್ವಾನುಭವಕ್ಕೆ ತಂದುಕೊಂಡು, ಅನಂತರ ಆ ವೇದಾಂತ ಉಪದೇಶಗಳನ್ನು ಜನರಿಗೆ ಬೋಧಿಸಿದ ವೇದಾಂತಗುರುಗಳೆಂದರೆ ಶಂಕರರೇ. <strong>ಅನುಭವಾವ ಸಾನತ್ವಾತ್ ಭೂತವಸ್ತುವಿಷಯತ್ವಾಚ್ಚ ಬ್ರಹ್ಮಜ್ಞಾನಸ್ಯ</strong> , ಬ್ರಹ್ಮಜ್ಞಾನವು ಎಲ್ಲರ ಅನುಭವದಲ್ಲಿ ಕೊನೆಗಾಣುತ್ತದೆ, ಇದು ಭೂತವಸ್ತು ವಿಷಯವೂ ಆಗಿದೆ ಎಂದು ಸಾರಿದ ಶ್ರೀಶಂಕರರು ವೇದಾಂತಗುರುಗಳಲ್ಲವೇ?</li>
		</ol>
	</section>
	<section class="level1 numbered" epub:type="chapter" role="doc-chapter" id="id-33">
		<h1 class="level1-title" epub:type="title"><span class="num">33.</span>ಭವಭಯಂಕರಂ ಶಂಕರಂ ಭಜೇ</h1>
		<p class="verse">ಯತಿರಾಜಂ ಯೋಗಿರಾಜಂ ಜ್ಞಾನಿರಾಜಂ ಜಗದ್ಗುರುಮ್।<br/>ಶಂಕರಂ ಭಗವತ್ಪಾದಂ ಭಜೇ ಭವಭಯಂಕರಮ್॥</p>
		<p><strong>ಅನ್ವಯ:</strong> ಯತಿರಾಜಂ ಯೋಗಿರಾಜಂ ಜ್ಞಾನಿರಾಜಂ ಭವಭಯಂಕರಂ ಜಗದ್ಗುರುಂ ಶಂಕರಂ ಭಗವತ್ಪಾದಂ ಭಜೇ॥</p>
		<p><strong>ಭಾವಾರ್ಥ:</strong> ಯತಿಶ್ರೇಷ್ಠರೂ ಯೋಗಿವರೇಣ್ಯರೂ ಜ್ಞಾನಿಪುಂಗವರೂ ಆಗಿರುವ, ಸಂಸಾರವನ್ನು ಧ್ವಂಸಮಾಡುವಂಥ; ಜಗದ್ಗುರು ಶ್ರೀಶಂಕರಭಗವತ್ಪಾದರನ್ನು ಭಜಿಸುತ್ತೇನೆ.</p>
		<ol>
			<li><strong>ಯತಿರಾಜಂ:</strong> ಎಲ್ಲಾ ಯತಿಗಳಿಗೂ ಶ್ರೀಶಂಕರರು ಆದರ್ಶವಾಗಿದ್ದು, ಯತಿಗಳಿಗೂ ಪೂಜ್ಯರಾಗಿದ್ದು, ಯತಿರಾಜರಾಗಿರುತ್ತಾರೆ. ಈಗ ನಮಗೆ ಈ ಭೂಲೋಕದಲ್ಲಿ ಯಾರೇ ಯತಿಗಳು ಕಂಡರೂ ಅವರೆಲ್ಲರಿಗೂ ಶ್ರೀಶಂಕರರೇ ಮೂಲಪುರುಷರು. ಹೀಗಾಗಿ ಶ್ರೀಶಂಕರರು ಯತಿಗಳಿಗೆಲ್ಲ ರಾಜರು, ಪುಂಗವರು ಆಗಿರುತ್ತಾರೆ.</li>
			<li><strong>ಯೋಗಿರಾಜಂ:</strong> ಶ್ರೀಶಂಕರರು ಯೋಗಿವರೇಣ್ಯರೂ ಆಗಿರುತ್ತಾರೆ. ಯಮನಿಯಮಾದಿ ಅಷ್ಟಾಂಗಯೋಗಾನುಷ್ಠಾನನಿಷ್ಠರೂ ಅಗಿದ್ದರಿಂದಲೇ ಶ್ರೀಶಂಕರರು ಅಖಂಡಭಾರತವನ್ನು ಪಾದಚಾರಿಗಳಾಗಿ ಮೂರು ಬಾರಿ ಸಂಚರಿಸಿದ್ದಾರಲ್ಲವೇ? ಪಾದುಕಾಸಿದ್ಧಿಸಂಪನ್ನರಾದ ಶ್ರೀಶಂಕರರು, ಮರಣದ ಸಮಯದಲ್ಲಿ ತಮ್ಮ ತಾಯಿಗೆ ದರ್ಶನವನ್ನು ಕೊಟ್ಟರಲ್ಲವೇ?</li>
			<li><strong>ಜ್ಞಾನಿರಾಜಂ:</strong> ಈ ನಾಮರೂಪಕ್ರಿಯಾತ್ಮಕವಾದ ವಿಶ್ವವನ್ನು ಕೇವಲ ಮಾಯಾಮಾತ್ರ—ಎಂದು ತಿಳಿದು, ಇದನ್ನು ಸತ್ಯವೆಂದು ತಿಳಿಯದೇ, ಇದಕ್ಕೆ ಮೂಲವಾದ ಪರಬ್ರಹ್ಮವನ್ನು ತಿಳಿದು, ಆ ಪರಬ್ರಹ್ಮವೇ ತಾನೆಂದು ತಿಳಿದ ಶಂಕರರು ಜ್ಞಾನಿಗಳು ಎಂಬುದರಲ್ಲಿ ಎಳ್ಳಷ್ಟೂ ಸಂಶಯವಿಲ್ಲ.</li>
			<li><strong>ಭವಭಯಂಕರಂ:</strong> ಭವ ಎಂದರೆ ಮರಣ, ಸಂಸಾರ; ಇದಕ್ಕೆ ಭಯಂಕರರಾದ ಶ್ರೀಶಂಕರರು ಭವಸಾಗರವನ್ನೇ ದಾಟಿರುವ ಅಮೃತಾತ್ಮರೂ ಹೌದು. ಬ್ರಹ್ಮಜ್ಞಾನವೆಂಬ ಹಡಗಿನಿಂದ ಸಂಸಾರಸಾಗರವನ್ನೇ ದಾಟಿಸಬಲ್ಲ ಧೀರರು ಶ್ರೀಶಂಕರರು. ಆತ್ಮಜ್ಞಾನದಿಂದ ಸಂಸಾರದುಃಖಗಳನ್ನು ಕಳೆದುಕೊಳ್ಳಬಹುದಲ್ಲವೇ?</li>
			<li><strong>ಜಗದ್ಗುರುಂ:</strong> ಶ್ರೀಶಂಕರರು ಇಡೀ ಮಾನವಕುಲಕ್ಕೇ ಆತ್ಮಜ್ಞಾನೋಪದೇಶವನ್ನು ಮಾಡಿ ಇಡೀ ಮಾನವರನ್ನು ಉದ್ಧರಿಸಿದ ಗುರುಪುಂಗವರಲ್ಲವೇ?</li>
		</ol>
	</section>
	<section class="level1 numbered" epub:type="chapter" role="doc-chapter" id="id-34">
		<h1 class="level1-title" epub:type="title"><span class="num">34.</span>ಸಂಸಾರಸಾಗರಸೇತುಂ ಶಂಕರಂ ಭಜೇ</h1>
		<p class="verse">ಭಗವತ್ಪಾದಪಾದಾಬ್ಜಪಾಂಸವಃ ಸಂತು ಸಂತತಮ್।<br/> ಅಪಾರಾಸಾರಸಂಸಾರಸಾಗರೋತ್ತಾರಸೇತವಃ॥</p>
		<p><strong>ಅನ್ವಯ:</strong> ಅಪಾರಾಸಾರಸಂಸಾರಸಾಗರೋತ್ತಾರಸೇತವಃ ಭಗವತ್ಪಾದ ಪಾದಾಬ್ಜಪಾಂಸವಃ ಸಂತತಮ್ ಮೇ ಸಂತು।</p>
		<p><strong>ಭಾವಾರ್ಥ:</strong> ಪಾರವಿಲ್ಲದ ಸಾರವಿಲ್ಲದ ಸಂಸಾರಸಾಗರವನ್ನು ದಾಟಲು ಸೇತುವೆಯಂತಿರುವ, ಭಗವತ್ಪಾದ ಶ್ರೀಶಂಕರರ ಪಾದಕಮಲದ ಧೂಳಿಗಳು ನನಗೆ ಯಾವಾಗಲೂ ಇರಲಿ.</p>
		<p>ಜನ್ಮಮರಣವನ್ನು ಸಾಗರಕ್ಕೆ ಹೋಲಿಸಿ ಇದನ್ನು <strong>ಸಂಸಾರಸಾಗರ</strong> ಎಂದು ಕರೆಯುವ ವಾಡಿಕೆಯಿದೆ. ಇದನ್ನೇ ಶ್ರೀಶಂಕರರು ಪುನರಪಿ ಜನನಂ ಪುನರಪಿ ಮರಣಂ ಪುನರಪಿ ಜನನೀ ಜಠರೇ ಶಯನಮ್। ಇಹ ಸಂಸಾರೇ ಬಹುದುಸ್ತಾರೇ ಕೃಪಯಾಽಪಾರೇ ಪಾಹಿ ಮುರಾರೇ॥ ಎಂದು ತಮ್ಮ <strong>ಭಜ ಗೋವಿಂದಂ</strong> ಸ್ತೋತ್ರದಲ್ಲಿ ಹೇಳಿದ್ದಾರೆ. ಈ ಸಂಸಾರಸಾಗರವು ಪಾರವಿಲ್ಲದ್ದೂ ಸಾರವಿಲ್ಲದ್ದೂ ಆಗಿರುತ್ತದೆ. ಪಾರವೆಂದರೆ ದಡ, ಸಾರವೆಂದರೆ ಸುಖ. ಇವೆರಡೂ ಸಂಸಾರಸಾಗರದಲ್ಲಿ ಇಲ್ಲ. ಇಂಥ ಸಂಸಾರಸಾಗರದಿಂದ ಮಾನವರನ್ನು ದಾಟಿಸಬೇಕಾದರೆ ಗಟ್ಟಿಯಾದ ಸೇತುವೆಯು ಬೇಕಲ್ಲವೇ?</p>
		<p><strong>ಭಗವತ್ಪಾದಪಾದಾಬ್ಜಪಾಂಸವಃ ಸೇತವಃ</strong>: ಭಗವತ್ಪಾದ ಶ್ರೀಶಂಕರರ ಪಾದಧೂಳಿಗಳೇ ಸೇತುವೆಗಳು. ಎಂದರೆ, ಶ್ರೀಶಂಕರರ ಪಾದಾರವಿಂದಗಳ ಪವಿತ್ರಕಣಗಳೇ ಸಂಸಾರಿಗಳಾದ ಜೀವರುಗಳನ್ನು ಸಂಸಾರಸಾಗರದಿಂದ ದಾಟಿಸುವ ಸೇತುವೆಯಂತಿರುತ್ತದೆ. ಶಂಕರಭಗವತ್ಪಾದಾಚಾರ್ಯರವರ ಪಾದಗಳಿಗೆ, ಅಲ್ಲಾ , ಪಾದಪಾಂಸುಗಳಿಗೆ ಎಷ್ಟು ಶಕ್ತಿ ಇದೆ? ಆ ಪಾದಧೂಳಿಗಳನ್ನು ಸ್ಮರಣೆಮಾಡಿದ ಮಾತ್ರದಿಂದಲೇ ಅಜ್ಞಾನಿಗಳು ಜ್ಞಾನಿಗಳಾಗಿಬಿಡುತ್ತಾರೆ. ಸಂಸಾರಿಗಳಾದ ಜೀವರು ಅಸಂಸಾರಿಬ್ರಹ್ಮವೇ ಆಗಿಬಿಡುತ್ತಾರೆ. ಹೌದು, ದಿಟ, ಸೂರ್ಯನ ಕಿರಣಗಳ ಸ್ಪರ್ಶಮಾತ್ರದಿಂದ ನೀರಿನ ಅಂಶವು ಒಣಗಿಹೋಗುತ್ತದೆಯಲ್ಲವೇ? ಹಾಗೆಯೇ ಜ್ಞಾನಿಪುಂಗವರಾದ ಯತಿವರೇಣ್ಯರಾದ ಶ್ರೀಶಂಕರಾಚಾರ್ಯರವರ ಪಾದಸ್ಮರಣಮಾತ್ರದಿಂದಲೇ ಸಕಲತಾಪಗಳೂ ಸುಟ್ಟು ಭಸ್ಮವಾಗಿ ಬಿಡುತ್ತವೆ. ಶ್ರೀಶಂಕರರ ಪಾದಪದ್ಮಧೂಳಿಗಳೇ ಸೂರ್ಯನಂತೆ, ಸೇತುವೆಯಂತೆ ಹಾಗೂ ಅಗ್ನಿಯಂತೆ ಇರುತ್ತವೆ. ಶ್ರೀಶಂಕರರ ಪವಿತ್ರಪಾದಕಮಲಧೂಳಿಗಳು ಯಾವಾಗಲೂ ನಮ್ಮ ತಲೆಯ ಮೇಲೆ ಇರಲಿ.</p>
	</section>
	<section class="level1 numbered" epub:type="chapter" role="doc-chapter" id="id-35">
		<h1 class="level1-title" epub:type="title"><span class="num">35.</span>ಬಾದರಾಯಣಶಂಕರೌ ವಂದೇ</h1>
		<p class="verse">ಸೂತ್ರ-ಭಾಷ್ಯ ಪ್ರಣೇತಾರೌ ವೇದಾಂತಾಬ್ಜಪ್ರಭಾಕರೌ।<br/>ವಂದೇ ಪರಸ್ಪರಾತ್ಮಾನೌ ಬಾದರಾಯಣಶಂಕರೌ॥</p>
		<p><strong>ಅನ್ವಯ:</strong> ವೇದಾಂತಾಬ್ಜಪ್ರಭಾಕರೌ ಸೂತ್ರಭಾಷ್ಯಪ್ರಣೇತಾರೌ ಪರಸ್ಪರ-ಆತ್ಮಾನೌ ಬಾದರಾಯಣಶಂಕರೌ ವಂದೇ।</p>
		<p><strong>ಭಾವಾರ್ಥ:</strong> ವೇದಾಂತಗಳೆಂಬ ಕಮಲಗಳಿಗೆ ಸೂರ್ಯರಂತಿರುವಂಥ, ಬ್ರಹ್ಮಸೂತ್ರಗಳನ್ನೂ ಭಾಷ್ಯಗಳನ್ನೂ ಬರೆದಿರುವಂಥ, ಪರಸ್ಪರ ಆತ್ಮರಾಗಿರುವಂಥ, ಬಾದರಾಯಣಾಚಾರ್ಯರನ್ನೂ ಹಾಗೂ ಶ್ರೀಶಂಕರಾಚಾರ್ಯರನ್ನೂ ವಂದಿಸುತ್ತೇನೆ. ಈ ಶ್ಲೋಕದಲ್ಲಿ ಶ್ರೀಬಾದರಾಯಣಾಚಾರ್ಯರನ್ನೂ ಮತ್ತು ಶ್ರೀಶಂಕರಾಚಾರ್ಯರನ್ನೂ ಪರಸ್ಪರಾತ್ಮರೆಂದು ಭಾವಿಸಿ ಸ್ತುತಿಸಲಾಗಿರುತ್ತದೆ.</p>
		<ol>
			<li><strong>ವೇದಾಂತಾಬ್ಜಪ್ರಭಾಕರೌ:</strong> ವೇದಾಂತಗಳು ಎಂದರೆ ಉಪನಿಷತ್ತುಗಳು, ಅಬ್ಜ ಎಂದರೆ ಕಮಲಗಳಂತಿವೆ. ವೇದಾಂತಗಳೇ ಕಮಲಗಳು. ಬಾದರಾಯಣಾಚಾರ್ಯ ಹಾಗೂ ಶ್ರೀಶಂಕರಾಚಾರ್ಯರೇ ಪ್ರಭಾಕರರು. ಕಮಲಗಳಿಗೆ ಸೂರ್ಯನನ್ನು ಕಂಡಕೂಡಲೇ ಸಂತೋಷವುಂಟಾಗಿ, ಅವು ಗಳು ಆನಂದದಿಂದ ಅರಳುತ್ತವೆಯಲ್ಲವೇ? ಹೀಗೆಯೇ ಬಾದರಾಯಣ ಶಂಕರರೆಂಬ ಸೂರ್ಯರನ್ನು ನೋಡಿದಕೂಡಲೇ ವೇದಾಂತಗಳೆಂಬ ಕಮಲಗಳು ಆನಂದದಿಂದ ಅರಳುತ್ತವೆ ಎಂದರ್ಥ.</li>
			<li><strong>ಸೂತ್ರಭಾಷ್ಯಪ್ರಣೇತಾರೌ</strong>: ವೇದಾಂತಾರ್ಥನಿರ್ಣಯಕ್ಕಾಗಿ ಬಾದರಾಯಣರು ಬ್ರಹ್ಮಸೂತ್ರಗಳನ್ನೂ, ಬ್ರಹ್ಮಸೂತ್ರಗಳ ತಾತ್ಪರ್ಯವನ್ನು ತಿಳಿಸುವುದಕ್ಕಾಗಿ ಶ್ರೀಶಂಕರರು ಭಾಷ್ಯಗಳನ್ನೂ ರಚಿಸಿರುತ್ತಾರೆ. ಇದೇ <strong>ಬ್ರಹ್ಮಸೂತ್ರ ಶಾಂಕರಭಾಷ್ಯಗ್ರಂಥ</strong> ಎಂದು ಈಗಲೂ ವೇದಾಂತಾಭ್ಯಾಸಿಗಳಲ್ಲಿ ಪ್ರಸಿದ್ಧವಾಗಿರುವ ವೇದಾಂತಭಾಷ್ಯಗ್ರಂಥ.</li>
			<li><strong>ಪರಸ್ಪರಾತ್ಮಾನೌ:</strong> ಒಬ್ಬರ ಆತ್ಮ ಮತ್ತೊಬ್ಬರು. ಬಾದರಾಯಣರ ಆತ್ಮ ಶ್ರೀಶಂಕರರಾದರೆ, ಶ್ರೀಶಂಕರರ ಆತ್ಮ ಬಾದರಾಯಣರೇ. ಶರೀರ ಎರಡು, ಆತ್ಮನೊಬ್ಬನೇ. ವಿಷ್ಣುಸ್ವರೂಪರಾದ ಬಾದರಾಯಣರೂ, ಶಿವಸ್ವರೂಪರಾದ ಶ್ರೀಶಂಕರರೂ ಒಂದೇ.</li>
			<li><strong>ಬಾದಾರಾಯಣಶಂಕರೌ:</strong> ಬ್ರಹ್ಮಸೂತ್ರಕಾರರಾದ ಭಗವಾನ್ ಬಾದರಾಯಣಾಚಾರ್ಯರನ್ನೂ ಭಾಷ್ಯಕಾರರಾದ <strong>ಶ್ರೀಶಂಕರಾಚಾರ್ಯರನ್ನೂ ನಾನು ವಂದಿಸುತ್ತೇನೆ</strong>. ಇವರಿಬ್ಬರೂ ವೇದಾಂತದರ್ಶನದಲ್ಲಿ ದಿಗ್ಗಜರೇ.</li>
		</ol>
	</section>
	<section class="level1 numbered" epub:type="chapter" role="doc-chapter" id="id-36">
		<h1 class="level1-title" epub:type="title"><span class="num">36.</span>ಭಿಷಜಾಂ ಪರತರಂ ಶಂಕರಂ ಭಜಾಮಿ</h1>
		<p class="verse">ಸಂಸಾರಸರ್ಪಪರಿದಷ್ಟವಿನಷ್ಟಜಂತು-<br/> ಸಂಜೀವನಾಯ ಪರಯಾ ಕೃಪಯೋಪಪನ್ನಃ।<br/>ಬ್ರಹ್ಮಾವಬೋಧಪರಮೌಷಧಮುದ್ವಹನ್ ಯಃ<br/> ತಂ ಶಂಕರಂ ಪರತರಂ ಭಿಷಜಾಂ ಭಜಾಮಿ॥</p>
		<p><strong>ಅನ್ವಯ:</strong> ಸಂಸಾರಸರ್ಪಪರಿದಷ್ಟವಿನಷ್ಟಜಂತುಸಂಜೀವನಾಯ ಯಃ ಪರಯಾ ಕೃಪಯಾ ಬ್ರಹ್ಮಾವಬೋಧಪರಮೌಷಧಮ್ ಉದ್ವಹನ್ ಉಪಪನ್ನಃ, ತಂ ಭಿಷಜಾಂ ಪರತರಂ <strong>ಶಂಕರಂ</strong> ಭಜಾಮಿ।</p>
		<p><strong> ಭಾವಾರ್ಥ:</strong> ಸಂಸಾರವೆಂಬ ಸರ್ಪದಿಂದಎಲ್ಲಾ ಕಡೆಗಳಲ್ಲಿಯೂ ಕಚ್ಚಲ್ಪಟ್ಟು ಸಂಕಟಪಡುತ್ತಿರುವ, ಹಾಳಾಗಿಹೋಗುತ್ತಿರುವಂಥ ಮಾನವರನ್ನು ಬದುಕಿಸುವುದಕ್ಕಾಗಿ ಯಾವ ಮಹಾತ್ಮನು ಹೆಚ್ಚಿನ ಕೃಪೆಯಿಂದ ಬ್ರಹ್ಮಜ್ಞಾನವೆಂಬ ಔಷಧವನ್ನು ತಂದುಕೊಡಲು ಸಿದ್ಧನಾಗಿದ್ದಾನೆಯೋ, ವೈದ್ಯರುಗಳಲ್ಲಿ ಶ್ರೇಷ್ಠನಾದ, ಭವರೋಗ ವೈದ್ಯನಾದಂಥ, ಆ ಶಂಕರಗುರುವನ್ನು ನಾನು ಭಜಿಸುತ್ತೇನೆ.</p>
		<p>ಸಂಸಾರವೆಂಬುದೇ ಭಯಂಕರವಾದ ವಿಷಸರ್ಪ. ಇದು ಮಾನವರನ್ನು ಕಚ್ಚಿ ಅವರು ಸಂಕಟಪಡುವಂತೆ ಮಾಡಿರುತ್ತದೆ. ಸಂಸಾರವಿಷಸರ್ಪದ ಕಚ್ಚುವಿಕೆಯಿಂದ ಅಜ್ಞಾನಿಗಳು ಇನ್ನೇನು ಸಾಯುವ ಸ್ಥಿತಿಯಲ್ಲಿ ಇದ್ದದ್ದನ್ನು ಕಂಡು ಅಂಥವರನ್ನು ಬದುಕಿಸುವುದಕ್ಕಾಗಿ ಶ್ರೀಶಂಕರಭಗವತ್ಪಾದಾಚಾರ್ಯರು ಪರಮಕಾರುಣ್ಯ ದಿಂದ ಅಂಥವರಿಗೋಸ್ಕರ ಬ್ರಹ್ಮಜ್ಞಾನವೆಂಬ ಔಷಧವನ್ನು ಕೊಟ್ಟಿರುತ್ತಾರೆ. ಅಜ್ಞಾನವೆಂಬ ಸರ್ಪದ ವಿಷಕ್ಕೆ ಬ್ರಹ್ಮಜ್ಞಾನವೆಂಬ ಔಷಧವನ್ನು ಶ್ರೀಶಂಕರರು ಕೊಟ್ಟಿರುತ್ತಾರೆ.</p>
		<p>ಸಾಮಾನ್ಯರೋಗಕ್ಕೆ ಸರಿಯಾದ ಔಷಧವನ್ನು ಕೊಟ್ಟು ಆ ರೋಗವನ್ನು ಪರಿಹರಿಸುವವನೂ ಕರುಣಾಮೂರ್ತಿಯಾದ ವೈದ್ಯನೇ ಹೌದು. ಏಕೆಂದರೆ ಅವನಿಗೂ ಆ ರೋಗಿಗಳ ಮೇಲೆ ಕಾರುಣ್ಯವು ಇದ್ದೇ ಇರುತ್ತದೆ. ಆದರೆ ಅಜ್ಞಾನ ವೆಂಬ ಸಂಸಾರಸರ್ಪದಿಂದ ಕಚ್ಚಲ್ಪಟ್ಟ ಅಜ್ಞಾನಿಗಳೆಂಬ ರೋಗಿಗಳಿಗೆ ಆತ್ಮಜ್ಞಾನವೆಂಬ ಔಷಧವನ್ನು ಕೊಟ್ಟು, ಅವರನ್ನು ಆ ವಿಷದ ಪರಿಣಾಮದಿಂದ ತಪ್ಪಿಸಿ, ಅವರಿಗೆ ಜೀವದಾನವನ್ನು ಮಾಡುವಂಥ ಭವರೋಗವೈದ್ಯನೆಂದರೆ ಅವನು ನಿಜವಾಗಿಯೂ ಅಹೇತುಕಾರುಣ್ಯಸಾಗರನೇ ಆಗಿರಬೇಕಲ್ಲವೇ. ಹೌದು, ಶ್ರೀಶಂಕರರು ನಿಜಕ್ಕೂ ಅಜ್ಞಾನಸರ್ಪವಿಷರೋಗಪರಿಹಾರಕರಾದ ವಿಷವೈದ್ಯರೇ ಆಗಿರುತ್ತಾರೆ. <strong>ಇಂಥ ಶ್ರೀಶಂಕರರನ್ನು ನಾನು ಭಜಿಸುತ್ತೇನೆ</strong>.</p>
	</section>
	<section class="level1 numbered" epub:type="chapter" role="doc-chapter" id="id-37">
		<h1 class="level1-title" epub:type="title"><span class="num">37.</span>ಭವನಾಶಕಂ ಶಂಕರಂ ಭಜೇ</h1>
		<p class="verse">ಆನಂದಘನಮದ್ವಂದ್ವಂ ನಿರ್ವಿಕಾರಂ ನಿರಂಜನಮ್।<br/>ಭಜೇಽಹಂ ಭಗವತ್ಪಾದಂ ಶಂಕರಂ ಭವನಾಶಕಮ್॥</p>
		<p><strong>ಅನ್ವಯ:</strong> ಆನಂದಘನಂ, ಅದ್ವಂದ್ವಂ, ನಿರ್ವಿಕಾರಂ, ನಿರಂಜನಂ, ಭವನಾಶಕಂ, ಭಗವತ್ಪಾದಂ ಶಂಕರಮ್ ಅಹಂ ಭಜೇ।</p>
		<p><strong>ಭಾವಾರ್ಥ:</strong> ಆನಂದಘನರೂ ಅದ್ವಂದ್ವರೂ ನಿರ್ವಿಕಾರರೂ ನಿರಂಜನರೂ ಭವನಾಶಕರೂ ಆದ ಭಗವತ್ಪಾದಶಂಕರರನ್ನು ನಾನು ಭಜಿಸುತ್ತೇನೆ.</p>
		<ol>
			<li><strong>ಆನಂದಘನಂ:</strong> ಆನಂದದ ಗಟ್ಟಿಯಾಗಿರುವಂಥ; ಅಂದರೆ ಪರಿಪೂರ್ಣಬ್ರಹ್ಮಾನಂದಸ್ವರೂಪರೇ ಆಗಿರುವಂಥ, ದುಃಖದ ಸಂಬಂಧವಿಲ್ಲದ ಆನಂದಸ್ವರೂಪರಾಗಿರುವಂಥ, ಶಂಕರರನ್ನು ಭಜಿಸುತ್ತೇನೆ.</li>
			<li><strong>ಅದ್ವಂದ್ವಂ:</strong> ಧರ್ಮ ಅಧರ್ಮ, ರಾಗ ದ್ವೇಷ, ಜನ್ಮ ಮರಣ, ಸುಖ ದುಃಖ, ಇಷ್ಟ ಅನಿಷ್ಟ, ಪುಣ್ಯ ಪಾಪ, ಶುಭ ಅಶುಭ—ಇವೆಲ್ಲವೂ ದ್ವಂದ್ವಗಳು. ಈ ದ್ವಂದ್ವಗಳಿಗೇ ಸಂಸಾರ ಎಂದು ಹೆಸರು. ಶ್ರೀಶಂಕರರು ಬ್ರಹ್ಮಜ್ಞಾನಿಗಳಾದ್ದರಿಂದ ದ್ವಂದ್ವಾತೀತರಾದ ಬ್ರಹ್ಮವೇ ಆಗಿರುತ್ತಾರೆ.</li>
			<li><strong>ನಿರ್ವಿಕಾರಂ:</strong> ವಿಕಾರರಹಿತರಾಗಿರುತ್ತಾರೆ. ಲೋಕದಲ್ಲಿ ಎಂಥವನೇ ಆಗಿ ದ್ದರೂ, ಎಂಥಾ ಸಂನ್ಯಾಸಿಯೇ ಆಗಿದ್ದರೂ, ಲೋಕಾಪವಾದ ಮಿಥ್ಯಾಪವಾದಗಳು ಬಂದೇ ಬರುತ್ತವೆ. ಶ್ರೀಶಂಕರರಿಗೂ ಇಂಥ ಅಪವಾದಗಳು ಸಾಕಷ್ಟು ಬಂದಿರಬಹುದು. ಆದರೆ ಅವುಗಳಿಂದ ಶ್ರೀಶಂಕರರು ಎಂದಿಗೂ ವಿಕಾರಗೊಂಡವರಲ್ಲ. ಇವುಗಳನ್ನೆಲ್ಲ ಅವಿದ್ಯಾ ಮಾಯಾ ಎಂದು ತಿಳಿದು ಶಂಕರರು ನಿರ್ವಿಕಾರಸ್ಥಿತಿಯಲ್ಲಿಯೇ ಇರುತ್ತಿದ್ದ ಬ್ರಹ್ಮನಿಷ್ಠರು.</li>
			<li><strong>ನಿರಂಜನಮ್:</strong> ಅಂಟು ಇಲ್ಲದವರು. ಭಾಷ್ಯರಚನ, ಧರ್ಮಪ್ರತಿಷ್ಠಾಪನ, ಆತ್ಮಜ್ಞಾನಪ್ರಸಾರ, ಚತುರಾಮ್ನಾಯಪೀಠಸ್ಥಾಪನಾದಿ ಅದ್ಭುತ ಕಾರ್ಯಗಳನ್ನು ಮಾಡಿದ್ದರೂ ಶ್ರೀಶಂಕರರು ಯಾವ ಗರ್ವವೂ ಇಲ್ಲದವರಾಗಿ ಶಾಂತರಾಗಿದ್ದ ಸ್ಥಿತಪ್ರಜ್ಞರು. ಮಾನಾಪಮಾನಗಳಿಂದ ದೂರರಾಗಿದ್ದ ಶಾಂತಮೂರ್ತಿಗಳಿವರು.</li>
			<li><strong>ಭವನಾಶಕಂ:</strong> ಮುಮುಕ್ಷುಜನಗಳ ಸಂಸಾರದುಃಖವನ್ನು ಸಂಪೂರ್ಣವಾಗಿ ಆತ್ಮಜ್ಞಾನೋಪದೇಶದಿಂದ ನಾಶಮಾಡಿದ ಅನ್ವರ್ಥ ಸದ್ಗುರುಗಳು ಶಂಕರರು. ಅಜ್ಞಾನದಿಂದ ಸಂಸಾರಬಂಧನ, ಆತ್ಮಜ್ಞಾನದಿಂದ ಮೋಕ್ಷ— ಎಂದು ಸಾರಿದ ಧೀರರು. <strong>ಇಂಥ ಶ್ರೀಶಂಕರರನ್ನು ನಾವು ಭಜಿಸೋಣ</strong>.</li>
		</ol>
	</section>
	<section class="level1 numbered" epub:type="chapter" role="doc-chapter" id="id-38">
		<h1 class="level1-title" epub:type="title"><span class="num">38.</span>ಚತುರ್ವಿಧ‘ಚಾರ್ಯಂ’ ಶಂಕರಂ ಭಜೇ</h1>
		<p class="verse">ವಿಚಾರ್ಯಂ ಸರ್ವವೇದಾಂತೈಃ ಸಂಚಾರ್ಯಂ ಹೃದಯಾಂಬುಜೇ।<br/>ಪ್ರಚಾರ್ಯಂ ಸರ್ವಲೋಕೇಷು ಆಚಾರ್ಯಂ ಶಂಕರಂ ಭಜೇ॥</p>
		<p><strong>ಅನ್ವಯ</strong>: ಸರ್ವವೇದಾಂತೈಃ ವಿ<strong>ಚಾರ್ಯಂ</strong>, ಹೃದಯಾಂಬುಜೇ ಸಂ<strong>ಚಾರ್ಯಂ</strong>, ಸರ್ವಲೋಕೇಷು ಪ್ರ<strong>ಚಾರ್ಯಂ</strong>, ಶಂಕರಮ್ ಆ<strong>ಚಾರ್ಯಂ</strong> ಭಜೇ।</p>
		<p><strong>ಭಾವಾರ್ಥ</strong>: ಸಕಲವೇದಾಂತಗಳಿಂದಲೂ ವಿಚಾರಮಾಡಲ್ಪಡಬೇಕಾಗಿರುವಂಥ, ಮುಮುಕ್ಷುಗಳು ತಮ್ಮ ತಮ್ಮ ಹೃದಯಕಮಲದಲ್ಲಿ ಮನನ ಧ್ಯಾನ ಮಾಡಬೇಕಾಗಿರುವಂಥ ಸರ್ವಲೋಕಗಳಲ್ಲಿಯೂ ಪ್ರಚಾರಮಾಡಲ್ಪಡಬೇಕಾಗಿರುವಂಥ ಶಂಕರಾಚಾರ್ಯಸದ್ಗುರುಗಳನ್ನು ನಾನು ಭಕ್ತಿಯಿಂದ ಭಜಿಸುತ್ತೇನೆ.</p>
		<ol>
			<li><strong>ಸರ್ವವೇದಾಂತೈಃ ವಿಚಾರ್ಯಂ:</strong> ಎಲ್ಲಾ ಉಪನಿಷತ್ತುಗಳಲ್ಲಿಯೂ ವಿಚಾರಮಾಡಲ್ಪಡುವ ಪರತತ್ತ್ವವೆಂದರೆ ಶ್ರೀಶಂಕರರೇ. ಪರಬ್ರಹ್ಮತತ್ತ್ವ ನಿಷ್ಠರಾದ ಶ್ರೀಶಂಕರರು ಪರಬ್ರಹ್ಮ ಸ್ವರೂಪರೇ ಆಗಿರುತ್ತಾರೆ. <strong>ಗುರುಃ ಸಾಕ್ಷಾತ್ ಪರಂ ಬ್ರಹ್ಮ</strong>; ಗುರುವೆಂದರೆ ಸಾಕ್ಷಾತ್ ಪರಬ್ರಹ್ಮ ಸ್ವರೂಪರೇ ಅಲ್ಲವೇ? ಬ್ರಹ್ಮಕ್ಕೂ ಸದ್ಗುರುವಿಗೂ ಅಭೇದವನ್ನೇ ಮುಮುಕ್ಷುಗಳು ತಿಳಿಯಬೇಕು.</li>
			<li><strong>ಹೃದಯಾಂಬುಜೇ ಸಂಚಾರ್ಯಂ:</strong> ಹೃದಯಕಮಲದಲ್ಲಿ ಅಧ್ಯಾತ್ಮಸಾಧಕರು ಧ್ಯಾನಿಸಬೇಕಾದ ತತ್ತ್ವವೆಂದರೆ ಶ್ರೀಶಂಕರರೇ. ಶ್ರೀಶಂಕರರ ಅಸಾಧಾರಣ ಸದ್ಗುಣಗಳನ್ನು ಮುಮುಕ್ಷುಗಳು ಸದಾ ಧ್ಯಾನಮಾಡಬೇಕು. <strong>ಧ್ಯಾನಮೂಲಂ ಗುರೋರ್ಮೂತಿರ್ಃ</strong> ಎನ್ನುವಂತೆ ಸದ್ಗುರುಶಂಕರರನ್ನೇ ಮನಸ್ಸಿನಲ್ಲಿ ಧ್ಯಾನಮಾಡಬೇಕು.</li>
			<li><strong>ಸರ್ವಲೋಕೇಷು ಪ್ರಚಾರ್ಯಂ:</strong> ಶ್ರೀಶಂಕರರನ್ನೂ ಶ್ರೀಶಂಕರರ ದಿವ್ಯಸಂದೇಶಗಳನ್ನೂ ವಿದ್ವಾಂಸರುಗಳು ತಮ್ಮ ಪ್ರವಚನ ಉಪನ್ಯಾಸಗಳಲ್ಲಿ ಪ್ರಚಾರಮಾಡಬೇಕು. ಎಲ್ಲಾ ಕಡೆಗಳಲ್ಲಿಯೂ ಎಲ್ಲ ಸಜ್ಜನಗಳಿಂದಲೂ ಪ್ರಚಾರಮಾಡಲ್ಪಡಬೇಕಾಗಿರುವ ಮಂಗಳತತ್ತ್ವವೆಂದರೆ ಶ್ರೀಶಂಕರರೇ.</li>
			<li><strong>ಆಚಾರ್ಯಂ ಶಂಕರಂ ಭಜೇ</strong>: ಇಂಥ ವಿಚಾರ್ಯರೂ ಸಂಚಾರ್ಯರೂ ಪ್ರಚಾರ್ಯರೂ ಆಗಿರುವಂಥ ಆಚಾರ್ಯ ಶ್ರೀಶಂಕರರನ್ನು ನಾನು ಭಜಿಸುತ್ತೇನೆ. ಸದಾಚಾರಸಂಪನ್ನರೂ ಸಂಪ್ರದಾಯಪ್ರವರ್ತಕರೂ ಆದ ಶಂಕರರು ಆಚಾರ್ಯರಲ್ಲವೇ? ಇಂಥ<strong> ಆಚಾರ್ಯ ಶ್ರೀಶಂಕರರನ್ನು ಭಜಿಸೋಣ.</strong></li>
		</ol>
	</section>
	<section class="level1 numbered" epub:type="chapter" role="doc-chapter" id="id-39">
		<h1 class="level1-title" epub:type="title"><span class="num">39.</span>ಯತಿರೂಪಧರಂ ಶಂಕರಂ ವಂದೇ</h1>
		<p class="verse">ವೇದಾಂತಾರ್ಥಾಭಿಧಾನೇನ ಸರ್ವಾನುಗ್ರಹಕಾರಿಣಮ್।<br/>ಯತಿರೂಪಧರಂ ವಂದೇ ಶಂಕರಂ ಲೋಕಶಂಕರಮ್॥</p>
		<p><strong>ಭಾವಾರ್ಥ:</strong> ವೇದಾಂತಾರ್ಥವನ್ನು ತಿಳಿಸುವ ಮೂಲಕ ಎಲ್ಲರಿಗೂ ಅನುಗ್ರಹವನ್ನು ಮಾಡುವಂಥ, ಯತಿರೂಪಧಾರಿಗಳಾದ ಲೋಕಶಂಕರರಾದ ಶಂಕರಸದ್ಗುರುಗಳನ್ನು ನಾನು ವಂದಿಸುತ್ತೇನೆ.</p>
		<p>ಜಗತ್ತಿಗೆ ಎಂದರೆ ಜನಗಳಿಗೆ ಅನುಗ್ರಹವನ್ನು ಮಾಡುವುದೇ ಮಹಾತ್ಮರ ಕರ್ತವ್ಯ. ಲೋಕಾನುಗ್ರಹ ಎನ್ನುವುದು ಜ್ಞಾನಿಗಳಿಗೆ ಸಹಜ ಹಾಗೂ ಸ್ವಾಭಾವಿಕ. ಸೂರ್ಯನಿಗೆ ಬೆಳಕನ್ನು ಕೊಡುವುದು, ಬೆಂಕಿಗೆ ಬಿಸಿಯನ್ನು ಉಂಟುಮಾಡುವುದು, ಗಾಳಿಗೆ ಬೀಸುವುದು, ನೀರಿಗೆ ಒದ್ದೆಮಾಡುವುದು, ನದಿಗೆ ಹರಿಯುವುದು ಸ್ವಭಾವವಲ್ಲವೇ? ಹಾಗೆಯೇ ಸಾಧುಸಂತರಿಗೆ ಲೋಕಾನುಗ್ರಹಮಾಡುವುದೆಂಬುದೂ ಸಹಜವೇ ಆಗಿರುತ್ತದೆ. ಆದರೆ ಈ ಲೋಕಾನುಗ್ರಹವೆಂಬುದು ಯಾವ ರೀತಿಯಾದದ್ದು? ಎಂಬುದನ್ನು ಈ ಶ್ಲೋಕದಲ್ಲಿ ಹೇಳಿದೆ:</p>
		<p><strong>ವೇದಾಂತಾರ್ಥಾಭಿಧಾನೇನ ಸರ್ವಾನುಗ್ರಹಕಾರಿಣಮ್</strong>: ವೇದಾಂತಗಳ ಎಂದರೆ ಉಪನಿಷತ್ತುಗಳ, ಅರ್ಥಗಳನ್ನು ಎಂದರೆ ಸಂದೇಶಗಳನ್ನು, ಹೇಳುವುದರಿಂದ ಎಂದರೆ ಸ್ಪಷ್ಟವಾಗಿ ತಿಳಿಸುವುದರಿಂದ, ಸರ್ವರಿಗೂ ಅನುಗ್ರಹವನ್ನು ಮಾಡಿದಂತಾಗುತ್ತದೆ. ಧನ, ಆಹಾರ, ವಸ್ತ್ರ , ಗೃಹ, ಆರೋಗ್ಯ, ಸೌಂದರ್ಯ, ಶಕ್ತಿ , ಅಧಿಕಾರ—ಮುಂತಾದವುಗಳನ್ನು ಕೊಟ್ಟರೂ ಅದೂ ಅನುಗ್ರಹವೇ ಆಗುತ್ತದೆ. ಆದರೆ ಅದಾವುದೂ ನಿಜವಾದ ಸದ್ಗುರು ಅನುಗ್ರಹವಲ್ಲ. ಏಕೆಂದರೆ ಆ ಫಲಗಳು ಪ್ರಾರಬ್ಧಕರ್ಮಗಳಿಗನುಗುಣವಾಗಿ ಉಂಟಾಗುವ ಅನಿತ್ಯಫಲಗಳು.</p>
		<p>ಹಾಗಾದರೆ ಜಗತ್ತಿಗೆ ಗುರುವಿನ ನಿಜವಾದ ಅನುಗ್ರಹವೇನು? ಎಂದರೆ, ಪರಮಶಾಂತಿ, ಪರಮ ಆನಂದ. ಇದು ಉಂಟಾಗಬೇಕಾದರೆ ಆತ್ಮಜ್ಞಾನದಿಂದ ಮಾತ್ರವೇ ಸಾಧ್ಯ. ಆತ್ಮಜ್ಞಾನವಾದರೋ ವೇದಾಂತಾರ್ಥವಿಚಾರದಿಂದಲೇ ಹುಟ್ಟಬೇಕು. ಶ್ರೀಶಂಕರಾಚಾರ್ಯರು ವೇದಾಂತಗಳಿಗೆ ಭಾಷ್ಯಗಳನ್ನು ಬರೆದು ವೇದಾಂತಗಳ ಸಂದೇಶಗಳನ್ನು ಜಗತ್ತಿಗೆ ತಿಳಿಸಿರುತ್ತಾರೆ. ಯತಿಪುಂಗವರಾದ ಬ್ರಹ್ಮಜ್ಞಾನಿವರೇಣ್ಯರಾದ ಶ್ರೀಶಂಕರರ ಕೃಪಾನುಗ್ರಹವೆಂದರೆ ಆತ್ಮಜ್ಞಾನವೇ ಹೊರತು ಇನ್ನುಳಿದ ಇತರ ಚಿಲ್ಲರೇ ಫಲಗಳಲ್ಲ! ಹೀಗಾಗಿ ವೇದಾಂತಾರ್ಥವನ್ನು ಬಲ್ಲಂಥ, ಸರ್ವಮಾನವರಿಗೂ ಆತ್ಮಜ್ಞಾನೋಪದೇಶವನ್ನು ಮಾಡಿರುವಂಥ, ಯತಿವರೇಣ್ಯರಾದ <strong>ಶ್ರೀಶಂಕರರಿಗೆ ನಮಸ್ಕಾರಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-40">
		<h1 class="level1-title" epub:type="title"><span class="num">40.</span>ಗೌಡಪಾದಪ್ರಶಿಷ್ಯಂ ಶಂಕರಂ ವಂದೇ</h1>
		<p class="verse">ಗೌಡಪಾದಪ್ರಶಿಷ್ಯಂ ಶ್ರೀಗೋವಿಂದಾಚಾರ್ಯಸೇವಕಮ್।<br/> ಸುರೇಶ್ವರಗುರುಂ ಧೀರಂ ವಂದೇ ಶಂಕರಸದ್ಗುರುಮ್॥</p>
		<p><strong>ಭಾವಾರ್ಥ:</strong> ಶ್ರೀಗೌಡಪಾದಾಚಾರ್ಯರವರ ಪ್ರಶಿಷ್ಯರೂ, ಶ್ರೀಗೋವಿಂದಭಗವತ್ಪಾದಾಚಾರ್ಯರ ಶಿಷ್ಯರೂ, ಶ್ರೀಸುರೇಶ್ವರಾಚಾರ್ಯರವರ ಗುರುಗಳೂ ಆದ ನಮ್ಮಗಳ ಪ್ರೀತಿಯ <strong>ಶ್ರೀಶಂಕರಸದ್ಗುರುಗಳನ್ನು </strong>ವಂದಿಸುತ್ತೇನೆ.</p>
		<ol>
			<li><strong>ಗೌಡಪಾದಪ್ರಶಿಷ್ಯಂ:</strong> ಶಂಕರರು ಶ್ರೀಗೌಡಪಾದಾಚಾರ್ಯರ ಪ್ರಶಿಷ್ಯರು. ಶ್ರೀಶಂಕರರು ತಮ್ಮ ಪರಮಗುರುಗಳಾದ ಶ್ರೀಗೌಡಪಾದಾಚಾರ್ಯರವರ <strong>ಮಾಂಡೂಕ್ಯಕಾರಿಕೆ</strong>ಗಳಿಗೆ ಸುಂದರವಾದ ಭಾಷ್ಯವನ್ನು ಬರೆದಿದ್ದಾರೆ. ಶ್ರೀಗೌಡಪಾದಾಚಾರ್ಯರವರನ್ನು ಶ್ರೀಶಂಕರರು ತಮ್ಮ ಭಾಷ್ಯಗ್ರಂಥಗಳಲ್ಲಿ <strong>ವೇದಾಂತಸಂಪ್ರದಾಯವಿದ</strong>ರೆಂದು ಭಕ್ತಿ ಗೌರವಗಳಿಂದ ಸ್ತುತಿಸಿರುತ್ತಾರೆ.</li>
			<li><strong>ಶ್ರೀಗೋವಿಂದಾಚಾರ್ಯಸೇವಕಂ:</strong> ಶ್ರೀಶಂಕರರು ಶ್ರೀಗೋವಿಂದಭಗವತ್ಪಾದಾಚಾರ್ಯರವರ ಶಿಷ್ಯರು. ಶ್ರೀಶಂಕರರು ಸಂನ್ಯಾಸವನ್ನು ಮಾಡಿ ಸಂನ್ಯಾಸದೀಕ್ಷೆಗಾಗಿ, ಭಾರತದ ದಕ್ಷಿಣದ ಕೇರಳರಾಜ್ಯದ ಕಾಲಟಿಯಿಂದ ಉತ್ತರದ ನರ್ಮದಾನದೀತೀರದಲ್ಲಿ ತಪಸ್ಸನ್ನು ಮಾಡುತ್ತಿದ್ದ ಶ್ರೀಗೋವಿಂದ ಭಗವತ್ಪಾದಾಚಾರ್ಯರಲ್ಲಿಗೆ ಕಾಲ್ನಡಿಗೆಯಿಂದ ಹೋಗಿದ್ದಾರೆ. ಗುರುಗಳಿಂದ ಮಹಾವಾಕ್ಯೋಪದೇಶವನ್ನು ಪಡೆದು, <strong>ಶ್ರೀಶಂಕರಾಚಾರ್ಯ</strong> ಎಂಬ ಯೋಗಪಟ್ಟವನ್ನು ಪಡೆದ ಶ್ರೀಶಂಕರರು ಗುರುಭಕ್ತಿಗೆ ಆದರ್ಶರು.</li>
			<li><strong>ಸುರೇಶ್ವರಗುರುಂ:</strong> ಶ್ರೀಶಂಕರರು ಶ್ರೀಸುರೇಶ್ವರಾಚಾರ್ಯರವರ ಗುರುಗಳು. ಶ್ರೀಸುರೇಶ್ವರರು ತಮ್ಮ <strong>ವಾರ್ತಿಕ</strong> ಹಾಗೂ <strong>ನೈಷ್ಕರ್ಮ್ಯಸಿದ್ಧಿ</strong> ಗ್ರಂಥಗಳಲ್ಲಿ ಶ್ರೀಶಂಕರರನ್ನು ತಮ್ಮ ಗುರುಗಳೆಂದು ಸ್ಪಷ್ಟವಾಗಿ ಹೇಳಿ, ಅವರಿಗೆ ಭಕ್ತಿಯಿಂದ ವಂದಿಸಿರುತ್ತಾರೆ. <strong>ಶ್ರೀಮಚ್ಛಂಕರಪಾದಪದ್ಮಯುಗಳಂ ಸಂಸೇವ್ಯ ಲಬ್ಧ್ವೋಚಿವಾನ್</strong> ಎಂದು <strong>ನೈಷ್ಕರ್ಮ್ಯಸಿದ್ಧಿ</strong>ಯ ಕಡೆಯಲ್ಲಿ ಶ್ರೀಸುರೇಶ್ವರರು ಹೇಳಿದ್ದಾರೆ.</li>
			<li><strong>ವಂದೇ ಶಂಕರಸದ್ಗುರುಂ:</strong> ಶಂಕರ ಸದ್ಗುರುಗಳನ್ನು ನಾನು ವಂದಿಸುತ್ತೇನೆ. ನಮಗೆ ಶ್ರೀಶಂಕರರೇ ಸದ್ಗುರುಗಳು. ತಮ್ಮ ಭಾಷ್ಯಗ್ರಂಥಗಳಿಂದಲೂ ಹಾಗೂ ವೇದಾಂತಪ್ರಕರಣಗ್ರಂಥಗಳಿಂದಲೂ ನಮಗೆ ಆತ್ಮಜ್ಞಾನದ ಉಪದೇಶಗಳನ್ನು ಮಾಡಿರುವಂಥ ನಮ್ಮ <strong>ಶ್ರೀಶಂಕರಸದ್ಗುರುಗಳಿಗೆ</strong> ಭಕ್ತಿಪೂರ್ವಕ ಅನಂತಕೋಟಿ ಸಾಷ್ಟಾಂಗಪ್ರಣಾಮಗಳು.</li>
		</ol>
	</section>
</body>
</html>
