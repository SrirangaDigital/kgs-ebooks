<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title></title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-1">
		<h1 class="level1-title" epub:type="title"><span class="num">1.</span>ಸರ್ವಾಧಾರವಾದ ತತ್ತ್ವವೊಂದು ಇದೆ</h1>
		<p class="verse">ಸರ್ವೈನಿರ್ದಾನಂ ಜಗತೋಽಹಮಶ್ಚ<br/> ವಾಚ್ಯಃ ಪ್ರಭುಃ ಕಶ್ಚಿದಪಾರಶಕ್ತಿಃ।<br/> ಚಿತ್ರೇಽತ್ರ ಲೋಕ್ಯಂ ಚ ವಿಲೋಕಿತಾ ಚ<br/> ಪಟಃ ಪ್ರಕಾಶೋಽಪ್ಯಭವತ್ ಸ ಏಕಃ </p>
		<p class="verse-num">॥೧॥</p>
		<p><strong>ಪದಚ್ಛೇದ:</strong> ಸರ್ವೈಃ ನಿದಾನಂ ಜಗತಃ ಅಹಮಃ ಚ ವಾಚ್ಯಃ ಪ್ರಭುಃ ಕಶ್ಚಿತ್ ಅಪಾರಶಕ್ತಿಃ। ಚಿತ್ರೇ ಅತ್ರ ಲೋಕ್ಯಂ ಚ ವಿಲೋಕಿತಾ ಚ ಪಟಃ ಪ್ರಕಾಶಃ ಅಪಿ ಅಭವತ್ ಸಃ ಏಕಃ॥</p>
		<p><strong>ಅನ್ವಯ:</strong>ಜಗತಃ ಚ ಅಹಮಃ ನಿದಾನಂ ಸರ್ವೈಃ ಅಭ್ಯುಪಗಂತವ್ಯಮ್। ಸಃ ಕಶ್ಚಿತ್ ಅಪಾರಶಕ್ತಿಃ ಪ್ರಭುಃ ವಾಚ್ಯಃ। ಅತ್ರ ಚಿತ್ರೇ ಲೋಕ್ಯಂ ಚ ವಿಲೋಕಿತಾ ಚ ಪಟಃ ಪ್ರಕಾಶಃ ಅಪಿ ಸಃ ಏಕಃ ಅಭವತ್॥</p>
		<p><strong>ಭಾವಾರ್ಥ:</strong> ಈ ಜಗತ್ತಿಗೂ ಮತ್ತು ಜೀವಾತ್ಮರುಗಳಿಗೂ ಮೂಲಕಾರಣವಾದ ಒಂದು ಅಪಾರಶಕ್ತಿಯನ್ನುಳ್ಳ ಪ್ರಭುವಾದ ತತ್ತ್ವವನ್ನು ಎಲ್ಲ ವಾದಿಗಳೂ ಅವಶ್ಯವಾಗಿ ಒಪ್ಪಿಕೊಳ್ಳಲೇಬೇಕು. ಪರದೆಯ ಮೇಲೆ ಎಲ್ಲವೂ ತೋರುವಂತೆ ಆತ್ಮನಲ್ಲಿಯೇ—ನೋಡಲ್ಪಡುವ ಜಗತ್ತು, ನೋಡುವವನು, ಬೆಳಕು—ಎಲ್ಲವೂ ತೋರುತ್ತಿದೆ. ಆ ಆತ್ಮನೊಬ್ಬನೇ ಸ್ವಯಂಪ್ರಕಾಶನಾಗಿರುತ್ತಾನೆ.</p>
		<p><strong>ತಾತ್ಪರ್ಯಾರ್ಥ:</strong> ಈ ಜಡವಾದ ಪ್ರಪಂಚಕ್ಕೂ ಚೇತನರಾಗಿರುವ ಜೀವಾತ್ಮರುಗಳಿಗೂ ಮೂಲವಾದ ಒಬ್ಬ ಈಶ್ವರನಿದ್ದಾನೆಂದು ಎಲ್ಲರೂ ಒಪ್ಪಲೇಬೇಕು. ಅವನಿಗೆ ಏನೇ ಹೆಸರನ್ನು ಕೊಟ್ಟರೂ ಪರವಾಗಿಲ್ಲ. ಆ ಒಂದು ಕಾರಣ ವಾಗಿರುವ ಪರಮಾತ್ಮನು ಅನಂತಶಕ್ತಿಯುಳ್ಳವನಾಗಿರಬೇಕು. ಅವನಲ್ಲಿಯೇ ಈ ವಿಶ್ವವೆಲ್ಲವೂ ತೋರುತ್ತಿದೆ. ಅವನಿಲ್ಲದಿದ್ದರೆ ಈ ವಿಶ್ವವೇ ತೋರುವಂತಿಲ್ಲ. ಸಿನೆಮಾ ಪರದೆಯ ಮೇಲೆ ಎಲ್ಲವೂ ತೋರುವಂತೆಯೇ ಆ ಆತ್ಮನಲ್ಲಿ ಎಲ್ಲವೂ ತೋರುತ್ತಿದೆ. ಈ ಆತ್ಮನೇ ಪರದೆಯಾದರೆ, ಅವನಲ್ಲಿ ದೃಶ್ಯ, ದೃಕ್, ದರ್ಶನಾದಿಗಳೆಲ್ಲವೂ ತೋರುತ್ತಿವೆ. ಸ್ವಯಂಜ್ಯೋತಿಃಸ್ವರೂಪನಾದ ಆ ಆತ್ಮನು ಮಾತ್ರ ಒಬ್ಬನೇ. ಒಂದೇ ಪರದೆಯ ಮೇಲೆ ನಾನಾ ಚಿತ್ರಗಳು, ನಾನಾ ಆಕಾರಗಳು, ನಾನಾ ನಾಮರೂಪಗಳು ತೋರುತ್ತವೆಯಲ್ಲವೆ?</p>
		<p class="text-center"><strong>ಪರಬ್ರಹ್ಮವೇ ಜಗತ್ತಿಗೆ ಆಸ್ಪದವಾಗಿರುತ್ತದೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-2">
		<h1 class="level1-title" epub:type="title"><span class="num">2.</span>‘ಅಹಂ’ರಹಿತ ಸ್ಥಿತಿಯೇ ಶ್ರೇಷ್ಠವಾದದ್ದು</h1>
		<p class="verse">ಆರಭ್ಯತೇ ಜೀವಜಗತ್ಪರಾತ್ಮ-<br/> ತತ್ತ್ವಾಭಿಧಾನೇನ ಮತಂ ಸಮಸ್ತಮ್।<br/> ಇದಂ ತ್ರಯಂ ಯಾವದಹಂಮತಿ ಸ್ಯಾತ್<br/> ಸರ್ವೋತ್ತಮಾಽಹಂಮತಿಶೂನ್ಯನಿಷ್ಠಾ </p>
		<p class="verse-num">॥೨॥</p>
		<p><strong>ಪದಚ್ಛೇದ:</strong> ಆರಭ್ಯತೇ ಜೀವ ಜಗತ್ ಪರಾತ್ಮತತ್ತ್ವ ಅಭಿಧಾನೇನ ಮತಂ ಸಮಸ್ತಮ್। ಇದಂ ತ್ರಯಂ ಯಾವತ್ ಅಹಂಮತಿ ಸ್ಯಾತ್ ಸರ್ವೋತ್ತಮಾ ಅಹಂಮತಿಶೂನ್ಯನಿಷ್ಠಾ ॥</p>
		<p><strong>ಅನ್ವಯ:</strong> ಸಮಸ್ತಂ ಮತಂ ಜೀವ ಜಗತ್ ಪರಾತ್ಮತತ್ತ್ವ ಅಭಿಧಾನೇನ ಆರಭ್ಯತೇ। ಯಾವತ್ ಅಹಂಮತಿ ಇದಂ ತ್ರಯಂ ಸ್ಯಾತ್। ಅಹಂಮತಿಶೂನ್ಯನಿಷ್ಠಾ ಏವ ಸರ್ವೋತ್ತಮಾ ಸ್ಯಾತ್ ॥</p>
		<p><strong>ಭಾವಾರ್ಥ:</strong> ಜೀವ, ಜಗತ್, ಪರಮಾತ್ಮ ಎಂಬ ಮೂರು ತತ್ತ್ವಗಳನ್ನೇ ಇಟ್ಟುಕೊಂಡು ಎಲ್ಲಾ ಮತಗಳೂ ಹೊರಟಿರುತ್ತವೆ. ಅಹಂಪ್ರತ್ಯಯವಿರುವವರೆಗೂ ಈ ಮೂರೂ ವಸ್ತುಗಳು ಇರುತ್ತವೆ. ಆಹಂಪ್ರತ್ಯಯವು ಇಲ್ಲವಾದರೆ ಈ ಮೂರೂ ತತ್ತ್ವಗಳು ಇಲ್ಲವಾಗಿಬಿಡುತ್ತವೆ. ಆದ್ದರಿಂದ ಅಹಂಪ್ರತ್ಯಯ ರಹಿತವಾದ ಸ್ವಸ್ವರೂಪನಿಷ್ಠೆಯೇ ಅತ್ಯುತ್ತಮ ನಿಷ್ಠೆಯು.</p>
		<p><strong>ತಾತ್ಪರ್ಯಾರ್ಥ:</strong> ಈ ವಿಶ್ವದಲ್ಲಿ ಅನೇಕ ಮತಗಳೂ, ಅನೇಕ ಧರ್ಮಗಳೂ ಅನೇಕ ದರ್ಶನಗಳೂ, ಅನೇಕ ವಾದಗಳೂ ಇರುತ್ತವೆ. ಇವರಲ್ಲಿ ಪರಸ್ಪರ ಅಭಿಪ್ರಾಯವಿರೋಧಗಳೂ ಇರಬಹುದು. ಏಕೆಂದರೆ ಒಬ್ಬರು ಹೇಳಿದ್ದನ್ನು ಮತ್ತೊಬ್ಬರು ಒಪ್ಪದಿರಬಹುದು. ಅವರವರ ಅಭಿಪ್ರಾಯಗಳು ಅವರವರದ್ದು. ಈ ಬಗ್ಗೆ ನಾನೇನೂ ವಾದಮಾಡುವುದಿಲ್ಲ.</p>
		<p>ಆದರೆ, ಈ ಎಲ್ಲಾ ವಾದಿಗಳೂ ಮೂರು ವಿಷಯಗಳನ್ನು ಮಾತ್ರ ವಿಚಾರಮಾಡುತ್ತಾರೆ. ಅವುಗಳಾವುವೆಂದರೆ: ಜೀವರುಗಳು, ಜಗತ್ತು ಮತ್ತು ಈಶ್ವರ. ಈ ಮೂರಕ್ಕಿಂತ ಭಿನ್ನವಾಗಿ ಯಾರೂ ಏನನ್ನೂ ವಿಚಾರಮಾಡಲಾರರು. ಈ ಮೂರೇ ತತ್ತ್ವಗಳು ಎಲ್ಲರ ವಾದಗಳಿಗೂ ಆಹಾರವಾಗಿರುತ್ತವೆ. ಈ ಮೂರೂ ವಸ್ತುಗಳು ಅಹಂಪ್ರತ್ಯಯವನ್ನು ಆಶ್ರಯಿಸಿಕೊಂಡೇ ಬದುಕಿರುತ್ತವೆ. ಅಹಂಕಾರಕ್ಕೂ ಮೂಲನಾದ ಆತ್ಮನಲ್ಲಿ ನೆಲೆಗೊಂಡಾಗ ಇದಾವುದೂ ಇರುವುದಿಲ್ಲ. ‘ಅಹಂ’ರಹಿತವಾದ ಆತ್ಮನಿಷ್ಠೆಯೇ ಸರ್ವಶ್ರೇಷ್ಠವಾದ ನಿಷ್ಠೆಯು.</p>
		<p class="text=center"><strong>ಆತ್ಮನಿಷ್ಠೆಯೇ ಸಹಜವಾದುದು.</strong></p>
	</section>
	<section class="level1 numbered" epub:type="chapter" role="doc-chapter" id="id-3">
		<h1 class="level1-title" epub:type="title"><span class="num">3.</span>ಜಗತ್ತಿನ ಬಗ್ಗೆ ಒಣಚರ್ಚೆಯು ವ್ಯರ್ಥ</h1>
		<p class="verse">ಸತ್ಯಂ ಮೃಷಾ ವಾ ಚಿದಿದಂ ಜಡಂ ವಾ<br/> ದುಃಖಂ ಸುಖಂ ವೇತಿ ಮುಧಾ ವಿವಾದಃ।<br/> ಅದೃಷ್ಟಲೋಕಾ ನಿರಹಂಪ್ರತೀತಿಃ<br/> ನಿಷ್ಠಾಽವಿಕಲ್ಪಾ ಪರಮಾಽಖಿಲೇಷ್ಟಾ </p>
		<p class="verse-num">॥೩॥</p>
		<p><strong>ಪದಚ್ಛೇದ:</strong> ಸತ್ಯಂ ಮೃಷಾ ವಾ ಚಿತ್ ಇದಂ ಜಡಂ ವಾ ದುಃಖಂ ಸುಖಂ ವಾ ಇತಿ ಮುಧಾ ವಿವಾದಃ। ಅದೃಷ್ಟಲೋಕಾ ನಿರಹಂಪ್ರತೀತಿಃ ನಿಷ್ಠಾ ಅವಿಕಲ್ಪಾ ಪರಮಾ ಅಖಿಲೇಷ್ಟಾ॥</p>
		<p><strong>ಅನ್ವಯ:</strong> ಇದಂ ಜಗತ್ ಸತ್ಯಂ ವಾ ಮೃಷಾ ವಾ, ಚಿತ್ ವಾ ಜಡಂ ವಾ, ದುಃಖಂ ವಾ ಸುಖಂ ವಾ ಇತಿ ವಿವಾದಃ ಮುಧಾ ಏವ। ಅದೃಷ್ಟಲೋಕಾ ನಿರಹಂಪ್ರತೀತಿಃ ಅವಿಕಲ್ಪಾ ಪರಮಾ ನಿಷ್ಠಾ ಅಖಿಲೇಷ್ಟಾ॥</p>
		<p><strong>ಭಾವಾರ್ಥ:</strong> ಈ ಜಗತ್ತು ಸತ್ಯವೋ ಅಥವಾ ಸುಳ್ಳೋ, ಚೈತನ್ಯಸ್ವರೂಪವೋ ಅಥವಾ ಜಡಸ್ವರೂಪವೋ, ದುಃಖಸ್ವರೂಪವೋ ಅಥವಾ ಸುಖಸ್ವರೂಪವೋ—ಎಂದು ಮುಂತಾಗಿ ಚರ್ಚೆಮಾಡುವುದು ಕೇವಲ ವ್ಯರ್ಥವೇ ಆಗಿರುತ್ತದೆ. ಈ ದ್ವೈತದ ಸಂಬಂಧವೇ ಇಲ್ಲದಿರುವ, ಅಹಂಕಾರದ ಅಂಟೂ ಇಲ್ಲದಿರುವ, ಯಾವ ವಿಕಲ್ಪಗಳೂ ಇಲ್ಲದಿರುವ ಪರಬ್ರಹ್ಮನಿಷ್ಠೆಯು ಯಾರಿಗೆ ತಾನೇ ಬೇಡಾ? ಅಂದರೆ, ಎಲ್ಲರಿಗೂ ಬೇಕು.</p>
		<p><strong>ತಾತ್ಪರ್ಯಾರ್ಥ:</strong> ಸತ್ಯವಾಗಿ ಇಲ್ಲದಿರುವ ಈ ಜಗತ್ತನ್ನು ಕುರಿತು ವಾದಿ ಗಳು “ಈ ಪ್ರಪಂಚವು ಸತ್ಯವೇ ಸುಳ್ಳೇ? ಚೇತನವೋ ಜಡವೋ? ದುಃಖವೋ ಸುಖವೋ? ಎಂದು ದೀರ್ಘಚರ್ಚೆಯನ್ನು ಮಾಡುತ್ತಾ ಕಾಲಹರಣವನ್ನು ಮಾಡುತ್ತಾರೆ. ಈ ಚರ್ಚೆಯಿಂದ ಯಾರಿಗೂ, ಏನೇನೂ ಪ್ರಯೋಜನವಿಲ್ಲ. ಈ ಜಗತ್ತು ಆಭಾಸವಾದ ಹುಸಿತೋರಿಕೆಯ ವಸ್ತುವಾಗಿರುತ್ತದೆ. ವಂಧ್ಯಾಪುತ್ರನನ್ನು ಕುರಿತು ಎಷ್ಟೇ ಚರ್ಚೆಮಾಡಿದರೂ ಅದೆಲ್ಲವೂ ವ್ಯರ್ಥವಾದಂತೆ.</p>
		<p>ಆದರೆ ಈ ಜಗತ್ತಿಗೆ ಆಧಾರವಾಗಿರುವ, ಜಗತ್ತೇ ಇಲ್ಲದಿರುವ, ಅಹಂಪ್ರತ್ಯಯಕ್ಕೂ ಸಾಕ್ಷಿಯಾಗಿರುವ, ಇಡೀ ಅವಸ್ಥಾತ್ರಯಗಳನ್ನೇ ಬೆಳಗುತ್ತಿರುವ ಆತ್ಮನನ್ನೇ ಕುರಿತು ವಿಚಾರಮಾಡಬೇಕು. ಇದೇ ಆತ್ಮವಿಚಾರ, ಆತ್ಮನಿಷ್ಠೆ, ಆನಂದಮೀಮಾಂಸಾ, ಸಾಕ್ಷಿತತ್ತ್ವವಿಚಾರಣಂ. ಇದು ಯಾರಿಗೆ ತಾನೇ ಬೇಡ? ಆತ್ಮನೆಂದರೆ ಎಲ್ಲರಿಗೂ ಅತ್ಯಂತಪ್ರಿಯವಾದ ವಿಷಯವು!</p>
		<p class="text-center"><strong>‘ಅಹಂ’ಸಾಕ್ಷಿಯೇ ಪರಮಾರ್ಥತತ್ತ್ವ.</strong></p>
	</section>
	<section class="level1 numbered" epub:type="chapter" role="doc-chapter" id="id-4">
		<h1 class="level1-title" epub:type="title"><span class="num">4.</span>‘ಅಹಂ’ಪ್ರತ್ಯಯವೇ ವಾದಕ್ಕೆ ಮೂಲ</h1>
		<p class="verse">ಸರೂಪಬುದ್ಧಿರ್ಜಗತೀಶ್ವರೇ ಚ<br/> ಸರೂಪಧೀರಾತ್ಮನಿ ಯಾವದಸ್ತಿ।<br/> ಅರೂಪ ಆತ್ಮಾ ಯದಿ ಕಃ ಪ್ರಪಶ್ಯೇತ್?<br/> ಸಾ ದೃಷ್ಟಿರೇಕಾಽನವಧಿರ್ಹಿ ಪೂರ್ಣಾ</p>
		<p class="verse-num">॥೪॥</p>
		<p><strong>ಪದಚ್ಛೇದ:</strong> ಸರೂಪಬುದ್ಧಿಃ ಜಗತಿ ಈಶ್ವರೇ ಚ ಸರೂಪಧೀಃ ಆತ್ಮನಿಯಾವತ್ ಅಸ್ತಿ। ಅರೂಪಃ ಆತ್ಮಾ ಯದಿ ಕಃ ಪ್ರಪಶ್ಯೇತ್? ಸಾ ದೃಷ್ಟಿಃ ಏಕಾ ಅನವಧಿಃ ಹಿ ಪೂರ್ಣಾ॥</p>
		<p><strong>ಅನ್ವಯ:</strong>ಆತ್ಮನಿ ಯಾವತ್ ಸರೂಪಧಿಃ ಅಸ್ತಿ, ತಾವತ್ ಜಗತಿ ಚ ಈಶ್ವರೇ ಸರೂಪಬುದ್ಧಿಃ ವರ್ತತೇ। ಆತ್ಮಾ ಯದಿ ಅರೂಪಃ ಭವತಿ ತದಾ ಕಃ ಪ್ರಪಶ್ಯೇತ್? ಸಾ ಏಕಾ ದೃಷ್ಟಿಃ ಅನವಧಿಃ ಪೂರ್ಣಾ ಹಿ॥</p>
		<p><strong>ಭಾವಾರ್ಥ:</strong> ಎಲ್ಲಿಯವರೆಗೆ ಸಾಧಕನು ತನ್ನನ್ನು ನಾಮರೂಪಗಳಿಂದ ಕೂಡಿದವನು ಎಂದು ತಿಳಿಯುತ್ತಾನೆಯೋ, ಅಲ್ಲಿಯವರೆಗೂ ಇವನು ಜಗತ್ತನ್ನೂ ದೇವರನ್ನೂ ನಾಮರೂಪಗಳಿಂದ ಕೂಡಿದ್ದು ಎಂದೇ ಭಾವಿಸುತ್ತಾನೆ. ಆದರೆ ಆತ್ಮನಿಗೆ ನಾಮರೂಪಗಳೇ ಇಲ್ಲ ಎಂದು ಅರ್ಥವಾಗಿಬಿಟ್ಟರೆ, ಆಗ ಯಾವನು ಏನನ್ನು ತಾನೇ ನೋಡಿಯಾನು? ಇದೇ ಪರಿಪೂರ್ಣದೃಷ್ಟಿ..</p>
		<p><strong>ತಾತ್ಪರ್ಯಾರ್ಥ:</strong> ಈಶ್ವರನನ್ನೂ ಜಗತ್ತನ್ನೂ ನಾವುಗಳು ನಾಮರೂಪಾತ್ಮಕವಾಗಿ ಕಾಣುತ್ತೇವೆ. ರಾಮ, ಕೃಷ್ಣ, ಲಕ್ಷ್ಮಿ, ವಿಷ್ಣು , ಈಶ್ವರ, ದುರ್ಗಾ ಮುಂತಾದ ದೇವರುಗಳನ್ನು ಕಲ್ಪಿಸಿಕೊಂಡು, ಅವರಿಗೆ ಭಿನ್ನ ಭಿನ್ನ ನಾಮರೂಪಾಕಾರಗಳನ್ನೂ ಹೇಳುತ್ತೇವೆ. ದೇವರು ಸಾಕಾರವೇ? ನಿರಾಕಾರವೇ? ಸಗುಣವೇ? ನಿರ್ಗುಣವೇ? ಎಂದು ವಾದವಿವಾದಗಳು ನಡೆಯುತ್ತಲೇ ಇವೆ. ಹೀಗೆಯೇ ಈ ಜಗತ್ತನ್ನೂ ನಾವುಗಳು ನಾಮರೂಪಗಳಿಂದಲೇ ನೋಡುತ್ತಿದ್ದೇವಲ್ಲವೇ? ಹೌದು. ಇದಕ್ಕೆಲ್ಲ ಕಾರಣವೇನೆಂದರೆ, ನಾವು ನಮ್ಮನ್ನು ಸಾಕಾರರೆಂದೂ ನಾಮರೂಪವುಳ್ಳವರೆಂದೂ ತಿಳಿದಿರುವುದು. ನಾನು ನಾಮರೂಪಗಳುಳ್ಳವನಾದ್ದರಿಂದ, ನಾನು ಕಾಣುವ ದೇವರು ಮತ್ತು ಜಗತ್ತೂ ನಾಮರೂಪಗಳುಳ್ಳದ್ದಾಗಿರಬೇಕಲ್ಲವೇ? ಆದರೆ ಆತ್ಮನಿಗೆ ನಾಮರೂಪಗಳೇ ಇಲ್ಲವೆಂಬ ರಹಸ್ಯವು ಅರ್ಥವಾಗಿಬಿಟ್ಟರೆ, ಅಲ್ಲಿ ನೋಡುವವನಾಗಲೀ ನೋಡಲ್ಪಡಬೇಕಾದ ವಸ್ತುಗಳಾಗಲೀ ನೋಟವಾಗಲೀ ಇರುವುದೇ ಇಲ್ಲ. ಇದೇ ಪೂರ್ಣದೃಷ್ಟಿಯು.</p>
		<p class="text-center"><strong>ಪೂರ್ಣ ಆತ್ಮನು ನಾಮರೂಪರಹಿತನಾಗಿದ್ದಾನೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-5">
		<h1 class="level1-title" epub:type="title"><span class="num">5.</span>ದೇಹವಿದ್ದರೆ ಪ್ರಪಂಚವು ತೋರುತ್ತದೆ</h1>
		<p class="verse">ಯತ್ ಪಂಚಕೋಶಾತ್ಮಕಮಸ್ತಿ ದೇಹಮ್<br/> ತದಂತರಾ ಕಿಂ ಭುವನಂ ಚಕಾಸ್ತಿ?<br/> ದೇಹಂ ವಿನಾ ಪಂಚವಿಧಂ ತದೇತತ್<br/> ಪಶ್ಯಂತಿ ಕೇ ವಾ ಭುವನಂ ಭಣಂತು</p>
		<p class="verse-num">॥೫॥</p>
		<p><strong>ಪದಚ್ಛೇದ:</strong>ಯತ್ ಪಂಚಕೋಶಾತ್ಮಕಮ್ ಅಸ್ತಿ ದೇಹಂ ತದಂತರಾ ಕಿಂಭುವನಂ ಚಕಾಸ್ತಿ। ದೇಹಂ ವಿನಾ ಪಂಚವಿಧಂ ತದೇತತ್ ಪಶ್ಯಂತಿ ಕೇ ವಾ ಭುವನಂ ಭಣಂತು॥</p>
		<p><strong>ಅನ್ವಯ:</strong> ಪಂಚಕೋಶಾತ್ಮಕಮ್ ಯತ್ ದೇಹಮ್ ಅಸ್ತಿ, ತದಂತರಾ ಭುವನಂ ಚಕಾಸ್ತಿ ಕಿಮ್? ತತ್ ಏತತ್ ಪಂಚವಿಧಂ ದೇಹಂ ವಿನಾ ಭುವನಂ ಕೇ ವಾ ಪಶ್ಯಂತಿ? ಸರ್ವೇ ಭಣಂತು॥</p>
		<p><strong>ಭಾವಾರ್ಥ:</strong> ಪಂಚಭೂತಗಳ ಕಾರ್ಯವಾದ ಹಾಗೂ ಪಂಚಕೋಶಾತ್ಮಕವಾದ ಈ ಶರೀರವಿದೆಯಲ್ಲ , ಇದು ಇಲ್ಲದೇ ಹೋದರೆ ಈ ಪ್ರಪಂಚವು ತೋರುತ್ತದೆಯೇನು? ಪಂಚಭೂತಕಾರ್ಯವಾದ ಶರೀರವನ್ನು ಬಿಟ್ಟು ಯಾರಾದರೂ ಈ ಜಗತ್ತನ್ನು ಕಾಣಬಲ್ಲರೇ? ನೀವೇ ಹೇಳಿರಿ.</p>
		<p><strong>ತಾತ್ಪರ್ಯಾರ್ಥ:</strong> ದೇಹವೆಂದರೆ ಶರೀರ, ಈ ಶರೀರವು ಪಂಚಭೂತಗಳ ಕಾರ್ಯವಾಗಿರುತ್ತದೆ, ಪಂಚಕೋಶಾತ್ಮಕವೂ ಆಗಿರುತ್ತದೆ. ದೇಹವನ್ನು ನಾನು ಎಂದು ಮಾಡಿಕೊಂಡ ಬಳಿಕವೇ ನಮಗೆ ಈ ಪ್ರಪಂಚವು ತೋರುತ್ತದೆ. ಅನ್ನಮಯ, ಪ್ರಾಣಮಯ, ಮನೋಮಯ, ವಿಜ್ಞಾನಮಯ ಮತ್ತು ಆನಂದಮಯಗಳೆಂದು ಪಂಚಕೋಶಗಳಿಂದ ಈ ಶರೀರವು ತುಂಬಿರುತ್ತದೆ. ಇನ್ನು ಪೃಥಿವಿ, ಅಪ್ಪು, ತೇಜಸ್ಸು, ವಾಯು, ಆಕಾಶಗಳೆಂಬ ಪಂಚಭೂತಗಳಿಂದಲೇ ಈ ಶರೀರವು ಉಂಟಾಗಿದೆ. ಇಂಥ ಜಡವಾದ ದೇಹವನ್ನು ತಾನೆಂದು ತಿಳಿದಾಗಲೇ ನಮಗೆ ಹೊರಗಿನ ಈ ದ್ವೈತಪ್ರಪಂಚವು ತೋರುತ್ತದೆ.</p>
		<p>ದೇಹವೇ ಇಲ್ಲವೆಂದಾದರೆ ಯಾರಿಗಾದರೂ ಈ ಜಗತ್ತು ತೋರುತ್ತದೆಯೇ? ಎಂದರೆ, ಇಲ್ಲ ; ಸರಿ, ಈಗ ವಿಚಾರಮಾಡೋಣ: ಜಡವಾದ ಈ ದೇಹವು ನಾನೇ? ಎಂದರೆ, ಅಲ್ಲ , ಏಕೆಂದರೆ ನಾನು ಸ್ವಯಂಜ್ಯೋತಿಃಸ್ವರೂಪನಾದ ಆತ್ಮನಾಗಿದ್ದೇನೆ. ಹೀಗಾಗಿ ಶರೀರವೇ ನಾನಲ್ಲವೆಂದಮೇಲೆ, ಇನ್ನು ಈ ಪ್ರಪಂಚವಾದರೂ ಸತ್ಯವಾಗಿ ಉಳಿದೀತೇ? ಎಂದರೆ, ಇಲ್ಲ ಎಂದೇ ಹೇಳಬೇಕು.</p>
		<p class="text-center"><strong>ತಾನು ಪಂಚಕೋಶವಿಲಕ್ಷಣನಾದ ಆತ್ಮನೇ.</strong></p>
	</section>
	<section class="level1 numbered" epub:type="chapter" role="doc-chapter" id="id-6">
		<h1 class="level1-title" epub:type="title"><span class="num">6.</span>ಪ್ರಪಂಚವೆಲ್ಲವೂ ಮನೋವಿಕಾರಮಾತ್ರವೇ</h1>
		<p class="verse">ಶಬ್ದಾದಿರೂಪಂ ಭುವನಂ ಸಮಸ್ತಂ<br/> ಶಬ್ದಾದಿಸತ್ತೇಂದ್ರಿಯವೃತ್ತಿಭಾಸ್ಯಾ।<br/> ಸತ್ತೇಂದ್ರಿಯಾಣಾಂ ಮನಸೋ ವಶೇ ಸ್ಯಾತ್<br/> ಮನೋಮಯಂ ತದ್ ಭುವನಂ ವದಾಮಃ </p>
		<p class="verse-num">॥೬॥</p>
		<p><strong>ಪದಚ್ಛೇದ:</strong> ಶಬ್ದಾದಿರೂಪಂ ಭುವನಂ ಸಮಸ್ತಂ ಶಬ್ದಾದಿಸತ್ತಾ ಇಂದ್ರಿಯ ವೃತ್ತಿಭಾಸ್ಯಾ। ಸತ್ತಾ ಇಂದ್ರಿಯಾಣಾಂ ಮನಸಃ ವಶೇ ಸ್ಯಾತ್ ಮನೋಮಯಂ ತತ್ ಭುವನಂ ವದಾಮಃ॥</p>
		<p><strong>ಅನ್ವಯ: </strong>ಸಮಸ್ತಂ ಭುವನಂ ಶಬ್ದಾದಿರೂಪಮ್, ಶಬ್ದಾದಿಸತ್ತಾ ತು ಇಂದ್ರಿಯವೃತ್ತಿಭಾಸ್ಯಾ, ಇಂದ್ರಿಯಾಣಾಂ ಸತ್ತಾ ಮನಸಃ ವಶೇ ಸ್ಯಾತ್, ತಸ್ಮಾತ್ ಭುವನಂ ಮನೋಮಯಂ ವದಾಮಃ॥</p>
		<p><strong>ಭಾವಾರ್ಥ:</strong>: ಇಡೀ ಪ್ರಪಂಚವೆಲ್ಲವೂ ಶಬ್ದ ಸ್ಪರ್ಶ ರೂಪ ರಸ ಗಂಧಾತ್ಮಕವಾಗಿರುತ್ತದೆ. ಶಬ್ದಾದಿವಿಷಯಗಳಿಗೇ ಪ್ರಪಂಚ ಎಂದು ಹೆಸರು. ಈ ಶಬ್ದಾದಿಗಳೆಲ್ಲವೂ ಇಂದ್ರಿಯವೃತ್ತಿಗಳಿಗೆ ವಿಷಯವಾಗಿರುತ್ತವೆ; ಅಂದರೆ ಇಂದ್ರಿಯಗಳಿಲ್ಲದೇ ಹೋದರೆ ಶಬ್ದಾದಿಜಗತ್ತೇ ಇರಲಾರದು; ಇನ್ನು, ಇಂದ್ರಿಯಗಳ ಅಸ್ತಿತ್ವವು ಮನಸ್ಸಿಗೆ ಅಧೀನವಾಗಿಯೇ ತೋರಬೇಕು. ಏಕೆಂದರೆ ಮನಸ್ಸಿಲ್ಲದೇ ಹೋದರೆ ಇಂದ್ರಿಯವ್ಯಾಪಾರವೇ ನಡೆಯುವಂತಿಲ್ಲ. ಹೀಗಾಗಿ ಈ ಪ್ರಪಂಚವೆಲ್ಲವೂ ಮನೋಮಯವೂ ಮನೋಮಾತ್ರವೂ ಆಗಿರುತ್ತದೆ.</p>
		<p><strong>ತಾತ್ಪರ್ಯಾರ್ಥ:</strong>: ಈ ಪ್ರಪಂಚವನ್ನು ಸರಿಯಾಗಿ ವಿಚಾರಮಾಡಿ ನೋಡಿದರೆ ಇದು ಬರೀ ಮನೋಮಾತ್ರವಾಗಿದೆ. <strong>ಮನಸ್ಸಿನಂತೆ ಪ್ರಪಂಚ. ಯಾದೃಶಂ ಮನಃ ತಾದೃಶಂ ಜಗತ್</strong> ಇದನ್ನೇ <span class="eng">The world as we see and think</span> ಎನ್ನುತ್ತಾರಲ್ಲವೇ? ಮನಸ್ಸಿದ್ದರೇ ಪ್ರಪಂಚ, ಮನಸ್ಸಿಲ್ಲದಿದ್ದರೆ ಪ್ರಪಂಚವೇ ಇಲ್ಲ. ಇನ್ನು , ಈ ಮನಸ್ಸು ನಿಜವಾಗಿ ಇದೆಯಾ? ಎಂದರೆ, ಇಲ್ಲವೇ ಇಲ್ಲ ; ಹೀಗಾಗಿ ಈ ವಿಶ್ವವೂ ಇಲ್ಲ.</p>
		<p>ಈ ಪ್ರಪಂಚ ಎಂದರೇನು? ಶಬ್ದ ಸ್ಪರ್ಶ ರೂಪ ರಸ ಗಂಧಗಳು. ಈ ಶಬ್ದಾದಿವಿಷಯಗಳು ಇಂದ್ರಿಯಾಧೀನವಾಗಿವೆ. ಇಂದ್ರಿಯಗಳೆಲ್ಲವೂ ಮನೋಮೂಲವಾಗಿವೆ. ಹೀಗಾಗಿ ಈ ಜಗತ್ತೆಂಬುದು ಮನೋದೃಶ್ಯವಾಗಿ ಮನೋಮಯವಾಗಿ ಮನೋಮಾತ್ರವೇ ಆಗಿರುತ್ತದೆ.</p>
		<p class="text-center"><strong>ಮನಸ್ಸೇ ಇಲ್ಲದಿದ್ದರೆ ಜಗತ್ತೇ ಇಲ್ಲ.</strong></p>
	</section>
	<section class="level1 numbered" epub:type="chapter" role="doc-chapter" id="id-7">
		<h1 class="level1-title" epub:type="title"><span class="num">7.</span>ಜನ್ಮಾದಿರಹಿತತತ್ತ್ವವೇ ಆತ್ಮತತ್ತ್ವ</h1>
		<p class="verse">ಧಿಯಾ ಸಹೋದೇತಿ ಧಿಯಾಽಸ್ತಮೇತಿ<br/> ಲೋಕಸ್ತತೋ ಧೀಪ್ರವಿಭಾಸ್ಯ ಏಷಃ।<br/> ಧೀಲೋಕಜನ್ಮಕ್ಷಯಧಾಮ ಪೂರ್ಣಮ್<br/> ಸದ್ವಸ್ತು ಜನ್ಮಕ್ಷಯಶೂನ್ಯಮೇಕಮ್</p>
		<p class="verse-num">॥೭॥</p>
		<p>><strong>ಪದಚ್ಛೇದ:</strong> ಧಿಯಾ ಸಹ ಉದೇತಿ ಧಿಯಾ ಅಸ್ತಮ್ ಏತಿ ಲೋಕಃ ತತಃ ಧೀಪ್ರವಿಭಾಸ್ಯಃ ಏಷಃ। ಧೀಲೋಕಜನ್ಮ ಕ್ಷಯಧಾಮ ಪೂರ್ಣಂ ಸದ್ವಸ್ತು ಜನ್ಮಕ್ಷಯಶೂನ್ಯಮ್ ಏಕಮ್॥</p>
		<p><strong>ಅನ್ವಯ:</strong> ಏಷಃ ಲೋಕಃ ಧಿಯಾ ಸಹ ಉದೇತಿ, ಧಿಯಾ ಸಹ ಅಸ್ತಮ್ ಏತಿ; ಅತಃ ಏಷಃ ಲೋಕಃ ಧೀಪ್ರವಿಭಾಸ್ಯಃ ಏವ। ಧೀಲೋಕಜನ್ಮ ಕ್ಷಯಧಾಮ ಜನ್ಮ ಕ್ಷಯಶೂನ್ಯಂ ಪೂರ್ಣಂ ಸದ್ವಸ್ತು ಏಕಮ್ ಏವ॥</p>
		<p><strong>ಭಾವಾರ್ಥ:</strong> ಈ ಜಗತ್ತು ಅಂದರೆ ಪ್ರಪಂಚವು, ಮನಸ್ಸಿನಿಂದಲೇ ಹುಟ್ಟಿ, ಮನಸ್ಸಿನ ಜೊತೆಯಲ್ಲಿಯೇ ನಾಶವಾಗುತ್ತಿದೆ. ಆದ್ದರಿಂದ ಮನಸ್ಸನ್ನು ಬಿಟ್ಟು, ಮನಸ್ಸಿಗಿಂತ ಭಿನ್ನವಾಗಿ, ಸ್ವತಂತ್ರವಾಗಿ ಈ ಜಗತ್ತೆಂಬುದು ಇಲ್ಲವೇ ಇಲ್ಲ ; ಆದರೆ ಮನಸ್ಸಿನ ಹಾಗೂ ಜಗತ್ತಿನ ಜನ್ಮಪ್ರಲಯಗಳಿಗೆ ಮೂಲಭೂತವಾದ, ಸ್ವತಃ ಜನ್ಮಮರಣರಹಿತವಾದ ಪರಿಪೂರ್ಣವಾದ ಸದ್ವಸ್ತು ಮಾತ್ರ ಸ್ವತಂತ್ರವಾಗಿ ಏಕಮೇವಾದ್ವಿತೀಯವಾಗಿರುತ್ತದೆ.</p>
		<p><strong>ತಾತ್ಪರ್ಯಾರ್ಥ:</strong> ಈ ದ್ವೈತಪ್ರಪಂಚವು ನಮಗೆ ತೋರುತ್ತಿದೆ, ದಿಟ; ಆದರೆ ಹಾಗೆಯೇ ಹಾರಿಹೋಗುತ್ತಲೂ ಇದೆ. ಮನಸ್ಸಿನ ಜೊತೆಯಲ್ಲಿ ಬಂದು, ಮನಸ್ಸಿದ್ದಾಗ ಮಾತ್ರ ತೋರುತ್ತಲಿದ್ದು, ಮನಸ್ಸಿನ ಜೊತೆಯಲ್ಲಿಯೇ ಜಗತ್ತು ಹೋಗಿಬಿಡುತ್ತದೆ. ಅಂದರೆ ಮನಸ್ಸೇ ಜಗತ್ತಾಗಿ ತೋರುತ್ತಿದೆ. ಮನಸ್ಸನ್ನು ಬಿಟ್ಟು ಪ್ರಪಂಚವೆಂಬುದು ತೋರಲಾರದಲ್ಲವೇ?</p>
		<p>ಆದರೆ, ಮನಸ್ಸನ್ನೂ ಜಗತ್ತನ್ನೂ ಬೆಳಗುತ್ತಿರುವ, ಮನಸ್ಸಿನ ಹಾಗೂ ಜಗತ್ತಿನ ಜನ್ಮಮರಣಗಳಿಗೂ ಆಧಾರವಾಗಿರುವ, ಆತ್ಮತತ್ತ್ವವೆಂಬುದು ಒಂದಿದೆ. ಈ ಆತ್ಮನೇ ನಮ್ಮೆಲ್ಲರ ಪರಮಾರ್ಥಸ್ವರೂಪವು. ಈ ಆತ್ಮನಿಗೆ ಸ್ವತಃ ಜನ್ಮವೂ ಇಲ್ಲ, ಮರಣವೂ ಇಲ್ಲ. ಈ ಆತ್ಮನು ಸ್ವಯಂಜ್ಯೋತಿಃಸ್ವರೂಪನಾಗಿ ಪರಿಪೂರ್ಣನೂ ಏಕಮೇವಾದ್ವಿತೀಯನೂ ಆಗಿರುತ್ತಾನೆ.</p>
		<p class="text-center"><strong>ಆತ್ಮನು ಸ್ವಯಂಜ್ಯೋತಿಃಸ್ವರೂಪನಾಗಿದ್ದಾನೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-8">
		<h1 class="level1-title" epub:type="title"><span class="num">8.</span>ಆತ್ಮನಿಷ್ಠೆಯೇ ಸದ್ದರ್ಶನ</h1>
		<p class="verse">ಭವಂತು ಸದ್ದರ್ಶನಸಾಧನಾನಿ<br/> ಪರಸ್ಯ ನಾಮಾಕೃತಿಭಿಃ ಸಪರ್ಯಾಃ।<br/> ಸದ್ವಸ್ತುನಿ ಪ್ರಾಪ್ತತದಾತ್ಮಭಾವಾ<br/> ನಿಷ್ಠೈವ ಸದ್ದರ್ಶನಮಿತ್ಯವೇಹಿ</p>
		<p class="verse-num">॥೮॥</p>
		<p><strong>ಪದಚ್ಛೇದ:</strong> ಭವಂತು ಸದ್ದರ್ಶನಸಾಧನಾನಿ ಪರಸ್ಯ ನಾಮಾಕೃತಿಭಿಃ ಸಪರ್ಯಾಃ। ಸದ್ವಸ್ತುನಿ ಪ್ರಾಪ್ತತದಾತ್ಮ ಭಾವಾ ನಿಷ್ಠಾ ಏವ ಸದ್ದರ್ಶನಮ್ ಇತಿ ಅವೇಹಿ॥</p>
		<p><strong>ಅನ್ವಯ:</strong> ಪರಸ್ಯ ನಾಮಾಕೃತಿಭಿಃ ಸಪರ್ಯಾಃ ಸದ್ದರ್ಶನಸಾಧಾನಾನಿ ಭವಂತು, ಸದ್ವಸ್ತುನಿ ಪ್ರಾಪ್ತತದಾತ್ಮಭಾವಾ ನಿಷ್ಠಾ ಏವ ಸದ್ದರ್ಶನಮ್ ಇತಿ ಅವೇಹಿ॥</p>
		<p><strong>ಭಾವಾರ್ಥ:</strong> ಪರಮಾತ್ಮನನ್ನು ಅವನ ನಾಮರೂಪಗಳ ಮೂಲಕ ಆರಾಧನೆ ಮಾಡುವುದು ಎಂಬುದು ಸದ್ದರ್ಶನಪ್ರಾಪ್ತಿಗೆ ಸಾಧನಗಳು ಆಗುತ್ತವೆ. ಸತ್ಸ್ವರೂಪವಾದ ಆ ತತ್ತ್ವದಲ್ಲಿ ‘ಅದೇ ತಾನು’ ಎಂದು ಆತ್ಮಭಾವನೆಯಿಂದ ದೃಢವಾಗಿ ತಿಳಿದು ನಿಲ್ಲುವುದೇ <strong>ಸದ್ದರ್ಶನ</strong> ಎಂದು ತಿಳಿಯಬೇಕು.</p>
		<p><strong>ತಾತ್ಪರ್ಯಾರ್ಥ:</strong> ನಿರ್ಗುಣನೂ ನಾಮರೂಪರಹಿತನೂ ಆದ ಪರಮಾತ್ಮನನ್ನು ನಾಮರೂಪಗುಣಧರ್ಮಗಳಿಂದ ಆರಾಧನೆಮಾಡಿದರೆ, ಅದೂ ಆತ್ಮಜ್ಞಾನಪ್ರಾಪ್ತಿಗೆ ಸಾಧನವೇ ಆಗುತ್ತದೆ. ಹೌದು, ಪರಬ್ರಹ್ಮಕ್ಕೆ ತನ್ನದೇ ಆದ ಒಂದು ವಿಶಿಷ್ಟವಾದ ಹೆಸರಾಗಲೀ, ರೂಪವಾಗಲೀ, ಗುಣವಾಗಲೀ, ಧರ್ಮವಾಗಲೀ ಇಲ್ಲ. ಪರಿಪೂರ್ಣನಾದ ಭಗವಂತನು ತಾನೇ ಸರ್ವವೂ ಆಗಿರುತ್ತಾನೆ. ಆದರೂ ಆ ಪರಬ್ರಹ್ಮವನ್ನು ವಿವೇಕದಿಂದ ಅರಿಯಲು ಎಲ್ಲರಿಗೂ ಸಾಧ್ಯವಾಗದು. ಮಂದಮಧ್ಯಮಾಧಿಕಾರಿಗಳು ಜಪ, ಪೂಜಾ, ನಮಸ್ಕಾರಾದಿ ವಿಧಾನದಿಂದ ಪರಮಾತ್ಮನನ್ನು ಆರಾಧಿಸಬಹುದು. ಇವೆಲ್ಲವೂ ಬ್ರಹ್ಮಜ್ಞಾನಕ್ಕೆ ಬಹಿರಂಗಸಾಧನಗಳು.</p>
		<p>ಆದರೆ, ನೆನಪಿರಲಿ, ಈ ಜಪತಪಪೂಜಾಪಾರಾಯಣಗಳಷ್ಟೇ ಆತ್ಮಜ್ಞಾನವಲ್ಲ. ಇವು ಸದ್ದರ್ಶನಕ್ಕೆ ಸಾಧನ ಮಾತ್ರ. ಸರಿ, ಹಾಗಾದರೆ <strong>ಸದ್ದರ್ಶನ</strong>, <strong>ಬ್ರಹ್ಮಜ್ಞಾನ</strong>, <strong>ಆತ್ಮಜ್ಞಾನ</strong> ಎಂದರೇನು? ಎಂದರೆ, ಬ್ರಹ್ಮವೇ ನಾನು ಎಂದು ನಿಶ್ಚಯವಾಗಿ ತಿಳಿದು ಬ್ರಹ್ಮದಲ್ಲಿಯೇ ಸಹಜವಾಗಿ ನೆಲೆನಿಲ್ಲುವುದೇ ಸದ್ದರ್ಶನವೆನಿಸುತ್ತದೆ. ಇದಕ್ಕೇ <strong>ಬ್ರಹ್ಮಾತ್ಮಜ್ಞಾನ</strong> ಎಂದೂ ಹೆಸರು.</p>
		<p class="text-center"><strong>ಸದ್ವಸ್ತುವು ತಾನೇ ಆಗಿದ್ದೇನೆ ಎಂಬ ನಿಷ್ಠೆಯೇ ಸದ್ದರ್ಶನ.</strong></p>
	</section>
	<section class="level1 numbered" epub:type="chapter" role="doc-chapter" id="id-9">
		<h1 class="level1-title" epub:type="title"><span class="num">9.</span>‘ಅಹಂ’ನ ಮೂಲವನ್ನು ಹುಡುಕಬೇಕು</h1>
		<p class="verse">ದ್ವಂದ್ವಾನಿ ಸರ್ವಾಣ್ಯಖಿಲಾಸ್ತ್ರಿಪುಟ್ಯಃ<br/> ಕಿಂಚಿತ್ ಸಮಾಶ್ರಿತ್ಯ ವಿಭಾಂತಿ ವಸ್ತು।<br/> ತನ್ಮಾರ್ಗಣೇ ಸ್ಯಾದ್ಗಲಿತಂ ಸಮಸ್ತಂ<br/> ನ ಪಶ್ಯತಾಂ ಸಂಚಲನಂ ಕದಾಪಿ</p>
		<p class="verse-num">॥೮॥</p>
		<p><strong>ಪದಚ್ಛೇದ:</strong> ದ್ವಂದ್ವಾನಿ ಸರ್ವಾಣಿ ಅಖಿಲಾಃ ತ್ರಿಪುಟ್ಯಃ ಕಿಂಚಿತ್ ಸಮಾಶ್ರಿತ್ಯ ವಿಭಾಂತಿ ವಸ್ತು। ತನ್ಮಾರ್ಗಣೇ ಸ್ಯಾತ್ ಗಲಿತಂ ಸಮಸ್ತಂ, ನ ಪಶ್ಯತಾಂ ಸಂಚಲನಂ ಕದಾಪಿ॥</p>
		<p><strong>ಅನ್ವಯ:</strong> ಸರ್ವಾಣಿ ದ್ವಂದ್ವಾನಿ ಚ ಅಖಿಲಾಃ ತ್ರಿಪುಟ್ಯಃ ಕಿಂಚಿತ್ ವಸ್ತು ಸಮಾಶ್ರಿತ್ಯ ವಿಭಾಂತಿ। ತನ್ಮಾರ್ಗಣೇ ಸಮಸ್ತಂ ಗಲಿತಂ ಸ್ಯಾತ್। ಮೂಲಮ್ ಆತ್ಮಾನಂ ಪಶ್ಯತಾಂ ಕದಾಪಿ ಸಂಚಲನಂ ನ ಅಸ್ತಿ॥</p>
		<p><strong>ಭಾವಾರ್ಥ:</strong> ದ್ವಂದ್ವಗಳೂ ಮತ್ತು ತ್ರಿಪುಟಿಗಳೂ ಯಾವುದೋ ಒಂದು ವಸ್ತುವನ್ನು ಆಶ್ರಯಿಸಿಕೊಂಡು ಮೆರೆಯುತ್ತಿವೆ. ಅದು ಯಾವುದು? ಎಂಬುದನ್ನು ಹುಡುಕುತ್ತಾ ಹೋದರೆ ದ್ವೈತವೆಲ್ಲವೂ ನಾಶವಾಗಿಬಿಡುತ್ತದೆ. ಆ ಆತ್ಮನನ್ನು ತಾನೆಂದು ತಿಳಿದವರಿಗೆ ಭ್ರಮೆಗಳು ಎಂದಿಗೂ ಉಂಟಾಗಲಾರವು.</p>
		<p><strong>ತಾತ್ಪರ್ಯಾರ್ಥ:</strong> ದ್ವೈತಪ್ರಪಂಚವೆಂದರೆ ದ್ವಂದ್ವಗಳು ಮತ್ತು ತ್ರಿಪುಟಿಗಳು, <strong>ದ್ವಂದ್ವ</strong> ಎಂದರೆ ಸುಖ, ದುಃಖ; ರಾಗ, ದ್ವೇಷ; ಲಾಭ, ನಷ್ಟ; ಬೇಕು, ಬೇಡ; ಜನ್ಮ, ಮರಣ; ಧರ್ಮ, ಅಧರ್ಮಾದಿಗಳು. ಇನ್ನು, <strong>ತ್ರಿಪುಟಿ</strong> ಎಂದರೆ ಮೂರು ಮೂರಾಗಿ ವಿಂಗಡವಾಗಿರುವ ರಾಶಿಗಳು. ಪ್ರಮಾತೃ, ಪ್ರಮಾಣ, ಪ್ರಮೇಯ; ಕ್ರಿಯಾ ಕಾರಕ ಫಲಗಳು, ದ್ರಷ್ಟೃ ದರ್ಶನ ದೃಶ್ಯಗಳು—ಇವುಗಳು. ಇನ್ನು ನಾಮ ರೂಪ ಕ್ರಿಯೆಗಳು; ದೇಶ ಕಾಲಗಳು—ಇದಕ್ಕೇ <strong>ದ್ವೈತಪ್ರಪಂಚ</strong> ಎಂದು ಹೆಸರು.</p>
		<p>ಇವೆಲ್ಲವೂ ಅಹಂಕಾರವನ್ನು ಆಶ್ರಯಿಸಿಕೊಂಡೇ ತೋರುತ್ತಿವೆ. ಅಹಂಕಾರ, ಅವಿದ್ಯಾ, ಅಜ್ಞಾನ, ಬುದ್ಧಿ, ಮನಸ್ಸು, ಚಿತ್ತ—ಎಲ್ಲಾ ಒಂದೇ. ‘ಅಹಂ’ತೋರಿದರೆ ಈ ವಿಶ್ವ, ‘ಅಹಂ’ ಅಡಗಿದರೆ ಈ ವಿಶ್ವವು ಇಲ್ಲವೇ ಇಲ್ಲ. ಸರಿ, ಈ ಅಹಂಕಾರವು ಎಲ್ಲಿಂದ ಬರುತ್ತಿದೆ? ಅಹಂಕಾರಕ್ಕೆ ಮೂಲ ಯಾವುದು? ‘ಅಹಂ’ ಎಂದರೆ ಏನು? ಎಂದು ವಿಚಾರ ಮಾಡುತ್ತಾ ಹೋದರೆ ಅಹಂಕಾರವೇ ಇಲ್ಲವಾಗಿಬಿಡುತ್ತದೆ. “ಅಹಂ”ಗೆ ಆತ್ಮನೇ ಮೂಲ, ಆ ಆತ್ಮನನ್ನು ತಿಳಿದುಕೊಂಡು ಆತ್ಮನಿಷ್ಠರಾದ ಜ್ಞಾನಿಗಳಿಗೆ ಅಹಂಕಾರದ ವಿಕಾರಗಳು ಇರುವುದಿಲ್ಲ.</p>
		<p class="text-center"><strong>ಆತ್ಮಜ್ಞಾನಿಗಳಿಗೆ ಅಹಂಪ್ರತ್ಯಯವು ಇರುವುದಿಲ್ಲ.</strong></p>
	</section>
	<section class="level1 numbered" epub:type="chapter" role="doc-chapter" id="id-10">
		<h1 class="level1-title" epub:type="title"><span class="num">10.</span>ಸ್ವರೂಪದಲ್ಲಿ ವಿದ್ಯಾಽವಿದ್ಯೆಗಳೇ ಇಲ್ಲ</h1>
		<p class="verse">ವಿದ್ಯಾ ಕಥಂ ಭಾತಿ ನ ಚೇದವಿದ್ಯಾ?<br/> ವಿದ್ಯಾಂ ವಿನಾ ಕಿಂ ಪ್ರವಿಭಾತ್ಯವಿದ್ಯಾ?<br/> ದ್ವಯಂ ಚ ಕಸ್ಯೇತಿ ವಿಚಾರ್ಯ ಮೂಲ-<br/> ಸ್ವರೂಪನಿಷ್ಠಾ ಪರಮಾರ್ಥವಿದ್ಯಾ </p>
		<p class="verse-num">॥೧೦॥</p>
		<p><strong>ಪದಚ್ಛೇದ:</strong> ವಿದ್ಯಾ ಕಥಂ ಭಾತಿ ನ ಚೇತ್ ಅವಿದ್ಯಾ। ವಿದ್ಯಾಂ ವಿನಾ ಕಿಂ ಪ್ರವಿಭಾತಿ ಅವಿದ್ಯಾ। ದ್ವಯಂ ಚ ಕಸ್ಯ ಇತಿ ವಿಚಾರ್ಯ ಮೂಲಸ್ವರೂಪನಿಷ್ಠಾ  ಪರಮಾರ್ಥವಿದ್ಯಾ॥</p>
		<p><strong>ಅನ್ವಯ:</strong> ಅವಿದ್ಯಾ ನ ಅಸ್ತಿ ಚೇತ್ ವಿದ್ಯಾ ಕಥಂ ಭಾತಿ? ವಿದ್ಯಾಂ ವಿನಾ ಅವಿದ್ಯಾ ಪ್ರವಿಭಾತಿ ಕಿಮ್? ಚ ದ್ವಯಂ ಕಸ್ಯ ಇತಿ ವಿಚಾರ್ಯ, ಮೂಲಸ್ವರೂಪನಿಷ್ಠಾ ಏವ ಪರಮಾರ್ಥವಿದ್ಯಾ॥</p>
		<p><strong>ಭಾವಾರ್ಥ:</strong> ಅವಿದ್ಯೆಯೆಂಬುದೇ ಇಲ್ಲದಿದ್ದರೆ ವಿದ್ಯೆಗೆ ಹೇಗೆ ಬೆಲೆಯು ಬರುತ್ತಿತ್ತು? ವಿದ್ಯೆಯು ಇಲ್ಲದೇ ಇದ್ದರೆ ಆಗ ಅವಿದ್ಯೆಯು ಹೇಗೆ ಮೆರೆಯುತ್ತಿತ್ತು? ಹೀಗಾಗಿ ವಿದ್ಯೆಯಿಂದ ಅವಿದ್ಯೆಯೂ, ಅವಿದ್ಯೆಯಿಂದ ವಿದ್ಯೆಯೂ ಮೆರೆಯುತ್ತಿದೆ. ಸೂರ್ಯನಿಲ್ಲದಿದ್ದರೇ (ಬೆಳಕೇ ಇಲ್ಲದಿದ್ದರೆ) ಕತ್ತಲೆಗೆ ಏನು ಬೆಲೆಯಿದೆ? ಬೆಳಕಿರುವುದರಿಂದಲೇ ಕತ್ತಲೆಯು ಮೆರೆಯುತ್ತಿದೆ. ಏಕೆಂದರೆ ಕತ್ತಲೆಗೆ ಸ್ವತಂತ್ರವಾಗಿ ಏನೂ ಬೆಲೆಯಿಲ್ಲ. ಕತ್ತಲೆಯೇ ಇರದಿದ್ದರೆ ಬೆಳಕಿಗೆ ಏನು ಬೆಲೆ?</p>
		<p>ಸರಿ, ಅವಿದ್ಯೆಯೂ, ವಿದ್ಯೆಯೂ ಯಾರಿಗೆ? ಎಂದರೆ, ಮನಸ್ಸಿಗೆ ಅಥವಾ ಅಂತಃಕರಣಕ್ಕೆ. ಈ ಅಂತಃಕರಣವನ್ನು ತಾನೆಂದು ತಿಳಿದಿರುವ ಅಹಂಕಾರಕ್ಕೆ ಈ ವಿದ್ಯಾವಿದ್ಯೆಗಳೆರಡೂ ಸೇರಿರುತ್ತವೆ. ಆದ್ದರಿಂದಲೇ ಜೀವನು ಅಹಂಕಾರೋಪಾಧಿಕನಾಗಿ ನಾನು ಅವಿದ್ಯಾವಂತ, ನಾನು ವಿದ್ಯಾವಂತ ಎಂದು ತನ್ನನ್ನು ತಿಳಿದಿರುತ್ತಾನೆ. ದೇಹೇಂದ್ರಿಯಮನೋಬುದ್ಧಿಗಳ ಉಪಾಧಿಗಳಿಂದಲೇ ಜೀವಾತ್ಮನಿಗೆ ಅವಿದ್ಯಾ, ವಿದ್ಯಾ, ಸುಖ, ದುಃಖ, ಜನ್ಮ ಮರಣಾದಿಗಳೆಲ್ಲವೂ ಉಂಟಾಗುತ್ತಿವೆ.</p>
		<p>ಆದರೆ ಮುಮುಕ್ಷುಸಾಧಕರು ಈ ‘ನಾನು’ ಎಂಬುದರ ಮೂಲವು ಯಾವುದು? ಎಂಬುದನ್ನು ವಿಚಾರಮಾಡುತ್ತಾ ಹೋದರೆ, ಅವರಿಗೆ ಅರ್ಥವಾಗುತ್ತದೆ, ಅದು ಸದ್ರೂಪನಾದ ಆತ್ಮನೇ ಎಂದು. ಆ ಸದ್ರೂಪದಲ್ಲಿ ನೆಲೆಗೊಳ್ಳುವುದಕ್ಕೇ ಪರಮಾರ್ಥವಿದ್ಯಾ, ಸದ್ವಿದ್ಯಾ, ಬ್ರಹ್ಮವಿದ್ಯಾ, ಆತ್ಮವಿದ್ಯಾ— ಎಂದೆಲ್ಲಾ ಹೆಸರುಗಳು. ಇದರಿಂದಲೇ ಅಮೃತತ್ವವು ಉಂಟಾಗುತ್ತದೆ.</p>
		<p class="text-center"><strong>ಸದ್ರೂಪಆತ್ಮನಿಷ್ಠೆಯೇ ಪರಮಾರ್ಥವಿದ್ಯೆ..</strong></p>
	</section>
	<section class="level1 numbered" epub:type="chapter" role="doc-chapter" id="id-11">
		<h1 class="level1-title" epub:type="title"><span class="num">11.</span>ಆತ್ಮಜ್ಞಾನವೊಂದೇ ಪರಿಪೂರ್ಣಜ್ಞಾನ</h1>
		<p class="verse">ಬೋದ್ಧಾರಮಾತ್ಮಾನಮಜಾನತೋ ಯೋ<br/> ಬೋಧಃ ಸ ಕಿಂ ಸ್ಯಾತ್ ಪರಮಾರ್ಥಬೋಧಃ?<br/> ಬೋಧಸ್ಯ ಬೋಧ್ಯಸ್ಯ ಚ ಸಂಶ್ರಯಂ ಸ್ವಂ<br/> ವಿಜಾನತಸ್ತದ್ದ್ವಿತಯಂ ವಿನಶ್ಯೇತ್ </p>
		<p class="verse-num">॥೧೧॥</p>
		<p><strong>ಪದಚ್ಛೇದ:</strong> ಬೋದ್ಧಾರಮ್ ಆತ್ಮಾನಮ್ ಅಜಾನತಃ ಯಃ ಬೋಧಃ ಸಃ ಕಿಂ ಸ್ಯಾತ್ ಪರಮಾರ್ಥಬೋಧಃ? ಬೋಧಸ್ಯ ಬೋಧ್ಯಸ್ಯ ಚ ಸಂಶ್ರಯಂ ಸ್ವಂ ವಿಜಾನತಃ ತತ್ ದ್ವಿತಯಂ ವಿನಶ್ಯೇತ್॥</p>
		<p><strong>ಅನ್ವಯ:</strong> ಬೋದ್ಧಾರಮ್ ಆತ್ಮಾನಮ್ ಅಜಾನತಃ ಯಃ ಬೋಧಃ ಸಃ ಪರಮಾರ್ಥಬೋಧಃ ಸ್ಯಾತ್ ಕಿಮ್? ಬೋಧಸ್ಯ ಚ ಬೋಧ್ಯಸ್ಯ ಸಂಶ್ರಯಂ ಸ್ವಂ ವಿಜಾನತಃ ತತ್ ದ್ವಿತಯಂ ವಿನಶ್ಯೇತ್॥</p>
		<p><strong>ಭಾವಾರ್ಥ:</strong> ಎಲ್ಲವನ್ನೂ ಅರಿಯುತ್ತಿರುವ ಆತ್ಮನನ್ನು ಅರಿಯದವನಿಗೆ ಏನೇ ಜ್ಞಾನವಿದ್ದರೂ ಅದು ಪರಮಾರ್ಥಜ್ಞಾನವಾದೀತೇನು? ಆಗಲಾರದು. ಇನ್ನು, ಅರಿವಿಗೂ ವಿಷಯಗಳಿಗೂ ಆಶ್ರಯನಾಗಿರುವಂಥ ತನ್ನನ್ನು ತಿಳಿದವನಿಗೆ ಅವೆರಡೂ (ಜ್ಞಾತೃವೂ ಜ್ಞೇಯವೂ) ನಾಶವಾಗಿಬಿಡುತ್ತವೆ.</p>
		<p><strong>ತಾತ್ಪರ್ಯಾರ್ಥ:</strong> ಎಲ್ಲವನ್ನೂ ಬೆಳಗುತ್ತಿರುವ ಆತ್ಮನನ್ನೇ ಸಾಧಕನು ತಿಳಿಯಬೇಕು. ಈ ಆತ್ಮನಿಗೇ <strong>ಸಾಕ್ಷೀ ಆತ್ಮಾ</strong> ಎಂದು ಹೆಸರು. ಈ ಆತ್ಮನು ಬುದ್ಧಿಯ ಸಕಲ ಪ್ರತ್ಯಯಗಳನ್ನೂ ನಿರ್ವಿಕಾರನಾಗಿ ಸಮನಾಗಿ ಬೆಳಗುತ್ತಾ ಇದ್ದಾನೆ. ಇವನಿಗೇ <strong>ಬೋದ್ಧಾ</strong> ಎಂದು ಹೆಸರು. ಈ ಬೋದ್ಧೃವಾದ ಆತ್ಮನೊಬ್ಬನನ್ನು ತಾನೆಂದು ತಿಳಿಯದೇ ಈ ವಿಶ್ವವೆಲ್ಲವನ್ನೂ ತಿಳಿದರೂ ಆ ತಿಳಿವಳಿಕೆಯು ಸಮ್ಯಗ್ಜ್ಞಾನವಾಗಲಾರದು. ಆ ಜ್ಞಾನವು ಪರಮಾರ್ಥಜ್ಞಾನವೆನಿಸಲಾರದು. ಏಕೆಂದರೆ ಆ ಜ್ಞಾನವು ಪರಿಚ್ಛಿನ್ನಜ್ಞಾನವು.</p>
		<p>ಆದರೆ ಅರಿವಿಗೂ ವಿಷಯಗಳಿಗೂ ಆಶ್ರಯನಾದ ಆತ್ಮನೇ ತಾನು ಎಂದು ತಿಳಿದಾಗ ಆ ಜ್ಞಾನವೇ ಪರಿಪೂರ್ಣಜ್ಞಾನವಾದೀತು. ಸಾಕ್ಷಿಸ್ವರೂಪನಾದ ಆತ್ಮನನ್ನು ತಿಳಿದರೆ ಅಲ್ಲಿ ಅರಿವಾಗಲೀ ವಿಷಯಗಳಾಗಲೀ ಆತ್ಮನಿಗಿಂತ ಭಿನ್ನವಾಗಿ ಇರಲಾರವು. ಏಕೆಂದರೆ ಆತ್ಮನೇ ಪ್ರಮಾತೃ, ಪ್ರಮಾಣ, ಪ್ರಮೇಯಗಳಾಗಿ ತೋರುತ್ತಿದ್ದಾನೆ. ಆತ್ಮನನ್ನೇ ತಿಳಿದ ಮೇಲೆ ಇನ್ನು ಈ ತ್ರಿಪುಟಿಗಳು ಆತ್ಮನಿಗಿಂತ ಭಿನ್ನವಾಗಿ ಉಳಿದಿರಲಾರವಲ್ಲವೇ? ಆತ್ಮಬೋಧವೇ ಪರಮಾರ್ಥಬೋಧವು.</p>
		<p class="text-center"><strong>ಆತ್ಮಜ್ಞಾನಿಗೆ ದ್ವೈತಜ್ಞಾನವಿರುವುದಿಲ್ಲ.</strong></p>
	</section>
	<section class="level1 numbered" epub:type="chapter" role="doc-chapter" id="id-12">
		<h1 class="level1-title" epub:type="title"><span class="num">12.</span>ಆತ್ಮವಿದ್ಯೆಯೆಂಬುದು ನಿದ್ರಾರೂಪವಲ್ಲ</h1>
		<p class="verse">ನಿದ್ರಾ ನ ವಿದ್ಯಾ , ಗ್ರಹಣಂ ನ ವಿದ್ಯಾ<br/> ಗೃಹ್ಣಾತಿ ಕಿಂಚಿನ್ನ ಯಥಾರ್ಥಬೋಧೇ।<br/> ನಿದ್ರಾಪದಾರ್ಥಗ್ರಹಣೇತರಾ ಸ್ಯಾತ್<br/> ಚಿದೇವ ವಿದ್ಯಾ ವಿಲಸಂತ್ಯಶೂನ್ಯಾ </p>
		<p class="verse-num">॥೧೨॥</p>
		<p><strong>ಪದಚ್ಛೇದ:</strong> ನಿದ್ರಾ ನ ವಿದ್ಯಾ ಗ್ರಹಣಂ ನ ವಿದ್ಯಾ ಗೃಹ್ಣಾತಿ ಕಿಂಚಿತ್ ನಯಥಾರ್ಥಬೋಧೇ। ನಿದ್ರಾಪದಾರ್ಥಗ್ರಹಣೇತರಾ ಸ್ಯಾತ್ ಚಿತ್ ಏವ ವಿದ್ಯಾವಿಲಸಂತೀ ಅಶೂನ್ಯಾ॥</p>
		<p><strong>ಅನ್ವಯ:</strong> ನಿದ್ರಾ ನ ವಿದ್ಯಾ, ಗ್ರಹಣಂ ಚ ನ ವಿದ್ಯಾ, ಯಥಾರ್ಥಭೋಧೇ ಕಿಂಚಿತ್ ನ ಗೃಹ್ಣಾತಿ। ನಿದ್ರಾಪದಾರ್ಥಗ್ರಹಣೇತರಾ ಚಿತ್ ಏವ ವಿದ್ಯಾ ಅಶೂನ್ಯಾ ವಿಲಸಂತೀ ಅಸ್ತಿ॥</p>
		<p><strong>ಭಾವಾರ್ಥ:</strong> ನಿದ್ರೆಯು ವಿದ್ಯೆಯಲ್ಲ , ಪದಾರ್ಥಗಳನ್ನು ಇಂದ್ರಿಯಗಳಿಂದ ಅರಿಯುವುದೂ ವಿದ್ಯೆಯಲ್ಲ ; ಏಕೆಂದರೆ ಯಥಾರ್ಥಜ್ಞಾನವಾದರೆ ಆಗ ಅಲ್ಲಿ ಏನನ್ನೂ ಅರಿಯುವುದಿಲ್ಲ. ಆದ್ದರಿಂದ ನಿದ್ರಾ ಎಂಬ ಪದಾರ್ಥಕ್ಕಿಂತಲೂ ವಿಷಯದ ಗ್ರಹಣಕ್ಕಿಂತಲೂ ಬೇರೆಯಾಗಿರುವ ಬೋಧವೇ ವಿದ್ಯೆಯು. ಇದು ಶೂನ್ಯವಲ್ಲ , ಏಕೆಂದರೆ ಈ ಜ್ಞಾನವು ಪ್ರಕಾಶಸ್ವರೂಪವಾಗಿದೆ.</p>
		<p><strong>ತಾತ್ಪರ್ಯಾರ್ಥ:</strong> ಏನನ್ನೂ ಅರಿಯದಿರುವುದೆಂಬುದು ವಿದ್ಯೆಯಲ್ಲ, ಏಕೆಂದರೆ ಗಾಢನಿದ್ರೆಯಲ್ಲಿ ಏನನ್ನೂ ಯಾರೂ ಅರಿಯುವುದಿಲ್ಲ, ಅಂದ ಮಾತ್ರಕ್ಕೆ ನಿದ್ರೆಯನ್ನೇ ಆತ್ಮಜ್ಞಾನವೆಂದು ಕರೆಯಲಾಗದು. ಜ್ಞಾನಾಭಾವವೆಂಬುದು ಸುಷುಪ್ತಿಯಲ್ಲಿ ಇರುತ್ತದೆ. ಆದರೆ ಇದೇನು ಆತ್ಮಜ್ಞಾನದ ಸ್ಥಿತಿಯಲ್ಲ ; ಇನ್ನು ಹಾಗಾದರೆ, ಎಚ್ಚರದಲ್ಲಿ ಇಂದ್ರಿಯಗಳಿಂದ ದ್ವೈತಪ್ರಪಂಚವನ್ನು ಕಾಣುತ್ತಿದ್ದೇವಲ್ಲ , ಇದನ್ನಾದರೂ ಆತ್ಮಜ್ಞಾನ ಎನ್ನಬಹುದೇ? ಎಂದರೆ, ಇದೂ ಅಲ್ಲ ; ಹೀಗಾಗಿ ನಿದ್ರೆಯಾಗಲೀ ಎಚ್ಚರದ ವಿಷಯಗ್ರಹಣವಾಗಲೀ ಆತ್ಮವಿದ್ಯೆಯಲ್ಲ.</p>
		<p>ಹಾಗಾದರೆ ಆತ್ಮಜ್ಞಾನ, ಆತ್ಮವಿದ್ಯೆ—ಎಂದರೇನು? ಎಂದರೆ ‘<strong>ಇದೆಲ್ಲವೂ ತಾನೇ</strong>’ ಎಂಬ ಪರಮಾರ್ಥಜ್ಞಾನವೇ ಆತ್ಮಜ್ಞಾನವು. ಈ ಸ್ಥಿತಿಯಲ್ಲಿ ಪ್ರಮಾತೃ, ಪ್ರಮಾಣ, ಪ್ರಮೇಯಗಳೇ ಇರುವುದಿಲ್ಲ. ಆತ್ಮಜ್ಞಾನವೆಂದರೆ ಆತ್ಮಚೈತನ್ಯವೇ. ಆತ್ಮನೇ ಜ್ಞಾನ, ಜ್ಞಾನವೇ ಆತ್ಮ; ಚಿನ್ಮಾತ್ರಸ್ವರೂಪನಾದ ಆತ್ಮನೇ ನಿಜವಾದ ವಿದ್ಯೆ ಎಂದು ತಿಳಿಯಬೇಕು. ಆತ್ಮಜ್ಞಾನವು ನಿದ್ರೆಯೂ ಅಲ್ಲ , ಗ್ರಹಣವೂ ಅಲ್ಲ.</p>
		<p class="text-center"><strong>ಚೈತನ್ಯಸ್ವರೂಪನಾದ ಆತ್ಮನೇ ಜ್ಞಾನಸ್ವರೂಪನೂ ಹೌದು.</strong></p>
	</section>
	<section class="level1 numbered" epub:type="chapter" role="doc-chapter" id="id-13">
		<h1 class="level1-title" epub:type="title"><span class="num">13.</span>ನಾಮರೂಪಾತ್ಮಕವಿಶ್ವವು ಆತ್ಮನೇ</h1>
		<p class="verse">ಸತ್ಯಶ್ಚಿದಾತ್ಮಾ ವಿವಿಧಾಕೃತಿಶ್ಚಿತ್<br/> ಸಿದ್ಧ್ಯೇತ್ ಪೃಥಕ್ ಸತ್ಯಚಿತೋ ನ ಭಿನ್ನಾ।<br/> ಭೂಷಾವಿಕಾರಾಃ ಕಿಮು ಸಂತಿ ಸತ್ಯಮ್<br/> ವಿನಾ ಸುವರ್ಣಂ ಪೃಥಗತ್ರ ಲೋಕೇ?</p>
		<p class="verse-num">॥೧೩॥</p>
		<p><strong>ಪದಚ್ಛೇದ:</strong> ಸತ್ಯಃ ಚಿದಾತ್ಮಾ ವಿವಿಧಾಕೃತಿಃ ಚಿತ್ ಸಿದ್ಧ್ಯೇತ್ ಪೃಥಕ್ ಸತ್ಯಚಿತಃ ನ ಭಿನ್ನಾ। ಭೂಷಾವಿಕಾರಾಃ ಕಿಮು ಸಂತಿ ಸತ್ಯಂ ವಿನಾ ಸುವರ್ಣಂ ಪೃಥಕ್ ಅತ್ರ ಲೋಕೇ?॥</p>
		<p><strong>ಅನ್ವಯ:</strong> ಚಿದಾತ್ಮಾ ಸತ್ಯಃ, ಚಿತ್ ವಿವಿಧಾಕೃತಿಃ, ಸತ್ಯಚಿತಃ ಪೃಥಕ್ ಭಿನ್ನಾನ ಸಿದ್ಧ್ಯೇತ್। ಸುವರ್ಣಂ ವಿನಾ ಲೋಕೇ ಭೂಷಾವಿಕಾರಾಃ ಪೃಥಕ್ ಸತ್ಯಾಃ ಸಂತಿ ಕಿಮು?</p>
		<p><strong>ಭಾವಾರ್ಥ:</strong> ಚಿದ್ರೂಪನಾದ ಆತ್ಮನೊಬ್ಬನೇ ಸತ್ಯ. ಏಕವಾಗಿರುವ ಆ ಚಿತ್ತತ್ತ್ವವೇ ನಾನಾ ಆಕಾರಗಳನ್ನೂ ನಾಮರೂಪಗಳನ್ನೂ ಹೊಂದಿರುತ್ತದೆ. ನಾಮರೂಪಾಕಾರವಾದ ಈ ವಿಶ್ವವು, ಸತ್ಯವಾಗಿರುವ ಚಿತ್ಗಿಂತ ಭಿನ್ನವಾಗಿ ಇಲ್ಲವೇ ಇಲ್ಲ. ನಾನಾ ಆಕಾರಗಳಲ್ಲಿ ತೋರುತ್ತಿರುವ ಆಭರಣಗಳು ಸುವರ್ಣವನ್ನು ಬಿಟ್ಟು ಸ್ವತಂತ್ರವಾಗಿ, ಭಿನ್ನವಾಗಿ ಸತ್ಯವಾಗಿ ಇರುತ್ತವೆಯೇನು?</p>
		<p><strong>ತಾತ್ಪರ್ಯಾರ್ಥ:</strong> ಆತ್ಮನೆಂದರೆ ನಮ್ಮೆಲ್ಲರ ಪ್ರತ್ಯಗಾತ್ಮತತ್ತ್ವ; ಈ ಆತ್ಮನಿಗೇ <strong>ಸತ್ಯ</strong> ಎಂದೂ <strong>ಚಿತ್</strong> ಎಂದೂ <strong>ಚಿದಾತ್ಮಾ </strong>ಎಂದೂ ಹೆಸರುಗಳು. ಆತ್ಮನು ದೇಶಕಾಲಗಳನ್ನೂ ವಿಕಾರಗಳನ್ನೂ ಮೀರಿರುವುದರಿಂದ <strong>ಸತ್ಯ</strong> ಎನಿಸಿರುತ್ತಾನೆ. ನಿರವಯವನೂ ನಿರುಪಾಧಿಕನೂ ಆಗಿರುವ ಆತ್ಮನಿಗೆ ವಿಕಾರಗಳಾಗಲೀ ನಾಶವಾಗಲೀ ಇಲ್ಲವಾದ್ದರಿಂದ ಆತ್ಮನು <strong>ಸತ್ಯ</strong>ನಾಗಿರುತ್ತಾನೆ. ಪ್ರಪಂಚವು ಸತ್ಯ ಚಿದಾತ್ಮನಿಗಿಂತ ಭಿನ್ನವಾಗಿಲ್ಲವೇ ಇಲ್ಲ. ಆತ್ಮನನ್ನು ಬಿಟ್ಟು ವಿಶ್ವವೆಂಬುದಿಲ್ಲ. ಆದರೆ ಆತ್ಮನು ಮಾತ್ರ ಜಗತ್ತಿಗೆ ಸಂಬಂಧಪಡದೇ ತಾನೇತಾನಾಗಿ ಸ್ವತಂತ್ರನಾಗಿರುತ್ತಾನೆ.</p>
		<p>ಇದಕ್ಕೆ ಸುವರ್ಣ ಮತ್ತು ಆಭರಣಗಳ ಉದಾಹರಣೆ: ಬಂಗಾರವೇ ಆಭರಣಗಳಾಗಿ ತೋರುತ್ತಿದೆ. ಉಂಗುರ, ಬಳೆ, ಸರ, ಮೂಗುತಿ—ಎಲ್ಲಾ ಆಭರಣಗಳೂ ಬಂಗಾರವೇ. ಬಂಗಾರವನ್ನು ಬಿಟ್ಟು ಯಾವ ಆಭರಣಗಳೂ ಇಲ್ಲ,ಆದರೆ ಆಭರಣಗಳಿಲ್ಲದಿದ್ದರೂ ಬಂಗಾರವು ಇರುತ್ತದೆ. ಇದರಂತೆ ಸತ್ಯಚಿದ್ರೂಪನಾದ ಆತ್ಮನನ್ನು ಬಿಟ್ಟು ಜಗತ್ತೆಂಬುದು ಇಲ್ಲವೇ ಇಲ್ಲ.</p>
		<p class="text-center"><strong>ಆತ್ಮನೇ ಜಗತ್ತಾಗಿ ತೋರುತ್ತಿದ್ದಾನೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-14">
		<h1 class="level1-title" epub:type="title"><span class="num">14.</span>‘ಅಹಂ’ಇದ್ದಾಗಲೇ ನೀನು ಅದು ತೋರುತ್ತದೆ</h1>
		<p class="verse">ತದ್ಯುಷ್ಮದೋರಸ್ಮದಿ ಸಂಪ್ರತಿಷ್ಠಾ<br/> ತಸ್ಮಿನ್ ವಿನಷ್ಟೇಽಸ್ಮದಿ ಮೂಲಬೋಧಾತ್।<br/> ತದ್ಯುಷ್ಮದಸ್ಮನ್ಮತಿವರ್ಜಿತೈಕಾ<br/> ಸ್ಥಿತಿರ್ಜ್ವಲಂತೀ ಸಹಜಾತ್ಮನಃ ಸ್ಯಾತ್ </p>
		<p class="verse-num">॥೧೪॥</p>
		<p><strong>ಪದಚ್ಛೇದ:</strong> ತದ್ಯುಷ್ಮದೋಃ ಅಸ್ಮದಿ ಸಂಪ್ರತಿಷ್ಠಾ ತಸ್ಮಿನ್ ವಿನಷ್ಟೇ ಅಸ್ಮದಿ ಮೂಲಬೋಧಾತ್। ತದ್ಯುಷ್ಮದಸ್ಮನ್ಮತಿವರ್ಜಿತಾ ಏಕಾ ಸ್ಥಿತಿಃ ಜ್ವಲಂತೀ ಸಹಜಾ ಆತ್ಮನಃ ಸ್ಯಾತ್॥</p>
		<p><strong>ಅನ್ವಯ:</strong> ತದ್ಯುಷ್ಮದೋಃ ಅಸ್ಮದಿ ಸಂಪ್ರತಿಷ್ಠಾ, ಮೂಲಬೋಧಾತ್ ತಸ್ಮಿನ್ ಅಸ್ಮದಿ ವಿನಷ್ಟೇ ಸತಿ, ತದ್ಯುಷ್ಮದ್ಸ್ಮತ್ಮತಿವರ್ಜಿತಾ ಏಕಾ ಆತ್ಮನಃ ಸಹಜಾ ಜ್ವಲಂತೀ ಸ್ಥಿತಿಃ ಸ್ಯಾತ್॥</p>
		<p><strong>ಭಾವಾರ್ಥ:</strong> ‘ಅದು’ ಮತ್ತು ‘ನೀನು’ ಎಂಬೀ ಪ್ರತ್ಯಯಗಳು ‘ನಾನು’ ಎಂಬುದಿದ್ದಾಗ ಮಾತ್ರಾ ತೋರುತ್ತವೆ. ಆದರೆ ‘ಅಹಂಕಾರ’ದ ಮೂಲನಾಗಿರುವ ಪ್ರತ್ಯಗಾತ್ಮನನ್ನು ತಿಳಿದಾಗ ಆ “ಅಹಂ” ಎಂಬುದೇ ನಾಶವಾಗಿಬಿಡಲಾಗಿ, ಇನ್ನು ಮುಂದೆ ಅದು, ಇದು, ಅವಳು, ಅವನು, ನೀನು, ನಾನು—ಎಂಬೀ ಅರಿವುಗಳು ಯಾವುದರ ಸಂಬಂಧವೂ ಇಲ್ಲದೇ ಅದ್ವಿತೀಯವಾದ ಆತ್ಮನ ಸಹಜಸ್ಥಿತಿಯೇ ಪ್ರಕಾಶಿಸುತ್ತಾ ಇರುತ್ತದೆ.</p>
		<p><strong>ತಾತ್ಪರ್ಯಾಥರ್:</strong> ನಮಗೆಲ್ಲರಿಗೂ ಮನಸ್ಸಿನಲ್ಲಿ ಇದು ಪುಸ್ತಕ, ಅದು ಹಸು, ಅವನು ಹುಡುಗ, ಅವಳು ತಂಗಿ, ನೀನು ಹುಡುಗ—ಇತ್ಯಾದಿ ಇತ್ಯಾದಿ ಜ್ಞಾನಗಳು ಹುಟ್ಟುತ್ತಾ ಇರುತ್ತವೆಯಲ್ಲವೇ? ಈ ಪ್ರತ್ಯಯಗಳಿಗೆ <strong>ತತ್ಯುಷ್ಮತ್ ಪ್ರತ್ಯಯಗಳು</strong> ಎಂದು ಹೆಸರು. ‘ಅಸ್ಮತ್’ (ನಾನು) ಎಂಬ ಅರಿವು ಇದ್ದಾಗಲೇ ‘ನೀನು’, ‘ಇದು’, ‘ಅವನು’, ‘ಅವಳು’ ಮುಂತಾದ ಪ್ರತ್ಯಯಗಳು ತೋರುತ್ತವೆ. ಏಕೆಂದರೆ ಮೊದಲು ‘ಅಹಂ’; ಆಮೇಲೆ ಇನ್ನುಳಿದ ಭಿನ್ನ ವಿಭಿನ್ನ ಪ್ರತ್ಯಯಗಳು.</p>
		<p>ಸರಿ, ಹೀಗಾದಮೇಲೆ, ಈ ‘ನಾನು’ ಎಂಬುದರ ಮೂಲವನ್ನು ಹುಡುಕಿ, ಅದನ್ನು ‘ಆತ್ಮ’ನೆಂದು ಗುರುತಿಸಿ, ಅದೇ ತಾನೆಂದು ತಿಳಿದಾಗ ಸರ್ವಪ್ರತ್ಯಯಗಳಿಗೂ ಮೂಲನಾದ ಆತ್ಮನೇ ತಾನೆಂದು ದೃಢವಾಗಿ ತಿಳಿದರೆ ಅದೇ ‘ಸಹಜಸಮಾಧಿ’, ಅದೇ ‘ಸಹಜ ಆತ್ಮನಿಷ್ಠೆ’. ಆ ಸ್ವರೂಪದಲ್ಲಿ ಅಹಂ, ತ್ವಂ, ಸಃ, ಸಾ, ತತ್ ಮುಂತಾದ ಯಾವ ಪ್ರತ್ಯಯಗಳೂ ತೋರುವುದಿಲ್ಲ.</p>
		<p class="text-center"><strong>ಪ್ರತ್ಯಗಾತ್ಮನಿಷ್ಠೆಯೇ ಸಹಜನಿಷ್ಠೆಯು.</strong></p>
	</section>
	<section class="level1 numbered" epub:type="chapter" role="doc-chapter" id="id-15">
		<h1 class="level1-title" epub:type="title"><span class="num">15.</span>ಆತ್ಮನೊಬ್ಬನೇ ‘ಸತ್’ತತ್ತ್ವವು</h1>
		<p class="verse">ಭೂತಂ ಭವಿಷ್ಯಚ್ಚ ಭವತ್ಸ್ವಕಾಲೇ<br/> ತದ್ವರ್ತಮಾನಸ್ಯ ವಿಹಾಯ ತತ್ತ್ವಮ್।<br/> ಹಾಸ್ಯಾ ನ ಕಿಂ ಸ್ಯಾದ್ ಗತಭಾವಿಚರ್ಚಾ<br/> ವಿನೈಕಸಂಖ್ಯಾಂ ಗಣನೇವ ಲೋಕೇ</p>
		<p class="verse-num">॥೧೫॥</p>
		<p><strong>ಪದಚ್ಛೇದ:</strong> ಭೂತಂ ಭವಿಷ್ಯತ್ ಚ ಭವತ್ ಸ್ವಕಾಲೇ ತತ್ ವರ್ತಮಾನಸ್ಯ ವಿಹಾಯ ತತ್ತ್ವಮ್। ಹಾಸ್ಯಾ ನ ಕಿಂ ಸ್ಯಾತ್ ಗತಭಾವಿಚರ್ಚಾ ವಿನಾ ಏಕಸಂಖ್ಯಾಂ ಗಣನಾ ಇವ ಲೋಕೇ॥</p>
		<p><strong>ಅನ್ವಯ:</strong> ಭೂತಂ ಚ ಭವಿಷ್ಯತ್ ಸ್ವಕಾಲೇ ಭವತ್। ತತ್ ವರ್ತಮಾನಸ್ಯ ತತ್ತ್ವಂ ವಿಹಾಯ ಗತಭಾವಿಚರ್ಚಾ ಹಾಸ್ಯಾ ನ ಸ್ಯಾತ್ ಕಿಂ? ಲೋಕೇ ಏಕಸಂಖ್ಯಾಂ ವಿನಾ ಗಣನಾ ಇವ॥</p>
		<p><strong>ಭಾವಾರ್ಥ:</strong> ಭೂತಕಾಲವಾಗಲೀ ಭವಿಷ್ಯತ್ಕಾಲವಾಗಲೀ ತಮ್ಮ ತಮ್ಮ ಕಾಲದಲ್ಲಿ ಭವತ್(ವರ್ತಮಾನ)ಕಾಲವೇ ಆಗಿರುತ್ತವೆ. ತೋರುವಾಗ ಎಲ್ಲವೂ ವರ್ತಮಾನವೇ ಆಗಿರುತ್ತದೆ. ಆದ್ದರಿಂದ ವರ್ತಮಾನದ ಅಂದರೆ ಇರುವ ತತ್ತ್ವವನ್ನು ವಿಚಾರಮಾಡದೇ ಗತಕಾಲದ ಹಾಗೂ ಭವಿಷ್ಯತ್ಕಾಲದ ಯಾವುದೋ ಅನಾತ್ಮವಸ್ತುಗಳನ್ನು ಕುರಿತು ವಿಚಾರಮಾಡುವುದು ಎಂಬುದು ಹಾಸ್ಯಾಸ್ಪದವಲ್ಲವೇ? ಒಂದು ಎಂಬುದನ್ನು ಬಿಟ್ಟು ಬರೀ ಸೊನ್ನೆಗಳನ್ನು ಲೆಕ್ಕ ಮಾಡುವುದೆಂಬುದು ಹಾಸ್ಯಾಸ್ಪದವಾದಂತೆ!</p>
		<p><strong>ತಾತ್ಪರ್ಯಾರ್ಥ:</strong> ಆತ್ಮನೊಬ್ಬನೇ ವರ್ತಮಾನಸ್ವರೂಪನು. ಆತ್ಮನಿಗೆ ಹೆಸರೇ <strong>ಸತ್</strong> (ಇರುವವನು) ಎಂದು. ಈ ಪ್ರಪಂಚವೆಲ್ಲವೂ ವರ್ತಮಾನವೇ ಆಗಿರುತ್ತದೆ. ಆಗ, ತೋರುವಾಗ ಗತಕಾಲವು ವರ್ತಮಾನಕಾಲವೇ ಆಗಿತ್ತಲ್ಲವೇ? ಇದಕ್ಕೊಂದು ಪುಟ್ಟ ಉದಾಹರಣೆ: ಇಂದು ಬುಧವಾರವಾದರೆ, ಬುಧವಾರವು ವರ್ತಮಾನವಾರ; ಮಂಗಳವಾರವು ಭೂತವಾರ, ಗುರುವಾರವು ಭವಿಷ್ಯವಾರವಾಗಿರುತ್ತದೆ. ಆದರೆ ಮಂಗಳವಾರದಂದು ಆ ಮಂಗಳವಾರವು ವರ್ತಮಾನವೇ ಆಗಿತ್ತಲ್ಲವೇ? ನಾಳೆಯ ಗುರುವಾರ, ಗುರುವಾರವು ಬಂದಾಗ ವರ್ತಮಾನವಾಗುತ್ತದೆಯಲ್ಲವೇ? ಹೀಗೆ, ಭೂತವೂ ಭವಿಷ್ಯತ್ತೂ ವರ್ತಮಾನವೇ ಆಗಿರುತ್ತದೆ. ಆತ್ಮನು ‘ಸತ್’, ‘ವರ್ತಮಾನ’ ಸ್ವರೂಪನೇ ಆಗಿರುತ್ತಾನೆ. ಇಂಥ ಆತ್ಮನನ್ನೇ ವಿವೇಕಿಗಳು ವಿಚಾರಮಾಡಬೇಕೇ ಹೊರತು ಭೂತವನ್ನೂ ಅಲ್ಲ , ಭವಿಷ್ಯತ್ತನ್ನೂ ಅಲ್ಲ.</p>
		<p class="text-center"><strong>ಸದ್ರೂಪನಾದ ಆತ್ಮನೇ ಜಗತ್ತಿಗೆ ಮೂಲತತ್ತ್ವ.</strong></p>
	</section>
	<section class="level1 numbered" epub:type="chapter" role="doc-chapter" id="id-16">
		<h1 class="level1-title" epub:type="title"><span class="num">16.</span>‘ನಾನು’ಇದ್ದಾಗಲೇ ದಿಕ್ಕುಕಾಲಗಳ ಕಲ್ಪನೆ</h1>
		<p class="verse">ಕ್ವ ಭಾತಿ ದಿಕ್ಕಾಲಕಥಾ ವಿನಾಽಸ್ಮಾನ್?<br/> ದಿಕ್ಕಾಲಲೀಲೇಹ ವಪುರ್ವಯಂ ಚೇತ್।<br/> ನ ಕ್ವಾಪಿ ಭಾಮೋ ನ ಕದಾಪಿ ಭಾಮೋ<br/> ವಯಂ ತು ಸರ್ವತ್ರ ಸದಾ ಚ ಭಾಮಃ </p>
		<p class="verse-num">॥೧೬॥</p>
		<p><strong>ಪದಚ್ಛೇದ:</strong> ಕ್ವ ಭಾತಿ ದಿಕ್ ಕಾಲಕಥಾ ವಿನಾ‌ ಅಸ್ಮಾನ್, ದಿಕ್ ಕಾಲಲೀಲಾ ಇಹ ವಪುಃ ವಯಂ ಚೇತ್। ನ ಕ್ವ ಅಪಿ ಭಾಮಃ ನ ಕದಾ ಅಪಿ ಭಾಮಃ ವಯಂ ತು ಸರ್ವತ್ರ ಸದಾ ಚ ಭಾಮಃ॥</p>
		<p><strong>ಅನ್ವಯ:</strong> ಅಸ್ಮಾನ್ ವಿನಾ ದಿಕ್ಕಾಲಕಥಾ ಕಥಂ ಭಾತಿ? ವಯಮ್ ಇಹ ವಪುಃ ಚೇತ್ ದಿಕ್ಕಾಲಲೀಲಾ ಸ್ಯಾತ್ಓ ವಯಂ ನ ಕ್ವ ಅಪಿ ಭಾಮಃ, ನ ಕದಾ ಅಪಿ ಭಾಮಃ। ವಯಂ ತು ಸರ್ವತ್ರ ಚ ಸದಾ ಭಾಮಃ॥</p>
		<p><strong>ಭಾವಾರ್ಥ:</strong> ‘ನಾನು’ ಎಂಬುದಿಲ್ಲದೇ ಹೋದರೆ ದೇಶವಾಗಲೀ ಕಾಲ ವಾಗಲೀ ತೋರಲಾರದು. ‘ನಾನು ಶರೀರ’, ‘ಶರೀರವೇ ನಾನು’ ಎಂಬ ಅರಿವು ಬಂದಮೇಲೆಯೇ ದಿಕ್ ದೇಶಗಳ ಕಲ್ಪನೆಯು ಬರುತ್ತದೆ. ‘ನಾನು’ ಎಂಬುದು ಒಂದು ದೇಶಕ್ಕಾಗಲೀ ಒಂದು ಕಾಲಕ್ಕಾಗಲೀ ಪರಿಚ್ಛಿನ್ನವೇ ಅಲ್ಲ. ಏಕೆಂದರೆ ಆತ್ಮರೂಪದಿಂದ ‘ನಾನು’ ಎಲ್ಲೆಲ್ಲಿಯೂ ಯಾವಾಗಲೂ ಇದ್ದೇ ಇರುತ್ತೇನೆ.</p>
		<p><strong>ತಾತ್ಪರ್ಯಾರ್ಥ:</strong> ದೇಶಕಾಲಗಳ ಕಲ್ಪನೆಯು ಪರಮಾರ್ಥವಲ್ಲ ಹಾಗೂ ಸ್ವತಂತ್ರವೂ ಅಲ್ಲ. <strong>ದೇಶ</strong>ವೆಂದರೆ ಅಲ್ಲಿ , ಇಲ್ಲಿ , ಆ ಊರು ಈ ಊರು ಇತ್ಯಾದಿ ಪ್ರತ್ಯಯಗಳು. ಇನ್ನು <strong>ಕಾಲ</strong> ಎಂದರೆ ಆಗ ಈಗ; ನಿನ್ನೆ ಮೊನ್ನೆ ಇಂದು ನಾಳೆ; ಭೂತ ವರ್ತಮಾನ ಭವಿಷ್ಯತ್; ಹೋದಜನ್ಮದಲ್ಲಿ , ಈ ಜನ್ಮದಲ್ಲಿ , ಮುಂದಿನ ಜನ್ಮಗಳಲ್ಲಿ ಇವೆಲ್ಲವೂ ಕಾಲದ ಅವಯವಗಳೇ. ದೇಶಕಾಲಗಳಾವುವೂ ಸತ್ಯವಾಗಿ ಇಲ್ಲವೇ ಇಲ್ಲ. ‘ನಾನು ಶರೀರ’ ಎಂಬ ಪ್ರತ್ಯಯವು ಉಂಟಾದ ಕೂಡಲೇ ದೇಶಕಾಲಗಳ ಅರಿವುಗಳು ಉಂಟಾಗುತ್ತವೆ.</p>
		<p>‘ಈ ಶರೀರವು ನಾನಲ್ಲ’, ‘ಸತ್ಸ್ವರೂಪನಾದ ಅತ್ಮನೇ ತಾನು’ ಎಂಬ ದೃಢವಾದ ಜ್ಞಾನವು ಉಂಟಾಗಿಬಿಟ್ಟರೆ ಆಗ ದೇಶದ ಅಥವಾ ಕಾಲದ ಅರಿವುಗಳೇ ಇರಲಾರವು. ಆತ್ಮನು ಅಲ್ಲಿದ್ದಾನೆ, ಇಲ್ಲಿದ್ದಾನೆ ಎಂದಾಗಲೀ; ಆಗ ಇದ್ದ, ಈಗ ಇದ್ದಾನೆ—ಎಂದಾಗಲೀ ಹೇಳುವುದು ಸರ್ವಥಾ ಸರಿಯಲ್ಲ. ಏಕೆಂದರೆ ಆತ್ಮನು ಸರ್ವತ್ರ, ಸರ್ವದಾ ಸತ್ಸ್ವರೂಪನೇ ಆಗಿರುತ್ತಾನೆ.</p>
		<p class="text-center"><strong>‘ಸತ್’ಸ್ವರೂಪವನ್ನು ತಿಳಿದರೆ ದ್ವೈತವೇ ಇರುವುದಿಲ್ಲ.</strong></p>
	</section>
	<section class="level1 numbered" epub:type="chapter" role="doc-chapter" id="id-17">
		<h1 class="level1-title" epub:type="title"><span class="num">17.</span>ಅಜ್ಞನಿಗೆ ದೇಹವೇ ಸತ್ಯ , ಜ್ಞಾನಿಗೆ ಆತ್ಮನೇ ಸತ್ಯ</h1>
		<p class="verse">ದೇಹಾತ್ಮಭಾವೇ ಜ್ಞಜಡೌ ಸಮಾನೌ <br/> ಏಕಸ್ಯ ದೇಹೇ ಹೃದಿ ದೀಪ್ತ ಆತ್ಮಾ। <br/> ಆಕ್ರಮ್ಯ ದೇಹಂ ಚ ಜಗಚ್ಚ ಪೂರ್ಣಃ <br/> ಪರಸ್ಯ ಮೇಯಂ ತನುಮಾತ್ರಮಾತ್ಮಾ </p>
		<p class="verse-num">॥೧೭॥</p>
		<p><strong>ಪದಚ್ಛೇದ:</strong> ದೇಹಾತ್ಮಭಾವೇ ಜ್ಞಜಡೌ ಸಮಾನೌ, ಏಕಸ್ಯ ದೇಹೇ ಹೃದಿದೀಪ್ತಃ ಆತ್ಮಾ। ಆಕ್ರಮ್ಯ ದೇಹಂ ಚ ಜಗಚ್ಚ ಪೂರ್ಣಃ, ಪರಸ್ಯ ಮೇಯಂ ತನುಮಾತ್ರಮ್ ಆತ್ಮಾ ॥</p>
		<p><strong>ಅನ್ವಯ:</strong> ದೇಹಾತ್ಮಭಾವೇ ಜ್ಞಜಡೌ ಸಮಾನೌಓ ಏಕಸ್ಯ ದೇಹೇ ಏವ ಹೃದಿ ದೀಪ್ತಃ ಆತ್ಮಾ। ಪರಸ್ಯ ತು ದೇಹಂ ಚ ಜಗತ್ ಚ ಆಕ್ರಮ್ಯ ಪೂರ್ಣಃ ಆತ್ಮಾ। ಮೇಯಂ ತನುಮಾತ್ರಮ್ ಆತ್ಮಾ॥</p>
		<p><strong>ಭಾವಾರ್ಥ:</strong> ‘ದೇಹವು ನಾನು’ ಎಂಬ ತಿಳಿವಳಿಕೆಯಲ್ಲಿ <strong>ಜ್ಞ </strong>ಮತ್ತು <strong>ಜಡ</strong>— ಇಬ್ಬರೂ ಸಮಾನರಾಗಿರುತ್ತಾರೆ. ಆದರೆ ಅಜ್ಞರು ದೇಹದಲ್ಲಿ ಮಾತ್ರವೇ ಹೃದಯದಲ್ಲಿ ದೀಪ್ತನಾದ ಆತ್ಮನನ್ನು ಕಾಣುತ್ತಾರೆ. ಜ್ಞಾನಿಗಳಾದರೋ ದೇಹವನ್ನೂ ಜಗತ್ತನ್ನೂ ವ್ಯಾಪಿಸಿರುವ ಪರಿಪೂರ್ಣನಾದ ಆತ್ಮನನ್ನೇ ತಾನೆಂದು ತಿಳಿದಿರುತ್ತಾರೆ. ಈ ಆತ್ಮನು ಅತ್ಯಂತ ಸೂಕ್ಷ್ಮನೂ ಅಪ್ರಮೇಯನೂ ಆಗಿರುತ್ತಾನೆ.</p>
		<p><strong>ತಾತ್ಪರ್ಯಾರ್ಥ:</strong> ಅಜ್ಞರೂ ಸುಜ್ಞರೂ ದೇಹವನ್ನು ‘ನಾನು’ ಎಂದೇ ಹೇಳುತ್ತಾರೆ. ನಾನು ಬಂದೆನು, ನಾನು ಉಂಡೆನು, ನಾನು ನೋಡಿದೆನು, ಎಂದು ಮುಂತಾಗಿ ಅಜ್ಞಾನಿಗಳೂ ಆತ್ಮಜ್ಞಾನಿಗಳೂ ದೇಹವನ್ನು ‘ನಾನು’ ಎಂದು ಹೇಳುತ್ತಾರೆ; ದಿಟ, ಆದರೆ ಅವರ ತಿಳಿವಳಿಕೆಗಳಲ್ಲಿ ಭೇದವುಂಟು. ಅಜ್ಞರು ‘ನಾನು ಬಂದೆನು’, ‘ನಾನು ಹೋಗುತ್ತೇನೆ’ ಎನ್ನುವಾಗ ದೇಹವಷ್ಟನ್ನೇ ನಾನು ಎಂದು ತಿಳಿದಿರುತ್ತಾರೆ; ಇವರಿಗೆ ಸಾಕ್ಷಿಸ್ವರೂಪನಾದ ಆತ್ಮನ ಜ್ಞಾನವು ಉಂಟಾಗಿಲ್ಲ.</p>
		<p>ಆದರೆ ಆತ್ಮಜ್ಞಾನಿಗಳು ‘ನಾನು ಉಂಡೆನು’ ಎನ್ನುವಾಗಲೂ ಅವರಿಗೆ ಈ ವಿಶ್ವವನ್ನು ವ್ಯಾಪಿಸಿರುವ ಪೂರ್ಣನಾದ ಆತ್ಮನೇ ತಾನೆಂದು ತಿಳಿದಿರುತ್ತದೆ. ‘ನಾನು’ ಎಂದರೆ ಈ ದೇಹೇಂದ್ರಿಯಸಂಘಾತವನ್ನು ವ್ಯಾಪಿಸಿರುವ ಪರಬ್ರಹ್ಮವೇ ತಾನೆಂದು ಆತ್ಮಜ್ಞಾನಿಗಳು ನಿಶ್ಚಿತವಾಗಿ ತಿಳಿದಿರುತ್ತಾರೆ. ಹೀಗೆ ಅಜ್ಞರಿಗೂ ಜ್ಞಾನಿಗಳಿಗೂ ಈ ವ್ಯತ್ಯಾಸವು ಇರುತ್ತದೆ.</p>
		<p class="text-center"><strong>ಲೌಕಿಕರಿಗೆ ಜ್ಞಾನಿ, ಅಜ್ಞಾನಿಗಳಿಬ್ಬರೂ ಒಂದೇ ರೀತಿ ಕಾಣುತ್ತಾರೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-18">
		<h1 class="level1-title" epub:type="title"><span class="num">18.</span>ಅಜ್ಞನು ಪ್ರಪಂಚನಿಷ್ಠ, ಜ್ಞಾನಿಯು ಪೂರ್ಣನಿಷ್ಠ</h1>
		<p class="verse">ಅಜ್ಞಸ್ಯ ವಿಜ್ಞಸ್ಯ ಚ ವಿಶ್ವಮಸ್ತಿ<br/> ಪೂರ್ವಸ್ಯ ದೃಶ್ಯಂ ಜಗದೇವ ಸತ್ಯಮ್।<br/> ಪರಸ್ಯ ದೃಶ್ಯಾಶ್ರಯಭೂತಮೇಕಂ<br/> ಸತ್ಯಂ ಪ್ರಪೂರ್ಣಂ ಪ್ರವಿಭಾತ್ಯರೂಪಮ್ </p>
		<p class="verse-num">॥೧೮॥</p>
		<p><strong>ಪದಚ್ಛೇದ:</strong> ಅಜ್ಞಸ್ಯ ವಿಜ್ಞಸ್ಯ ಚ ವಿಶ್ವಮ್ ಅಸ್ತಿ ಪೂರ್ವಸ್ಯ ದೃಶ್ಯಂ ಜಗತ್ ಏವ ಸತ್ಯಮ್, ಪರಸ್ಯ ದೃಶ್ಯಾಶ್ರಯಭೂತಮ್ ಏಕಂ ಸತ್ಯಂ ಪ್ರಪೂರ್ಣಂ ಪ್ರವಿಭಾತಿ ಅರೂಪಮ್॥</p>
		<p><strong>ಅನ್ವಯ:</strong> ಅಜ್ಞಸ್ಯ ಚ ವಿಜ್ಞಸ್ಯ ವಿಶ್ವಮ್ ಅಸ್ತಿ , ಪೂರ್ವಸ್ಯ ದೃಶ್ಯಂ ಜಗತ್ ಏವ ಸತ್ಯಮ್; ಪರಸ್ಯ ತು ದೃಶ್ಯಾಶ್ರಯಭೂತಮ್ ಏಕಂ ಸತ್ಯಂ ಪ್ರಪೂರ್ಣಮ್ ಅರೂಪಂ ಬ್ರಹ್ಮತತ್ತ್ವಂ ಪ್ರವಿಭಾತಿ॥</p>
		<p><strong>ಭಾವಾರ್ಥ:</strong> ಅಜ್ಞನಿಗೂ ಬ್ರಹ್ಮಜ್ಞಾನಿಗೂ ಈ ಜಗತ್ತು ತೋರುತ್ತಿದೆ, ದಿಟ. ಆದರೆ ಅಜ್ಞನಿಗೆ ದೃಶ್ಯವಾದ ಈ ವಿಶ್ವವಷ್ಟೇ ಸತ್ಯವಾಗಿರುತ್ತದೆ. ಬ್ರಹ್ಮಜ್ಞಾನಿಗಾದರೋ, ದೃಶ್ಯವಾದ ಈ ಜಗತ್ತಿಗೆ ಆಶ್ರಯವಾದ, ಏಕವಾದ, ಸತ್ಯವಾದ ಪರಿಪೂರ್ಣವಾದ, ರೂಪವಿಲ್ಲದ ಪರಬ್ರಹ್ಮವೇ ಸತ್ಯವಾಗಿರುತ್ತದೆ.</p>
		<p><strong>ತಾತ್ಪರ್ಯಾರ್ಥ:</strong> ಅಜ್ಞಾನಿಗಳೂ ಮತ್ತು ಬ್ರಹ್ಮಜ್ಞಾನಿಗಳೂ ಈ ಜಗತ್ತನ್ನು ಕಾಣುತ್ತಾರೆ; ಎಲ್ಲಾ ವ್ಯವಹಾರಗಳನ್ನೂ ಇಬ್ಬರೂ ಸಮಾನವಾಗಿಯೇ ಮಾಡು ತ್ತಾರೆ. ಆದರೆ ಇವರ ದೃಷ್ಟಿಕೋನದಲ್ಲಿ ತುಂಬಾ ವ್ಯತ್ಯಾಸವಿರುತ್ತದೆ. ಅಜ್ಞರು ಪ್ರಪಂಚವಷ್ಟನ್ನೇ ಕಾಣುತ್ತಾ ಇದನ್ನೇ ಸತ್ಯವೆಂದು ತಿಳಿದಿರುತ್ತಾರೆ. ನಾಮರೂಪಾ ತ್ಮಕವಾದ ಈ ವಿಶ್ವವನ್ನು ಕಾಣುತ್ತಿರುವ ಅಜ್ಞರು, ಇದಕ್ಕಿಂತ ಭಿನ್ನವಾಗಿರುವ, ನಾಮರೂಪರಹಿತವಾದ ಬ್ರಹ್ಮವನ್ನು ಅರಿಯಲು ಅಶಕ್ತರಾಗಿರುತ್ತಾರೆ. ಏಕೆಂದರೆ ಅಜ್ಞರಿಗೆ ಇಂದ್ರಿಯಗಳನ್ನು ಮೀರಿದ ತತ್ತ್ವವನ್ನು ಅರಿಯಲು ಸಾಧ್ಯವಾಗುತ್ತಿಲ್ಲ.</p>
		<p>ಆದರೆ ಬ್ರಹ್ಮಜ್ಞಾನಿಗಳೂ ಈ ವಿಶ್ವವನ್ನು ನೋಡುತ್ತಾರೆ. ಬ್ರಹ್ಮಜ್ಞಾನಿಗಳಿಗೆ ಈ ವಿಶ್ವವು ತೋರುವಾಗಲೂ, ಅವರು ಈ ವಿಶ್ವಕ್ಕೆ ಆಶ್ರಯವಾಗಿರುವ ನಾಮರೂಪರಹಿತವಾದ ಬ್ರಹ್ಮವನ್ನು ಅರಿಯುತ್ತಾರೆ. ಈ ವಿಶ್ವವೆಲ್ಲವೂ ಪರಬ್ರಹ್ಮವೇ ಎಂಬುದನ್ನು ಜ್ಞಾನಿಗಳು ಸ್ವಾನುಭವದಿಂದ ಕಾಣುತ್ತಾರೆ. ಅಕ್ಕಸಾಲಿಗನೂ ಮತ್ತು ಲೌಕಿಕರೂ ಬಳೆಯನ್ನು ಕಾಣುತ್ತಿದ್ದರೂ ಅಕ್ಕಸಾಲಿಗನು ಬಂಗಾರವನ್ನು ಕಾಣುತ್ತಾನೆ, ಜನಗಳು ಬರೀ ಬಳೆಯನ್ನು ನೋಡುತ್ತಾರೆ.</p>
		<p class="text-center"><strong>ಅಜ್ಞನಿಗೆ ಆಭಾಸವೇ ಸತ್ಯ, ಜ್ಞಾನಿಗೆ ಆಸ್ಪದವೇ ಸತ್ಯ.</strong></p>
	</section>
	<section class="level1 numbered" epub:type="chapter" role="doc-chapter" id="id-19">
		<h1 class="level1-title" epub:type="title"><span class="num">19.</span>ಜ್ಞಾನಿಗೆ ವಿಧಿ ಪ್ರಯತ್ನ ಎರಡೂ ಸುಳ್ಳೇ!</h1>
		<p class="verse">ವಿಧೇಃ ಪ್ರಯತ್ನಸ್ಯ ಚ ಕೋಽಪಿ ವಾದಃ<br/> ತಯೋರ್ದ್ವಯೋರ್ಮೂಲಮಜಾನತಾಂ ಸ್ಯಾತ್।<br/> ವಿಧೇಃ ಪ್ರಯತ್ನಸ್ಯ ಚ ಮೂಲವಸ್ತು<br/> ಸಂಜಾನತಾಂ ನೈವ ವಿಧಿರ್ನ ಯತ್ನಃ</p>
		<p class="verse-num">॥೧೯॥</p>
		<p><strong>ಪದಚ್ಛೇದ:</strong> ವಿಧೇಃ ಪ್ರಯತ್ನಸ್ಯ ಚ ಕಃ ಅಪಿ ವಾದಃ ತಯೋಃ ದ್ವಯೋಃ ಮೂಲಮ್ ಅಜಾನತಾಂ ಸ್ಯಾತ್। ವಿಧೇಃ ಪ್ರಯತ್ನಸ್ಯ ಚ ಮೂಲವಸ್ತು ಸಂಜಾನತಾಂ ನ ಏವ ವಿಧಿಃ ನ ಯತ್ನಃ॥</p>
		<p><strong>ಅನ್ವಯ:</strong> ವಿಧೇಃ ಚ ಪ್ರಯತ್ನಸ್ಯ ಕೋಽಪಿ ವಾದಃ, ತಯೋಃ ದ್ವಯೋಃ ಮೂಲಮ್ ಅಜಾನತಾಂ ಸ್ಯಾತ್। ವಿಧೇಃ ಚ ಪ್ರಯತ್ನಸ್ಯ ಮೂಲವಸ್ತು ಸಂಜಾನತಾಂ ನೈವ ವಿಧಿಃ ನ ಚ ಯತ್ನಃ॥</p>
		<p><strong>ಭಾವಾರ್ಥ:</strong> ವಿಧಿಯು ಪ್ರಬಲವೇ? ಅಥವಾ ಪ್ರಯತ್ನವು ಪ್ರಬಲವೇ? ಎಂಬ ಈ ಚರ್ಚೆ ಅಥವಾ ವಾದವು, ವಿಧಿ ಹಾಗೂ ಪ್ರಯತ್ನಗಳ ಮೂಲವನ್ನು ಅರಿಯದ ಅಜ್ಞಾನಿಗಳು ಮಾಡುವಂಥದ್ದು. ಏಕೆಂದರೆ ಇವೆರಡರ ಮೂಲವನ್ನು ತಿಳಿದವರಿಗೆ ವಿಧಿಯೂ ಇಲ್ಲ , ಪ್ರಯತ್ನವೂ ಇಲ್ಲ.</p>
		<p><strong>ತಾತ್ಪರ್ಯಾರ್ಥ:</strong> ಕೆಲವರು <strong>ವಿಧಿವಾದಿ</strong>ಗಳಾದರೆ, ಮತ್ತೆ ಕೆಲವರು <strong>ಪುರುಷಪ್ರಯತ್ನವಾದಿ</strong>ಗಳು. <strong>ವಿಧಿ</strong> ಎಂದರೆ ಪ್ರಾರಬ್ಧ, ದೈವಶಕ್ತಿ. ಎಲ್ಲಕ್ಕೂ ಪ್ರಾರಬ್ಧ, ವಿಧಿ ಎಂದು ಕೆಲವರು ವಾದಮಾಡುತ್ತಾರೆ. ಪುರುಷಪ್ರಯತ್ನವಿದ್ದರೆ ವಿಧಿಯು ದುರ್ಬಲ ಎಂದು ಮತ್ತೆ ಕೆಲವರು ವಾದಮಾಡುತ್ತಾರೆ. ಈ ವಾದವು ಹುರುಳಿಲ್ಲದ್ದು. ಅಜ್ಞಾನಿಗಳು ಮಾತ್ರವೇ ಹೀಗೆ ಪರಸ್ಪರ ವಾದಮಾಡುತ್ತಾ ಸಮಯವನ್ನು ವ್ಯರ್ಥವಾಗಿ ಕಳೆಯುತ್ತಾರೆ.</p>
		<p>ಆದರೆ ವಿವೇಕಿಗಳು ಈ ವಿಷಯದಲ್ಲಿ ವಾದವನ್ನೇ ಮಾಡುವುದಿಲ್ಲ. ವಿಧಿಯಾಗಲೀ ಪ್ರಯತ್ನವಾಗಲೀ ಅಹಂಕಾರಕ್ಕೇ ಹೊರತು ಆತ್ಮನಿಗೆ ಸಂಬಂಧಪಟ್ಟಿರುವುದಿಲ್ಲ ಎಂದು ತಿಳಿದವರೇ ನಿಜವಾಗಿ ಜಾಣರು. ಪ್ರಾರಬ್ಧಫಲಗಳಾಗಲೀ ಪುರುಷಪ್ರಯತ್ನಗಳಾಗಲೀ ತನಗೆ ಸಂಬಂಧಪಟ್ಟಿಲ್ಲ ಎಂದು ತಿಳಿದ ವಿವೇಕಿಗಳು ಯಾವಾಗಲೂ ಶಾಂತರಾಗಿರುತ್ತಾರೆ. ಅಜ್ಞಾನವೇ ಈ ಒಣವಾದಕ್ಕೆ ಕಾರಣ, ಆತ್ಮವನ್ನು ತಿಳಿದ ಜ್ಞಾನಿಗಳು ನಿರ್ಲಿಪ್ತರಾಗಿರುತ್ತಾರೆ.</p>
		<p class="text-center"><strong>ಒಣತರ್ಕದಿಂದ ಪ್ರಯೋಜನವಿಲ್ಲ.</strong></p>
	</section>
	<section class="level1 numbered" epub:type="chapter" role="doc-chapter" id="id-20">
		<h1 class="level1-title" epub:type="title"><span class="num">20.</span>ಕಾಷ್ಠತಪಸ್ಸಿನಿಂದ ಆತ್ಮಜ್ಞಾನವಾಗದು</h1>
		<p class="verse">ಯದೀಶಿತುರ್ವೀಕ್ಷಣಮೀಕ್ಷಿತಾರಮ್<br/> ಅವೀಕ್ಷ್ಯ ತನ್ಮಾನಸಿಕೇಕ್ಷಣಂ ಸ್ಯಾತ್।<br/> ನ ದ್ರಷ್ಟುರನ್ಯಃ ಪರಮೋ ಹಿ ತಸ್ಯ<br/> ವೀಕ್ಷಾ ಸ್ವಮೂಲೇ ಪ್ರವಿಲೀಯ ನಿಷ್ಠಾ </p>
		<p class="verse-num">॥೨೦॥</p>
		<p><strong>ಪದಚ್ಛೇದ:</strong> ಯತ್ ಈಶಿತುಃ ವೀಕ್ಷಣಮ್ ಈಕ್ಷಿತಾರಮ್ ಅವೀಕ್ಷ್ಯ ತತ್ ಮಾನಸಿಕೇಣಂ ಸ್ಯಾತ್। ನ ದ್ರಷ್ಟುಃ ಅನ್ಯಃ ಪರಮಃ ಹಿ ತಸ್ಯ ವೀಕ್ಷಾ ಸ್ವಮೂಲೇ ಪ್ರವಿಲೀಯ ನಿಷ್ಠಾ॥</p>
		<p><strong>ಅನ್ವಯ:</strong> ಈಕ್ಷಿತಾರಮ್ ಅವೀಕ್ಷ್ಯ ಈಶಿತುಃ ಯತ್ ವೀಕ್ಷಣಂ ತತ್ ಮಾನಸಿಕೇಕ್ಷಣಂ ಸ್ಯಾತ್। ದ್ರಷ್ಟುಃ ಅನ್ಯಃ ಪರಮಃ ನಾಸ್ತಿ। ತಸ್ಯ ವೀಕ್ಷಾ ನಾಮ ಸರ್ವಂ ಪ್ರವಿಲೀಯ ಸ್ವಮೂಲೇ ನಿಷ್ಠಾ॥</p>
		<p><strong>ಭಾವಾರ್ಥ:</strong> ಈಕ್ಷಿತೃವಾದ ಆತ್ಮನನ್ನು ಕಾಣದೇ, ದೇವರನ್ನು ಕಾಣುವುದು ಎಂಬುದು ಕೇವಲ ಮನಸ್ಸಿನ ಭ್ರಮಮಾತ್ರವಾಗಿರುತ್ತದೆ. ದ್ರಷ್ಟೃವಾದ ಆತ್ಮನಿಗಿಂತ ಭಿನ್ನವಾಗಿ ಯಾವ ದೇವರೂ ಇಲ್ಲ. ಆ ದ್ರಷ್ಟೃವಾದ ಆತ್ಮನನ್ನೇ ತಿಳಿದು, ಅಲ್ಲಿಯೇ ನೆಲೆಗೊಂಡರೆ ಅದೇ ನಿಜವಾದ ನಿಷ್ಠೆಯು. ಈ ದ್ರಷ್ಟೃವಾದ ಆತ್ಮನೇ ತಾನೆಂದು ತಿಳಿಯುವುದೇ ಆತ್ಮನಿಷ್ಠೆ.</p>
		<p><strong>ತಾತ್ಪರ್ಯಾರ್ಥ:</strong> ಪರಮಾತ್ಮನ ದರ್ಶನವನ್ನು ಮಾಡಬೇಕೆಂದು ಅನೇಕ ಸಾಧಕರು ತಪಸ್ಸನ್ನು ಮಾಡುತ್ತಾರೆ. ಕೆಲವು ಸಾಧುಸಂನ್ಯಾಸಿಗಳು ಕಾಡಿಗೆ ಹೋಗಿ, ಉಪವಾಸಾದಿಗಳನ್ನು ಮಾಡುತ್ತಾ ಅಲ್ಲಿ ಭಗವಂತನ ದರ್ಶನಕ್ಕಾಗಿ ತುಂಬಾ ಉಗ್ರವಾದ ತಪಸ್ಸನ್ನು ಆಚರಿಸುತ್ತಾರೆ. ಇಂಥ ತಪಸ್ಸು ವ್ಯರ್ಥವೇ. ಏಕೆಂದರೆ ಆ ಭಗವಂತನನ್ನು ಕಾಣಬೇಕೆಂದು ಬಯಸುವವರು ಭಗವಂತನನ್ನು ತಮಗಿಂತ ಭಿನ್ನನೆಂದೇ ಭಾವಿಸಿರುತ್ತಾರೆ. ಇದು ಸರಿಯಲ್ಲ.</p>
		<p>ಆ ಪರಮಾತ್ಮನೇ ತಾನಾಗಿರುವಾಗ, ಆ ತನ್ನನ್ನು ತಿಳಿದರೆ, ಆ ಕೂಡಲೇ ಪರಮಾತ್ಮನ ದರ್ಶನವಾಗಿಬಿಡುತ್ತದೆ. ಇಡೀ ವಿಶ್ವಕ್ಕೇ ತಾನು ಮೂಲನಾಗಿದ್ದೇನೆ —ಎಂದು ತಿಳಿದು, ಆ ಸ್ವರೂಪದಲ್ಲಿ ನಿಷ್ಠನಾದರೆ ಅದೇ ಈಶ್ವರಸಾಕ್ಷಾತ್ಕಾರ. ಇದೇ ನಿಜವಾದ ದೇವತಾದರ್ಶನ. ಈಶದರ್ಶನ, ದೇವದರ್ಶನ, ಪರಮಾತ್ಮಸಾಕ್ಷಾತ್ಕಾರ ಎಂದರೆ ಸರ್ವಸಾಕ್ಷಿಯಾದ ಆತ್ಮನೇ ತಾನೆಂದು ತಿಳಿದು, ಅಲ್ಲಿಯೇ ಸಹಜವಾಗಿ ನೆಲೆಗೊಳ್ಳುವುದು. ಆತ್ಮದರ್ಶನವೇ ಈಶದರ್ಶನ.</p>
		<p class="text-center"><strong>ಸ್ವಾತ್ಮನಿಷ್ಠನಾಗುವುದೇ ನಿಜವಾದ ತಪಸ್ಸು.</strong></p>
	</section>
	<section class="level1 numbered" epub:type="chapter" role="doc-chapter" id="id-21">
		<h1 class="level1-title" epub:type="title"><span class="num">21.</span>ಅಹಂಕಾರನಾಶವೇ ಆತ್ಮದರ್ಶನದ ರಹಸ್ಯ</h1>
		<p class="verse">ಆತ್ಮಾನಮೀಕ್ಷೇತ ಪರಂ ಪ್ರಪಶ್ಯೇತ್<br/> ಇತ್ಯಾಗಮೋಕ್ತೇಃ ಸುಲಭೋ ನ ಭಾವಃ।<br/> ನಾತ್ಮೈವ ದೃಶ್ಯೋ ಯದಿ ಕಾ ಕಥೇಶೇ?<br/> ಸ್ವಯಂ ತದನ್ನೀಭವನಂ ತದೀಕ್ಷಾ</p>
		<p class="verse-num">॥೨೧॥</p>
		<p><strong>ಪದಚ್ಛೇದ:</strong> ಆತ್ಮಾನಮ್ ಈಕ್ಷೇತ ಪರಂ ಪ್ರಪಶ್ಯೇತ್ ಇತಿ ಆಗಮೋಕ್ತೇಃ ಸುಲಭಃ ಭಾವಃ। ನ ಆತ್ಮಾ ಏವ ದೃಶ್ಯಃ ಯದಿ ಕಾ ಕಥಾ ಈಶೇ, ಸ್ವಯಂ ತದನ್ನೀಭವನಂ ತದೀಕ್ಷಾ॥</p>
		<p><strong>ಅನ್ವಯ:</strong> ಆತ್ಮಾನಮ್ ಈಕ್ಷೇತ, ಪರಂ ಪ್ರಪಶ್ಯೇತ್ ಇತಿ ಆಗಮೋಕ್ತೇಃ ಭಾವಃ ನ ಸುಲಭಃ। ಆತ್ಮಾ ಏವ ಯದಿ ನ ದೃಶ್ಯಃ, ಈಶೇ ಕಾ ಕಥಾ? ತಸ್ಮಾತ್ ತದೀಕ್ಷಾ ನಾಮ ಸ್ವಯಂ ತದನ್ನೀಭವನಮೇವ॥</p>
		<p><strong>ಭಾವಾರ್ಥ:</strong> ಆತ್ಮನನ್ನು ತಿಳಿಯಬೇಕು, ಪರಬ್ರಹ್ಮವನ್ನು ಅರಿತುಕೊಳ್ಳಬೇಕು ಎಂದೆಲ್ಲ ಶ್ರುತಿಗಳು ಸಾರುತ್ತಿವೆ. ದಿಟ, ಆದರೆ ಇದನ್ನು ಅರ್ಥಮಾಡಿಕೊಳ್ಳುವುದು ಸುಲಭವಲ್ಲ. ಏಕೆಂದರೆ ಆತ್ಮನೇ ಆತ್ಮನನ್ನು ಕಾಣುವುದೆಂಬುದು ಸಾಧ್ಯವಿಲ್ಲ; ಇನ್ನು, ಪರಬ್ರಹ್ಮವನ್ನು ಕಾಣುವುದೆಂಬುದಂತೂ ಸಾಧ್ಯವೇ ಇಲ್ಲ ; ಹೀಗಾಗಿ ಬ್ರಹ್ಮವನ್ನು ಕಾಣುವುದೆಂದರೆ ಬ್ರಹ್ಮಕ್ಕೆ ಶರಣಾಗುವುದು ಎಂದೇ ಅರ್ಥ.</p>
		<p><strong>ತಾತ್ಪರ್ಯಾರ್ಥ:</strong><strong>ಆತ್ಮಾ ವಾ ಅರೇ ದ್ರಷ್ಟವ್ಯಃ, ಬ್ರಹ್ಮ ವೇದ ಬ್ರಹ್ಮೈವ ಭವತಿ, ಆತ್ಮಾನಂ ವಿಜಾನೀಯಾತ್</strong>—ಎಂದು ಮುಂತಾಗಿ ಶ್ರುತಿವಾಕ್ಯಗಳು ಹೇಳುತ್ತಿವೆ. ಆತ್ಮನನ್ನೇ ತಿಳಿಯಬೇಕು, ಬ್ರಹ್ಮವನ್ನೇ ತಿಳಿಯಬೇಕು—ಎಂದು ಈ ವಾಕ್ಯಗಳಿಗೆ ತಾತ್ಪರ್ಯ. ಸರಿ, ಆತ್ಮನನ್ನಾಗಲೀ ಬ್ರಹ್ಮವನ್ನಾಗಲೀ ವಿಷಯಮಾಡಿಕೊಂಡು ತಿಳಿಯಲು ಸಾಧ್ಯವೇ ಇಲ್ಲ. ಏಕೆಂದರೆ ಆತ್ಮನೆಂದರೆ ತಾನು, ಆತ್ಮನನ್ನು ಎಂದರೆ ತನ್ನನ್ನು, ನೋಡಲು ಸಾಧ್ಯವಿಲ್ಲ. ದ್ರಷ್ಟೃವಾದ ಆತ್ಮನು ತಾನೇ ತನಗೆ ದೃಶ್ಯನಾಗಲಾರನಲ್ಲವೇ? ತಾನು ತನಗಿಂತ ಭಿನ್ನವಾದ ಅನಾತ್ಮವಸ್ತುಗಳನ್ನು ನೋಡಬಲ್ಲನೇ ಹೊರತು ತನ್ನನ್ನು ನೋಡಲು ಸಾಧ್ಯವಿಲ್ಲ.</p>
		<p>ಇನ್ನು, ಬ್ರಹ್ಮವಾದರೋ ನಾಮರೂಪರಹಿತವಾದ ತತ್ತ್ವ. ಇದು ವಿಷಯವೇ ಅಲ್ಲ. ಇಂಥ ಬ್ರಹ್ಮವನ್ನು ಅರಿಯುವುದು ಎಂದರೆ ಏನರ್ಥ? ಹೀಗಾಗಿ ಬ್ರಹ್ಮವೇದನ ಎಂದರೆ ತಾನೇ ಬ್ರಹ್ಮವೆಂದು ತಿಳಿಯುವುದು. ಬ್ರಹ್ಮದಲ್ಲಿ ತಾನು ಒಂದಾಗಿಬಿಡುವುದನ್ನೇ ಬ್ರಹ್ಮವಿಜ್ಞಾನ ಎಂದು ಶ್ರುತಿಗಳಲ್ಲಿ ಹೇಳಿದ್ದಾರೆ.</p>
		<p class="text-center"><strong>ಬ್ರಹ್ಮಾತ್ಮನಿಷ್ಯೆಯೇ ಬ್ರಹ್ಮಾತ್ಮದರ್ಶನ.</strong></p>
	</section>
	<section class="level1 numbered" epub:type="chapter" role="doc-chapter" id="id-22">
		<h1 class="level1-title" epub:type="title"><span class="num">22.</span>ಅಂತಃಸಾಕ್ಷಿಯ ದರ್ಶನವೇ ಆತ್ಮದರ್ಶನ</h1>
		<p class="verse">ಧಿಯೇ ಪ್ರಕಾಶಂ ಪರಮೋ ವಿತೀರ್ಯ<br/> ಸ್ವಯಂ ಧಿಯೋಽಂತಃ ಪ್ರವಿಭಾತಿ ಗುಪ್ತಃ।<br/> ಧಿಯಂ ಪರಾವರ್ತ್ಯ ಧಿಯೋಽಂತರೇಽತ್ರ<br/> ಸಂಯೋಜನಾನ್ನೇಶ್ವರದೃಷ್ಟಿರನ್ಯಾ </p>
		<p class="verse-num">॥೨೨॥</p>
		<p><strong>ಪದಚ್ಛೇದ:</strong> ಧಿಯೇ ಪ್ರಕಾಶಂ ಪರಮಃ ವಿತೀರ್ಯ ಸ್ವಯಂ ಧಿಯಃ ಅಂತಃ ಪ್ರವಿಭಾತಿ ಗುಪ್ತಃ। ಧಿಯಂ ಪರಾವರ್ತ್ಯ ಧಿಯಃ ಅಂತರೇ ಅತ್ರ ಸಂಯೋಜನಾತ್ ನ ಈಶ್ವರದೃಷ್ಟಿಃ ಅನ್ಯಾ॥</p>
		<p><strong>ಅನ್ವಯ:</strong> ಪರಮಃ‌ ಆತ್ಮಾ ಧಿಯೇ ಪ್ರಕಾಶಂ ವಿತೀರ್ಯ ಸ್ವಯಂ ಚಧಿಯಃ ಅಂತಃ ಗುಪ್ತಃ ಪ್ರವಿಭಾತಿ। ಧಿಯಮ್ ಅಂತಃ ಪರಾವರ್ತ್ಯ, ಅತ್ರ ಅಂತರೇ ಸಂಯೋಜನಾತ್ ಅನ್ಯಾ ಈಶ್ವರಸ್ಯ ದೃಷ್ಟಿಃ ನ ಅಸ್ತಿ॥</p>
		<p><strong>ಭಾವಾರ್ಥ:</strong> ಪರಮಾತ್ಮನು ಬುದ್ಧಿಯಲ್ಲಿ ಪ್ರಕಾಶವನ್ನು ಇಟ್ಟು, ತಾನೂ ಕೂಡ ಆ ಬುದ್ಧಿಯೊಳಗೇ ಗುಪ್ತನಾಗಿದ್ದುಕೊಂಡೇ ಬೆಳಗುತ್ತಿದ್ದಾನೆ. ಆ ಬುದ್ಧಿಯನ್ನು ಒಳಮುಖವಾಗಿ ತಿರುಗಿಸಿ, ಅನಂತರ ಅದನ್ನು ಆತ್ಮನಲ್ಲಿ ಕರಗಿಸಿಕೊಳ್ಳಬೇಕು. ಇದೇ, ಈಶ್ವರನನ್ನು ಕಾಣುವ ಕಲೆಯೇ ಹೊರತು, ಇದಕ್ಕಿಂತ ಬೇರೆಯಾದ ಬ್ರಹ್ಮವಿಜ್ಞಾನವೆಂಬುದು ಇಲ್ಲ.</p>
		<p><strong>ತಾತ್ಪರ್ಯಾರ್ಥ:</strong> ಬುದ್ಧಿಯು ಎಂದರೆ ಅಂತಃಕರಣವು ಸ್ವತಃ ಜಡ. ಅದಕ್ಕೆ ಅರಿವು ಎಂದರೆ ಜ್ಞಾನವು ಬಂದಿರುವುದು ಆತ್ಮನಿಂದಲೇ. ಆತ್ಮನ ಅರಿವನ್ನು ಆಶ್ರಯಿಸಿಕೊಂಡೇ ಜಡವಾದ ಮನಸ್ಸು ಇಷ್ಟೊಂದು ಕೆಲಸಗಳನ್ನು ಮಾಡುತ್ತಿದೆ. ಏಕೆಂದರೆ ಆ ಬುದ್ಧಿಗೆ ಸ್ವತಃ ಚೈತನ್ಯವೆಂಬುದು ಇಲ್ಲವೇ ಇಲ್ಲ. ಇಂಥ ಬುದ್ಧಿಯು ಆತ್ಮನನ್ನು ಅರಿಯಲಾರದು. ಆತ್ಮನಾದರೋ ಆ ಬುದ್ಧಿಯೊಳಗೇ ಅಡಕವಾಗಿದ್ದು, ಬುದ್ಧಿಗೂ ಬುದ್ಧಿಯಾಗಿ, ಬುದ್ಧಿಯೊಳಗೇ ಇದ್ದುಕೊಂಡು, ಬುದ್ಧಿಯನ್ನೇ ಬೆಳಗುತ್ತಿದ್ದಾನೆ. ಹೀಗಾಗಿ ಬುದ್ಧಿಯಿಂದ ಆತ್ಮನನ್ನು ತಿಳಿಯಲು ಸಾಧ್ಯವಿಲ್ಲ.</p>
		<p>ಹಾಗಾದರೆ ಆತ್ಮನನ್ನು ಅರಿಯುವುದು ಹೇಗೆ? ಎಂದರೆ, ಆ ಬುದ್ಧಿಯನ್ನು, ವಿವೇಕದಿಂದ ಆತ್ಮನಲ್ಲಿ ಸೇರಿಸಿಬಿಟ್ಟು, ಆತ್ಮನೇ ಆಗಿಬಿಡುವಂತೆ ಮಾಡಬೇಕು. ಶುದ್ಧವಾದ ಮನಸ್ಸಿನಿಂದ ಮನಸ್ಸನ್ನು ಆತ್ಮನಲ್ಲಿಯೇ ಒಂದಾಗಿಸಿಕೊಳ್ಳಬೇಕು. ಆಗ ಮನಸ್ಸು ಆತ್ಮನಿಗಿಂತ ಭಿನ್ನವಾಗಿ ಉಳಿಯದೇ ಆತ್ಮನೇ ಆಗಿಬಿಡುತ್ತದೆ. ಇದೇ ಆತ್ಮನನ್ನು ಅರಿಯುವ ಕಲೆ ಮತ್ತು ರಹಸ್ಯ.</p>
		<p class="text-center"><strong>ಆತ್ಮನಲ್ಲಿ ಒಂದಾಗಿಬಿಡುವುದೇ ಈಶ್ವರಸಾಕ್ಷಾತ್ಕಾರ.</strong></p>
	</section>
	<section class="level1 numbered" epub:type="chapter" role="doc-chapter" id="id-23">
		<h1 class="level1-title" epub:type="title"><span class="num">23.</span>“ಅಹಂ”ಎದ್ದಾಗಲೇ ಗಲಾಟೆ ಪ್ರಾರಂಭ</h1>
		<p class="verse">ನ ವಕ್ತಿ ದೇಹೋಽಹಮಿತಿ ಪ್ರಸುಪ್ತೌ<br/> ನ ಕೋಽಪಿ ನಾಭೂವಮಿತಿ ಪ್ರವಕ್ತಿ।<br/> ಯತ್ರೋದಿತೇ ಸರ್ವಮುದೇತಿ ತಸ್ಯ<br/> ಧಿಯಾಽಹಮಃ ಶೋಧಯ ಜನ್ಮದೇಶಮ್</p>
		<p class="verse-num">॥೨೩॥</p>
		<p><strong>ಪದಚ್ಛೇದ:</strong> ನ ವಕ್ತಿ ದೇಹಃ ಅಹಮ್ ಇತಿ ಪ್ರಸುಪ್ತೌ, ನ ಕಃ ಅಪಿ ನ ಅಭೂವಮ್ ಇತಿ ಪ್ರವಕ್ತಿ। ಯತ್ರ ಉದಿತೇ ಸರ್ವಮ್ ಉದೇತಿ ತಸ್ಯ ಧಿಯಾ ಅಹಮಃ ಶೋಧಯ ಜನ್ಮದೇಶಮ್॥</p>
		<p><strong>ಅನ್ವಯ:</strong> ಅಹಮ್ ಇತಿ ದೇಹಃ ನ ವಕ್ತಿ, ಕಃ ಅಪಿ ಪ್ರಸುಪ್ತೌ ನ ಅಹಮ್ ಅಭೂವಮ್ ಇತಿ ನ ಪ್ರವಕ್ತಿ, ಯತ್ರ (ಯಸ್ಮಿನ್) ಉದಿತೇ ಸರ್ವಮ್ ಉದೇತಿ ತಸ್ಯ ಅಹಮಃ ಜನ್ಮದೇಶಂ ಧಿಯಾ ಶೋಧಯ॥</p>
		<p><strong>ಭಾವಾರ್ಥ:</strong> ದೇಹವು ‘ನಾನು’ ಎಂದು ಹೇಳುವುದಿಲ್ಲ , ‘ಗಾಢನಿದ್ರೆಯಲ್ಲಿ ನಾನು ಇರಲಿಲ್ಲ’ ಎಂದು ಯಾವನೂ ಹೇಳುವುದಿಲ್ಲ. ಆದರೆ ‘ನಾನು’ ಎಂಬುದು ಎದ್ದಕೂಡಲೇ ಎಲ್ಲಾ ಪ್ರಪಂಚವೂ ಹುಟ್ಟುತ್ತದೆ. ‘ನಾನು’ ತೋರಿಕೊಂಡ ಕೂಡಲೇ ಜಗತ್ತೆಲ್ಲವೂ ತೋರುತ್ತದೆ. ಆದ್ದರಿಂದ ಈ ‘ನಾನು’ ಎಲ್ಲಿಂದ ಹುಟ್ಟುತ್ತದೆ? ಎಂಬುದನ್ನು ಸಾಧಕರು ಶುದ್ಧವಾದ ಮನಸ್ಸಿನಿಂದ ವಿಚಾರಮಾಡಬೇಕು.</p>
		<p><strong>ತಾತ್ಪರ್ಯಾರ್ಥ:</strong> ‘ನಾನು’ ಎಂದರೆ ಏನು? ‘ನಾನು ಎಲ್ಲಿಂದ ಬರುತ್ತಿದೆ’ ಎಂಬುದನ್ನು ಸಾಧಕರು ವಿವೇಕದಿಂದ ವಿಚಾರಮಾಡಬೇಕು. ನಿಜವಾಗಿ ವಿಚಾರಮಾಡಿದರೆ ‘ನಾನು’ ಎಂಬಿದು ಇಲ್ಲವೇ ಇಲ್ಲ. ಏಕೆಂದರೆ ಶರೀರವು ‘ನಾನು’, ‘ನಾನು’ ಎಂದು ಹೇಳುವುದಿಲ್ಲ. ಜಡವಾದ ದೇಹವು ಏನನ್ನೂ ಹೇಳುವದಿಲ್ಲವಷ್ಟೆ? ಆದ್ದರಿಂದ ಶರೀರವಂತೂ ನಾನಲ್ಲ. ಮತ್ತು ನಿದ್ರೆಯಲ್ಲಿ ನಾನಿರಲಿಲ್ಲ ಎಂದೂ ಯಾರೂ ಹೇಳುವುದಿಲ್ಲ. ಅಂದಮೇಲೆ ನಾನೆಂದರೆ ಶೂನ್ಯವೂ ಅಲ್ಲ.</p>
		<p>‘ನಾನು’ ಎಂದು ಎಲ್ಲರೂ ಹೇಳುತ್ತೇವೆ, ಆದರೆ ‘ನಾನು’ ಎಂದರೆ ಏನು? ಅದರ ನಿಜಸ್ವರೂಪವೇನು? ಎಂಬುದನ್ನು ಯಾರೂ ವಿಚಾರವೇ ಮಾಡಿಲ್ಲ. ಆದ್ದರಿಂದಲೇ ಈ ‘ನಾನು’ ಎಂಬುದು ಮೆರೆಯುತ್ತಾ ಸರ್ವ ದುಃಖಗಳಿಗೂ ಕಾರಣವಾಗಿರುತ್ತದೆ. ಅಹಂಪ್ರತ್ಯಯವು ಬಂತೆಂದರೆ ಎಲ್ಲಾ ವ್ಯವಹಾರಗಳೂ ಶುರು. ‘ಅಹಂ’ ಇಲ್ಲವಾದರೆ ಯಾವ ವ್ಯವಹಾರಗಳೂ ಇಲ್ಲ! ಆದ್ದರಿಂದ “ಅಹಂ” ನ ಮೂಲವನ್ನು ಹುಡುಕಬೇಕು.</p>
		<p class="text-center"><strong>‘ಅಹಂ’ ಕರಗಿದರೆ ಅದೇ ಮುಕ್ತಿ.</strong></p>
	</section>
	<section class="level1 numbered" epub:type="chapter" role="doc-chapter" id="id-24">
		<h1 class="level1-title" epub:type="title"><span class="num">24.</span>ಚಿದಾಭಾಸವೇ ಅಹಂಕಾರ</h1>
		<p class="verse">ದೇಹೋ ನ ಜಾನಾತಿ ಸತೋ ನ ಜನ್ಮ<br/> ದೇಹಪ್ರಮಾಣೋಽನ್ಯ ಉದೇತಿ ಮಧ್ಯೇ।<br/> ಅಹಂಕೃತಿಗ್ರಂಥಿವಿಬಂಧಸೂಕ್ಷ್ಮ-<br/> ಶರೀರಚೇತೋಭವಜೀವನಾಮಾ</p>
		<p class="verse-num">॥೨೪॥</p>
		<p><strong>ಪದಚ್ಛೇದ:</strong> ದೇಹೋ ನ ಜಾನಾತಿ ಸತಃ ನ ಜನ್ಮ ದೇಹಪ್ರಮಾಣಃ ಅನ್ಯಃ ಉದೇತಿ ಮಧ್ಯೇ। ಅಹಂಕೃತಿ+ಗ್ರಂಥಿ+ವಿಬಂಧ+ಸೂಕ್ಷ್ಮಶರೀರ + ಚೇತೋಭವ+ ಜೀವನಾಮಾ॥</p>
		<p><strong>ಅನ್ವಯ:</strong> ದೇಹಃ ನ ಜಾನಾತಿ, ಸತಃ ನ ಜನ್ಮ , ಮಧ್ಯೇ ದೇಹಪ್ರಮಾಣಃ ಅನ್ಯಃ ಉದೇತಿ, ಸಃ ಅಹಂಕೃತಿ ಗ್ರಂಥಿ ವಿಬಂಧ ಸೂಕ್ಷ್ಮಶರೀರ ಚೇತೋಭವ ಜೀವನಾಮಾ॥</p>
		<p><strong>ಭಾವಾರ್ಥ:</strong> ಅಚೇತನವಾದ ಶರೀರವು ಅರಿಯುವುದಿಲ್ಲ , ಸತ್ತತ್ತ್ವಕ್ಕೆ ಜನ್ಮವೇ ಇಲ್ಲ. ಹೀಗಾಗಿ ಜಡವಾದ ಶರೀರ ಮತ್ತು ಚಿನ್ಮಾತ್ರನಾದ ಸದಾತ್ಮ ಇವರಿಬ್ಬರ ಮಧ್ಯೇ ಶರೀರದೊಳಗೇ ಮತ್ತೊಬ್ಬನು ಹುಟ್ಟುತ್ತಾನೆ. ಅವನಿಗೇ ಜೀವ, ಜೀವ ಎಂದು ಹೆಸರು. ಇವನಿಗೇ ಅಹಂಕಾರ, ಗ್ರಂಥಿ, ಬಂಧ, ಸೂಕ್ಷ್ಮಶರೀರ, ಚಿತ್ತ , ಭವ, ಸಂಸಾರ, ಜೀವ—ಎಂದೆಲ್ಲಾ ಹೆಸರುಗಳು.</p>
		<p><strong>ತಾತ್ಪರ್ಯಾರ್ಥ:</strong> ಅಹಂಕಾರವೆಂದರೆ ಏನು? ಇದರ ಸ್ವರೂಪವೇನು? ಇದರ ಲಕ್ಷಣವೇನು? ಎಂಬುದನ್ನು ನೋಡೋಣ: ಅಹಂಕಾರ ಎಂದರೆ ದೇಹ ವಲ್ಲ. ಏಕೆಂದರೆ ಜಡವಾದ ಶರೀರವು ‘ನಾನು’, ‘ನಾನು’—ಎಂದು ಹೇಳಲಾರದು; ಸರಿ, ಇನ್ನು ಆತ್ಮನೇ ಅಹಂಕಾರ ಎನ್ನೋಣವೇ? ಅಂದರೆ, ಅದೂ ಸಾಧ್ಯವಿಲ್ಲ. ಆತ್ಮನಿಗೆ ಉದಯವಾಗಲೀ ಅಸ್ತಮಾನವಾಗಲೀ ಇಲ್ಲ. ಹೀಗಾಗಿ ಅಹಂಕಾರವೆನ್ನುವ ವಸ್ತುವು ದೇಹವೂ ಅಲ್ಲ , ಆತ್ಮನೂ ಅಲ್ಲ ಎಂದಾಯಿತಲ್ಲವೇ?</p>
		<p>ಹಾಗಾದರೆ ಈ ಅಹಂಕಾರವು ಯಾವುದು? ಎಂದರೆ, ದೇಹ ಮತ್ತು ಆತ್ಮರುಗಳ ಮಧ್ಯೇ, ದೇಹ ಆತ್ಮರುಗಳ ಸಂಬಂಧದಿಂದ ದೇಹದೊಳಗೇ ಏಳುತ್ತಿರುವ ಆಭಾಸತತ್ತ್ವ. ಆತ್ಮನ ಚೈತನ್ಯದ ಬೆಳಕಿನಿಂದ ದೇಹದಲ್ಲಿ ಮೆರೆಯುತ್ತಿರುವ ಅಹಂಕಾರಕ್ಕೇ ಅನೇಕ ಹೆಸರುಗಳು. ಇವನೇ ಗ್ರಂಥಿ, ಬಂಧ, ಸೂಕ್ಷ್ಮ ಶರೀರ, ಚಿತ್ತ , ಬುದ್ಧಿ , ಮನಸ್ಸು, ಸಂಸಾರ, ಜೀವ—ಮುಂತಾದ ನಾನಾ ನಾಮಗಳಿಂದ ಮೆರೆಯುತ್ತಾ ಇದ್ದಾನೆ. ಇವನು ಬರೀ ಹುಸಿತೋರಿಕೆ!</p>
		<p class="text-center"><strong>ಅಹಂಕಾರವು ಬರೀ ಹುಸಿತೋರಿಕೆಯಾಗಿದೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-25">
		<h1 class="level1-title" epub:type="title"><span class="num">25.</span>ರೂಪರಹಿತ ಆತ್ಮನ ಅರಿವೇ ಆತ್ಮಜ್ಞಾನ</h1>
		<p class="verse">ರೂಪೋದ್ಭವೋ ರೂಪತತಿಪ್ರತಿಷ್ಠೋ<br/> ರೂಪಾಶನೋ ಧೂತಗೃಹೀತರೂಪಃ।<br/> ಸ್ವಯಂ ವಿರೂಪಃ ಸ್ವವಿಚಾರಕಾಲೇ<br/> ಧಾವತ್ಯಹಂಕಾರ ಪಿಶಾಚ ಏಷಃ</p>
		<p class="verse-num">॥೨೫॥</p>
		<p><strong>ಪದಚ್ಛೇದ:</strong> ರೂಪೋದ್ಭವಃ ರೂಪತತಿಪ್ರತಿಷ್ಠಃ ರೂಪಾಶನಃ ಧೂತಗೃಹೀತರೂಪಃ। ಸ್ವಯಂ ವಿರೂಪಃ ಸ್ವವಿಚಾರಕಾಲೇ ಧಾವತಿ ಅಹಂಕಾರಪಿಶಾಚಃ ಏಷಃ॥</p>
		<p><strong>ಅನ್ವಯ:</strong> ರೂಪೋದ್ಭವಃ, ರೂಪತತಿಪ್ರತಿಷ್ಠಃ ರೂಪಾಶನಃ ಧೂತಗೃಹೀತರೂಪಃ, ಸ್ವಯಂ ವಿರೂಪಃ ಏಷಃ ಅಹಂಕಾರಪಿಶಾಚಃ ಸ್ವವಿಚಾರಕಾಲೇ ಧಾವತಿ॥</p>
		<p><strong>ಭಾವಾರ್ಥ:</strong> ಅಹಂಕಾರವೆಂಬ ಈ ಭೂತವು ತಾನು ಸ್ವತಃ ನಿಜವಾಗಿ ಇಲ್ಲದಿದ್ದರೂ ಎಲ್ಲರನ್ನೂ ಪೀಡಿಸುತ್ತಾ ಮೆರೆಯುತ್ತಿದೆ. ಅಹಂಕಾರಕ್ಕೆ ರೂಪವೇ ಇಲ್ಲದಿದ್ದರೂ ರೂಪಗಳಿಂದ ಹುಟ್ಟಿರುವಂತೆಯೂ ರೂಪಗಳಿಂದ ಬದುಕಿರುವಂತೆಯೂ ತೋರುತ್ತಿದ್ದು, ರೂಪಗಳನ್ನೇ ತಿನ್ನುತ್ತಾ ಬದುಕಿರುತ್ತದೆ. ಈ ಅಹಂಕಾರವು ತನ್ನ ಈ ರೂಪಗಳನ್ನು ಬದಲಾಯಿಸಿಕೊಳ್ಳುತ್ತಾ ಇರುತ್ತದೆ. ಏಕೆಂದರೆ ಇದಕ್ಕೆ ತನ್ನದೇ ಆದ ಒಂದು ಅಸ್ತಿತ್ವವಾಗಲೀ ನೆಲೆಯಾಗಲೀ ಇಲ್ಲ. ಆದರೆ ಇದರ ಸ್ವರೂಪವೇನು? ಎಂದು ಯಾರಾದರೂ ವಿಚಾರಮಾಡಿದಕೂಡಲೇ ಈ ಅಹಂಕಾರವೆಂಬ ಪಿಶಾಚಿಯು ಮಾಯವಾಗಿಬಿಡುತ್ತದೆ.</p>
		<p><strong>ತಾತ್ಪರ್ಯಾರ್ಥ:</strong> ಎಲ್ಲಿಯವರೆಗೆ ಸಾಧಕರು ಎಚ್ಚರಿಕೆಯಿಂದ, ವಿವೇಕದಿಂದ ಈ ಅಹಂಕಾರದ ಮರ್ಮವನ್ನು ವಿಚಾರಮಾಡುವುದಿಲ್ಲವೋ ಅಲ್ಲಿಯವರೆಗೂ ಈ ಅಹಂಬುದ್ಧಿಯು ಮೆರೆಯುತ್ತಿರುತ್ತದೆ. ಈ ಅಹಂಕಾರಕ್ಕೆ ತನ್ನದೇ ಆದ ನಾಮರೂಪಗಳಾಗಲೀ ಅಸ್ತಿತ್ವವಾಗಲೀ ಇಲ್ಲವೇ ಇಲ್ಲ. ಆದರೂ ಈ ಅಹಂಕಾರವೆಂಬ ಪೆಡಂಭೂತವು ಕ್ಷಣಕ್ಷಣಕ್ಕೂ ತನ್ನ ಸ್ವರೂಪವನ್ನು ಬದಲಾಯಿಸುತ್ತಲೇ ಮೆರೆಯುತ್ತಿದೆ. ನಾನು ಬ್ರಹ್ಮಚಾರಿ, ನಾನು ಸಂನ್ಯಾಸಿ, ನಾನು ಸಾಧಕ, ನಾನೊಬ್ಬ ಮಹಾತ್ಮ, ನಾನೊಬ್ಬ ಸಾಧು ಎಂದು; ಕೊನೆಗೆ ನಾನೊಬ್ಬ ವಿರಕ್ತ ಎಂದು ಮುಂತಾಗಿ ಈ ಅಹಂಕಾರವು ಹೇಗಾದರೂ ನುಸುಳಿಕೊಂಡು ನಮ್ಮನ್ನು ಕಾಡುತ್ತಲೇ ಇರುತ್ತದೆ.</p>
		<p>ಆದರೆ ಅಹಂಕಾರದ ಮೂಲವನ್ನು ಹುಡುಕಲು ಪ್ರಯತ್ನಿಸಿದಂತೆಯೇ ಇದು ಇಲ್ಲವಾಗಿಬಿಡುತ್ತದೆ. ವಿಚಾರವಿವೇಕಗಳೇ ಈ ಅಹಂಕಾರನಾಶಕ್ಕೆ ಮದ್ದು!</p>
		<p class="text-center"><strong>‘ಅಹಂ’ಭೂತಕಾಟವೇ ನಾಮರೂಪಗಳು.</strong></p>
	</section>
	<section class="level1 numbered" epub:type="chapter" role="doc-chapter" id="id-26">
		<h1 class="level1-title" epub:type="title"><span class="num">26.</span>ವಿಶ್ವವೆಲ್ಲವೂ ಅಹಂಕಾರದ ವಿಲಾಸವೇ</h1>
		<p class="verse">ಭಾವೇಽಹಮಃ ಸರ್ವಮಿದಂ ವಿಭಾತಿ<br/> ಲಯೇಽಹಮೋ ನೈವ ವಿಭಾತಿ ಕಿಂಚಿತ್।<br/> ತಸ್ಮಾದಹಂರೂಪಮಿದಂ ಸಮಸ್ತಂ<br/> ತನ್ಮಾರ್ಗಣಂ ಸರ್ವಜಯಾಯ ಮಾರ್ಗಃ </p>
		<p class="verse-num">॥೨೬॥</p>
		<p><strong>ಪದಚ್ಛೇದ:</strong> ಭಾವೇ ಅಹಮಃ ಸರ್ವಮ್ ಇದಂ ವಿಭಾತಿ, ಲಯೇ ಅಹಮಃ ನ ಏವ ವಿಭಾತಿ ಕಿಂಚಿತ್। ತಸ್ಮಾತ್ ಅಹಂರೂಪಮ್ ಇದಂ ಸಮಸ್ತಮ್, ತನ್ಮಾರ್ಗಣಂ ಸರ್ವಜಯಾಯ ಮಾರ್ಗಃ॥</p>
		<p><strong>ಅನ್ವಯ:</strong> ಅಹಮಃ ಭಾವೇ ಇದಂ ಸರ್ವಂ ವಿಭಾತಿ, ಅಹಮಃ ಲಯೇ ಕಿಂಚಿತ್ ಅಪಿ ನೈವ ವಿಭಾತಿ। ತಸ್ಮಾತ್ ಇದಂ ಸಮಸ್ತಮ್ ಅಹಂರೂಪಮೇವ। ತನ್ಮಾರ್ಗಣಂ ಸರ್ವಜಯಾಯ ಮಾರ್ಗಃ॥</p>
		<p><strong>ಭಾವಾರ್ಥ:</strong> ಅಹಂಪ್ರತ್ಯಯವು ಇದ್ದಾಗ ಮಾತ್ರವೇ ಈ ಜಗತ್ತು ತೋರುತ್ತದೆ. ಅಹಂಕಾರವು ಲಯವಾದಾಗ ಏನೇನೂ ತೋರುವುದೇ ಇಲ್ಲ. ಆದ್ದರಿಂದ ಈ ಪ್ರಪಂಚವೆಂಬುದೆಲ್ಲವೂ ಅಹಂಕಾರದ ರೂಪವೇ ಆಗಿರುತ್ತದೆ. ಆದ್ದರಿಂದ ಈ ಅಹಂಕಾರವನ್ನು ಹುಡುಕುತ್ತಾ, ಇದರ ಮೂಲವನ್ನು ಕಂಡುಕೊಂಡರೆ ಅದರಿಂದ ಇಡೀ ಜಗತ್ತನ್ನೇ ಗೆಲ್ಲಬಹುದು.</p>
		<p><strong>ತಾತ್ಪರ್ಯಾರ್ಥ:</strong> ‘ನಾನು’ ಇದ್ದರೇ ಈ ಜಗತ್ತು ; ಇದು ತೋರುವುದಕ್ಕೆ <strong>ಅಹಂಪ್ರತ್ಯಯವೇ</strong> ಮೂಲ. ಮೊದಲು ‘ನಾನು’ ಎಂದು ತೋರಿದಾಗಲೇ ಎಲ್ಲಾ ವಸ್ತುಗಳೂ ತೋರಬೇಕು. ನಮಗೆ ಎಚ್ಚರದಲ್ಲಿ ಪ್ರಪಂಚವು ತೋರುತ್ತಿದೆಯಲ್ಲವೇ? ಇದಕ್ಕೆಲ್ಲ ಮೂಲವಾದದ್ದೇ ಅಹಂಪ್ರತ್ಯಯವು. ಅಹಂಪ್ರತ್ಯಯವು ಇಲ್ಲವಾದರೆ ಇಡೀ ವಿಶ್ವವೇ ಇಲ್ಲ. ಈ ಪ್ರಪಂಚಕ್ಕೆ ಇಷ್ಟೊಂದು ಬೆಲೆಯು ಬಂದಿರುವುದು ಈ ಸುಳ್ಳಾಗಿರುವ ಅಹಂಕಾರದಿಂದಲೇ.</p>
		<p>ಗಾಢನಿದ್ರೆಯಲ್ಲಿ ಅಹಂಕಾರವೇ ಇಲ್ಲವಾದ್ದರಿಂದ ಯಾವ ಪ್ರಪಂಚವೂ ಇಲ್ಲ. ಸುಷುಪ್ತಿಯಲ್ಲಿ ನಾನಾಗಲೀ, ನೀನಾಗಲೀ, ಅವನಾಗಲೀ, ಪಂಚಭೂತಗಳಾಗಲೀ, ಒಳಗಾಗಲೀ, ಹೊರಗಾಗಲೀ ಯಾವುದೂ ಇಲ್ಲ. ಏಕೆ, ಗೊತ್ತೇ? ಅಲ್ಲಿ, ಅಹಂಪ್ರತ್ಯಯವೇ ಇಲ್ಲ. ಅಂತೂ ಈ ವಿಶ್ವವೆಂದರೆ ಅಹಂಕಾರದ ಮಹಿಮೆ ಎಂದಾಯಿತು. ಈ ಅಹಂಕಾರದ ಮರ್ಮವನ್ನು ಕುರಿತು, ವಿಚಾರ ಮಾಡಿದರೆ, ಇಡೀ ವಿಶ್ವವನ್ನೇ ವಿಚಾರಮಾಡಿದಂತಾಗಿಬಿಡುತ್ತದೆ. ಹೀಗಾಗಿ ಅಧ್ಯಾತ್ಮಸಾಧಕರು ಅಹಂಕಾರಮೂಲವನ್ನೇ ಕುರಿತು ವಿಚಾರಮಾಡಬೇಕು.</p>
		<p class="text-center"><strong>ಆತ್ಮನೇ ಅಹಂಕಾರದ ಬಂಡವಾಳ.</strong></p>
	</section>
	<section class="level1 numbered" epub:type="chapter" role="doc-chapter" id="id-27">
		<h1 class="level1-title" epub:type="title"><span class="num">27.</span>ಅಹಂಕಾರದ ನಾಶವೇ ದುಃಖಗಳ ನಾಶ</h1>
		<p class="verse">ಸತ್ಯಾ ಸ್ಥಿತಿರ್ನಾಹಮುದೇತಿ ಯತ್ರ<br/> ತಚ್ಚೋದಯಸ್ಥಾನಗವೇಷಣೇನ।<br/> ವಿನಾ ನ ನಶ್ಯೇದ್ ಯದಿ ತನ್ನ ನಶ್ಯೇತ್<br/> ಸ್ವಾತ್ಮೈಕ್ಯರೂಪಾ ಕಥಮಸ್ತು ನಿಷ್ಠಾ?</p>
		<p class="verse-num">॥೨೭॥</p>
		<p><strong>ಪದಚ್ಛೇದ:</strong> ಸತ್ಯಾ ಸ್ಥಿತಿಃ ನ ಅಹಮ್ ಉದೇತಿ ಯತ್ರ, ತತ್ ಚ ಉದಯಸ್ಥಾನಗವೇಷಣೇನ। ವಿನಾ ನ ನಶ್ಯೇತ್ ಯದಿ ತತ್ ನ ನಶ್ಯೇತ್ ಸ್ವಾತ್ಮೈಕ್ಯರೂಪಾ ಕಥಮ್ ಅಸ್ತು ನಿಷ್ಠಾ?॥</p>
		<p><strong>ಅನ್ವಯ:</strong> ಯತ್ರ ಅಹಮ್ ನ ಉದೇತಿ ಸಾ ಸತ್ಯಾ ಸ್ಥಿತಿಃ, ಚ ತತ್ ಉದಯಸ್ಥಾನಗವೇಷಣೇನ ವಿನಾ ನ ನಶ್ಯೇತ್, ತತ್ ಯದಿ ನ ನಶ್ಯೇತ್ ಸ್ವಾತ್ಮೈಕ್ಯರೂಪಾ ನಿಷ್ಠಾ ಕಥಮ್ ಅಸ್ತು?</p>
		<p><strong>ಭಾವಾರ್ಥ:</strong> ಅಹಂಪ್ರತ್ಯಯವೇ ಎಲ್ಲಿ ಏಳುವುದಿಲ್ಲವೋ ಅದೇ ನಿಜವಾದ ಸ್ವರೂಪಸ್ಥಿತಿ. ಈ ಅಹಂಕಾರವು ಸಂಪೂರ್ಣವಾಗಿ ಕರಗಬೇಕಾದರೆ, ಅದನ್ನು ಹುಡುಕಬೇಕು. ಮೂಲವನ್ನು ಹುಡುಕದೇ ಹೋದರೆ ಅಹಂಪ್ರತ್ಯಯವು ನಾಶವಾಗಲಾರದು. ಈ ಅಹಂಪ್ರತ್ಯಯವು ನಾಶವಾಗದೇ ಹೋದರೆ ಸ್ವಾತ್ಮೈಕ್ಯನಿಷ್ಠೆಯು ಹೇಗೆ ತಾನೇ ಸಾಧ್ಯವಾದೀತು?</p>
		<p><strong>ತಾತ್ಪರ್ಯಾರ್ಥ:</strong> ಅಹಂಕಾರವು ಆಭಾಸಮಾತ್ರವಾಗಿರುತ್ತದೆ. ಅಹಂಕಾರವು ಕೇವಲ ಆತ್ಮನ ಆಭಾಸಮಾತ್ರವಾಗಿರುತ್ತದೆ. ಚಿದಾಭಾಸವೇ ಅಹಂಕಾರ. ಈ ಅಹಂಪ್ರತ್ಯಯವು ಹುಸಿತೋರಿಕೆಯಾದ್ದರಿಂದ ಪರಮಾರ್ಥವಲ್ಲ. ಆದ್ದರಿಂದ, ಅಹಂಕಾರವೇ ಇಲ್ಲದಿರುವ, ಸಹಜಸ್ವರೂಪಸ್ಥಿತಿಯೇ ಸತ್ಯ ಹಾಗೂ ಪರಮಾರ್ಥ. ಅಹಂಪ್ರತ್ಯಯವು ಎಷ್ಟೇ ಜೋರಾಗಿ ಮೆರೆಯುತ್ತಿದ್ದರೂ ಇದಕ್ಕೆ ಅಸ್ತಿತ್ವವೇ ಇಲ್ಲ. ಇದು ನಮಗೆ ಅರ್ಥವಾಗಬೇಕಾದರೆ ಉದಯಸ್ಥಾನಗವೇಷಣವನ್ನು ಮಾಡಬೇಕು. ‘<strong>ಗವೇಷಣ</strong>’ ಎಂದರೆ ಎಚ್ಚರಿಕೆಯಿಂದ ಹುಡುಕುವುದು.</p>
		<p>ಬಹಿರ್ಮುಖವಾಗಿ ಚದುರಿಹೋಗಿರುವ ಅಂತಃಕರಣವನ್ನು ವಿವೇಕದಿಂದ ಅಂತರ್ಮುಖಿಯನ್ನಾಗಿಸಿಕೊಂಡು ಅದರ ಮೂಲವಾದ ಆತ್ಮನನ್ನು ಅರಿಯಬೇಕು. ಆಗ ‘ಮನಸ್ಸೇ ಇಲ್ಲ’ ಎಂಬ ರಹಸ್ಯವು ತಿಳಿಯುತ್ತದೆ. <strong>ಇದೇ ಮನೋನಾಶ</strong> ಅಥವಾ <strong>ಅಮನಸ್ಕಯೋಗ</strong>. ಇದಕ್ಕೇ ಸ್ವಾತ್ಮೈಕ್ಯನಿಷ್ಠಾ, ಆತ್ಮನಿಷ್ಠಾ, ಸ್ವರೂಪನಿಷ್ಠಾ, ಸಹಜಸಮಾಧಿ—ಎಂದೆಲ್ಲಾ ಹೆಸರುಗಳು.</p>
		<p class="text-center"><strong>ಸ್ವಾತ್ಮನಿಷ್ಠೆಯೇ ಮುಕ್ತಿ.</strong></p>
	</section>
	<section class="level1 numbered" epub:type="chapter" role="doc-chapter" id="id-28">
		<h1 class="level1-title" epub:type="title"><span class="num">28.</span>ಅಂತರ್ಮುಖಿಯಾಗಿ ಆತ್ಮನನ್ನು ಕಾಣಬೇಕು</h1>
		<p class="verse">ಕೂಪೇ ಯಥಾ ಗಾಢಜಲೇ ತಥಾಽಂತಃ<br/> ನಿಮಜ್ಜ್ಯ ಬುದ್ಧ್ಯಾ ಶಿತಯಾ ನಿತಾಂತಮ್।<br/> ಪ್ರಾಣಂ ಚ ವಾಚಂ ಚ ನಿಯಮ್ಯ ಚಿನ್ವನ್<br/> ವಿಂದೇನ್ನಿಜಾಹಂಕೃತಿಮೂಲರೂಪಮ್ </p>
		<p class="verse-num">॥೨೮॥</p>
		<p><strong>ಪದಚ್ಛೇದ:</strong> ಕೂಪೇ ಯಥಾ ಗಾಢಜಲೇ ತಥಾ ಅಂತಃ ನಿಮಜ್ಜ್ಯ ಬುದ್ಧ್ಯಾ ಶಿತಯಾ ನಿತಾಂತಮ್। ಪ್ರಾಣಂ ಚ ವಾಚಂ ಚ ನಿಯಮ್ಯ ಚಿನ್ವನ್ ವಿಂದೇತ್ ನಿಜಾಹಂಕೃತಿಮೂಲರೂಪಮ್॥</p>
		<p><strong>ಅನ್ವಯ:</strong> ಯಥಾ ಗಾಢಜಲೇ ಕೂಪೇ ತಥಾ ಶಿತಯಾ ಬುದ್ಧ್ಯಾ ನಿತಾಂತಂ ಅಂತಃ ನಿಮಜ್ಜ್ಯ, ಪ್ರಾಣಂ ಚ ವಾಚಂ ಚ ನಿಯಮ್ಯ ಚಿನ್ವನ್ ನಿಜಾಹಂಕೃತಿ–ಮೂಲರೂಪಂ ವಿಂದೇತ್॥</p>
		<p><strong>ಭಾವಾರ್ಥ:</strong> ಆಳವಾದ ಬಾವಿಯಲ್ಲಿ ಬಿದ್ದಿರುವ ವಸ್ತುವನ್ನು ಹೇಗೆ ಉಪಾಯದಿಂದ ಒಳಗಡೆಗೆ ಇಳಿದು ಹೊಂದಬೇಕೋ, ಅದರಂತೆಯೇ ತನ್ನೊಳಗೆ ಸಾಧಕನು ಸೂಕ್ಷ್ಮವಾದ ಬುದ್ಧಿಯಿಂದ ಹೋಗಬೇಕು. ಒಳಗಡೆಗೆ ಹೋಗಿ ಅಲ್ಲಿ ಪ್ರಾಣವನ್ನೂ ವಾಕ್ಕನ್ನೂ ಮನಸ್ಸನ್ನೂ ಬಿಗಿಹಿಡಿದುಕೊಂಡು, ಹುಡುಕುತ್ತಾ ಹೋದರೆ, ಅಹಂಕಾರಕ್ಕೆ ಮೂಲವಾದ ಆತ್ಮನನ್ನು ಸಾಧಕನು ಹೊಂದುತ್ತಾನೆ.</p>
		<p><strong>ತಾತ್ಪರ್ಯಾರ್ಥ:</strong> ಸಾಧಕನು ಆತ್ಮನನ್ನು ಹೊಸದಾಗಿ ಸೃಷ್ಟಿಸಬೇಕಾಗಿಲ್ಲ. ಈ ಅಹಂಕಾರದ ಆರ್ಭಟದಿಂದ, ಅಟಾಟೋಪದಿಂದ ಆತ್ಮನು ಮರೆಯಾಗಿರುತ್ತಾನೆ. ಒಳಗೆ ಇರುವ ಆತ್ಮನನ್ನೇ ಒಳಗಡೆಗೆ ವಿವೇಕದಿಂದ ಹೋಗಿ ನೋಡಿದಕೂಡಲೇ ಆತ್ಮನ ಪ್ರಾಪ್ತಿಯಾಗಿಬಿಡುತ್ತದೆ. ಆತ್ಮದರ್ಶನವೇ ಆತ್ಮಪ್ರಾಪ್ತಿ. ಇದು ಪ್ರಾಪ್ತಸ್ಯೈವ ಪ್ರಾಪ್ತಿಯೇ ಹೊರತು ಅಪ್ರಾಪ್ತಸ್ಯ ಪ್ರಾಪ್ತಿಯಲ್ಲ.</p>
		<p>ಒಳಗಡೆಗೆ ಹೋಗುವುದು ಎಂದರೆ ಹೇಗೆ? ಎಂದರೆ, ಪ್ರಾಣವನ್ನೂ ವಾಗ್ವ್ಯಾಪಾರವನ್ನೂ ನಿಲ್ಲಿಸಿ ಶುದ್ಧವಾದ ಮನಸ್ಸಿನಿಂದ ಅಂತರ್ಮುಖನಾಗುವುದು. ಬಹಿರ್ಮುಖನೇ ಆಗಿರುವ ಮಾನವನಿಗೆ ಆತ್ಮನ ದರ್ಶನವಾಗಲೀ ಪ್ರಾಪ್ತಿಯಾಗಲೀ ಸಾಧ್ಯವಿಲ್ಲ. ಅಂತರ್ಮುಖಿಯಾದರೆ, ಆಗ ಸಾಧಕನಿಗೆ ತನ್ನ ಅಹಂಕಾರದ ಮೂಲವು ತಿಳಿಯುತ್ತದೆ. ಸಮುದ್ರದ ಆಳಕ್ಕೆ ಹೋದಾಗಲೇ, ಅಲ್ಲಿರುವ ವಜ್ರ ಮುತ್ತುಗಳು ದೊರಕುವಂತೆ, ತನ್ನೊಳಗೆ ಹೋಗಿ ಅಲ್ಲಿ ನೋಡಿದಾಗಲೇ ಪ್ರತ್ಯಗಾತ್ಮನ ಪ್ರಾಪ್ತಿಯಾಗಿಬಿಡುತ್ತದೆ.</p>
		<p class="text-center"><strong>ಪ್ರತ್ಯಗಾತ್ಮನೇ ಪರಬ್ರಹ್ಮತತ್ತ್ವ.</strong></p>
	</section>
	<section class="level1 numbered" epub:type="chapter" role="doc-chapter" id="id-29">
		<h1 class="level1-title" epub:type="title"><span class="num">29.</span>ಸತ್ಯವಿಚಾರಣದಿಂದ ಸತ್ಯದರ್ಶನ</h1>
		<p class="verse">ಮೌನೇನ ಮಜ್ಜನ್ಮನಸಾ ಸ್ವಮೂಲ-<br/>ಚರ್ಚೈವ ಸತ್ಯಾತ್ಮವಿಚಾರಣಂ ಸ್ಯಾತ್।<br/> ಏಷೋಽಹಮೇತನ್ನ ಮಮ ಸ್ವರೂಪಮ್<br/> ಇತಿಪ್ರಮಾ ಸತ್ಯವಿಚಾರಣಾಂಗಮ್</p>
		<p class="verse-num">॥೨೯॥</p>
		<p><strong>ಪದಚ್ಛೇದ:</strong> ಮೌನೇನ ಮಜ್ಜನ್ಮನಸಾ ಸ್ವಮೂಲಚರ್ಚಾ ಏವ ಸತ್ಯಾತ್ಮ- ವಿಚಾರಣಂ ಸ್ಯಾತ್। ಏಷಃ ಅಹಮ್ ಏತತ್ ನ ಮಮ ಸ್ವರೂಪಮ್ ಇತಿ ಪ್ರಮಾ ಸತ್ಯವಿಚಾರಣಾಂಗಮ್॥</p>
		<p><strong>ಅನ್ವಯ:</strong> ಮೌನೇನ ಮಜ್ಜನ್ಮನಸಾ ಸ್ವಮೂಲಚರ್ಚಾ ಏವ ಸತ್ಯಾತ್ಮ- ವಿಚಾರಣಂ ಸ್ಯಾತ್। ಏಷಃ ಅಹಮ್, ಏತತ್ ಮಮ ಸ್ವರೂಪಂ ನ ಇತಿ ಪ್ರಮಾ ಸತ್ಯವಿಚಾರಣಾಂಗಂ ಸ್ಯಾತ್॥</p>
		<p><strong>ಭಾವಾರ್ಥ:</strong> ಮೌನದಿಂದ ಹಾಗೂ ಆಳವಾದ ವಿಚಾರದಿಂದ ತನ್ನ ಮೂಲಸ್ವರೂಪವನ್ನು ಕುರಿತು ವಿಚಾರಮಾಡುವುದಕ್ಕೇ ಸತ್ಯಾತ್ಮವಿಚಾರಣ ಎಂದು ಹೆಸರು. ನಾನು ಆತ್ಮನೇ ಹೊರತು ಈ ದೇಹಾದಿಗಳು ನಾನಲ್ಲ—ಎಂಬೀ ವಿಚಾರವು ಅಥವಾ ತಿಳಿವಳಿಕೆಯು ಸತ್ಯತತ್ತ್ವವನ್ನು ಕುರಿತು ವಿಚಾರಮಾಡುವುದಕ್ಕೆ ಸಹಾಯವಾಗುತ್ತದೆ ಹಾಗೂ ಸಾಧನವಾಗುತ್ತದೆ.</p>
		<p><strong>ತಾತ್ಪರ್ಯಾರ್ಥ:</strong> ಆತ್ಮವಿಚಾರವೆಂದರೆ ಸುಮ್ಮನೇ ಯಾಂತ್ರಿಕವಾಗಿ ಜಪ, ಪಾರಾಯಣ ಪೂಜಾ ಧ್ಯಾನಾದಿಗಳನ್ನು ಮಾಡುವುದಲ್ಲ; ಮತ್ತೇನೆಂದರೆ ಮೌನದಿಂದ, ಒಳಗಡೆಗೆ ಹೋಗಿ ವಿವೇಕಯುಕ್ತವಾದ ಮನಸ್ಸಿನಿಂದ ಅಹಂಪ್ರತ್ಯಯದ ಮೂಲವನ್ನು ಕಂಡುಹಿಡಿಯುವ ಕ್ರಮವು. <strong>ಸ್ವಮೂಲಚರ್ಚಾ ಏವ ಸತ್ಯಾತ್ಮವಿಚಾರಣಮ್</strong>. <strong>ಮೂಲಚರ್ಚಾ</strong> ಎಂದರೆ ಅಹಂಕಾರದ ಮೂಲವನ್ನು ಕಂಡುಹಿಡಿಯುವಂಥ, ವಿವೇಕಯುಕ್ತವಾದ ವಿಚಾರಕ್ರಮ.</p>
		<p>ನಾನೆಂದರೆ ಯಾರು? ಈ ದೇಹವೇ? ಇಂದ್ರಿಯಮನೋಬುದ್ಧಿಪ್ರಾಣಗಳೇ? ಎಂದರೆ, ಇವಾವುವೂ ನಾನಲ್ಲ; ಏಕೆಂದರೆ ಇವೆಲ್ಲವೂ ಅನಾತ್ಮವಸ್ತುಗಳೇ, ಇವುಗಳು ತೋರಿ ಹಾರುವಂಥ ಆಭಾಸವಸ್ತುಗಳಾದ್ದರಿಂದ ಇವುಗಳಾವುವೂ ನಾನಲ್ಲ ಎಂದು ಆಳವಾಗಿ ನಿಧಾನವಾಗಿ ವಿಚಾರದಿಂದ ತಿಳಿಯುವುದೇ ಸತ್ಯಾತ್ಮವಿಚಾರಣ ಎನಿಸುತ್ತದೆ. ನಾನೆಂದರೆ ನಾನೇ, ನಾನೆಂದರೆ ಆತ್ಮನೇ, ನಾನೆಂದರೆ ಪ್ರತ್ಯಗಾತ್ಮನೇ, ನಾನೆಂದರೆ ಅಹಂಕಾರದ ಮೂಲವೇ ಎಂದು ವಿಚಾರಮಾಡುತ್ತಾ ಹೋದರೆ ಇದೂ ಆತ್ಮವಿಚಾರಕ್ಕೆ ಸಹಾಯವೇ ಆಗುತ್ತದೆ.</p>
		<p class="text-center"><strong>ವಿವೇಕವಿಚಾರಕ್ರಮದಿಂದಲೇ ಆತ್ಮನಿಷ್ಠೆಯು ದೊರಕುತ್ತದೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-30">
		<h1 class="level1-title" epub:type="title"><span class="num">30.</span>ವಿಚಾರಮಾಡಿದ ಕೂಡಲೇ ಅಹಂಕಾರದ ಪತನ</h1>
		<p class="verse">ಗವೇಷಣಾತ್ ಪ್ರಾಪ್ಯ ಹೃದಂತರಂ ತತ್<br/> ಪತೇದಹಂತಾ ಪರಿಭುಗ್ನಶೀರ್ಷಾ।<br/> ಅಥಾಹಮನ್ಯತ್ ಸ್ಫುರತಿ ಪ್ರಕೃಷ್ಟಮ್<br/> ನಾಹಂಕೃತಿಸ್ತತ್ಪರಮೇವ ಪೂರ್ಣಮ್</p>
		<p class="verse-num">॥೩೦॥</p>
		<p><strong>ಪದಚ್ಛೇದ:</strong> ಗವೇಷಣಾತ್ ಪ್ರಾಪ್ಯ ಹೃದಂತರಂ ತತ್ ಪತೇತ್ ಅಹಂತಾ ಪರಿಭುಗ್ನಶೀರ್ಷಾ। ಅಥ ಅಹಮ್ ಅನ್ಯತ್ ಸ್ಫುರತಿ ಪ್ರಕೃಷ್ಟಂ ನ ಅಹಂಕೃತಿಃ ತತ್ ಪರಮ್ ಏವ ಪೂರ್ಣಮ್॥</p>
		<p><strong>ಅನ್ವಯ:</strong> ಹೃದಂತರಂ ಪ್ರಾಪ್ಯ ಗವೇಷಣಾತ್ ತತ್ ಅಹಂತಾ ಪರಿಭುಗ್ನ ಶೀರ್ಷಾ ಪತೇತ್। ಅಥ ಪ್ರಕೃಷ್ಟಮ್ ಅನ್ಯತ್ ಅಹಂ ಸ್ಫುರತಿ, ನ ಅಹಂಕೃತಿಃ, ತತ್ ಪರಮ್ ಏವ ಪೂರ್ಣಮ್ ಅಹಮ್॥</p>
		<p><strong>ಭಾವಾರ್ಥ:</strong> ಹೃದಯದೊಳಗಡೆಗೆ ಹೋಗಿ ಅಲ್ಲಿ ವಿಚಾರಮಾಡುತ್ತಾ ಹೋದರೆ ಅಹಂಕಾರವು ತಲೆಕೆಳಗಾಗಿ ಬಿದ್ದುಬಿಡುತ್ತದೆ. ಈ ಅಹಂಪ್ರತ್ಯಯವು ನಾಶವಾದ ಕೂಡಲೇ ಅತ್ಯಂತ ಶ್ರೇಷ್ಠವಾದ ಪ್ರಕೃಷ್ಟನಾದ ಶುದ್ಧನಾದ ಆತ್ಮನು ಸ್ವಯಂಜ್ಯೋತಿಃಸ್ವರೂಪನಾಗಿ ಹೊಳೆಯುತ್ತಾನೆ. ಈ ಆತ್ಮನು, ಆ ಆಡಂಬರದ ಅಹಂಕಾರವಲ್ಲ , ಅವನು ಕಲ್ಪಿತನಾದ ಅನಾತ್ಮ ; ಆದರೆ ಇವನು ಪರಿಪೂರ್ಣನಾದ ಶುದ್ಧನಾದ ಸಚ್ಚಿದಾನಂದಾತ್ಮನು.</p>
		<p><strong>ತಾತ್ಪರ್ಯಾರ್ಥ:</strong> ಸಾಧಕರು ಹೃದಯದೊಳಗೆ ಹೋಗಬೇಕು; ಎಂದರೆ ಬಾಹ್ಯದೃಷ್ಟಿಯನ್ನು ಕೈಬಿಟ್ಟು ಅಂತರ್ಮುಖಿಗಳಾಗಬೇಕು. ಅಹಂಕಾರದ ಒಳಗಡೆಗೆ ಹೋಗುತ್ತಲೇ ಈ ಅಹಂಕಾರವು ಸುಳ್ಳೆಂದೂ, ಕಲ್ಪಿತವೆಂದೂ ಸುಲಭವಾಗಿ ಗೊತ್ತಾಗಿಬಿಡುತ್ತದೆ. ಇದು ದಿಟವೂ ಹೌದು, ಏಕೆಂದರೆ ಇಲ್ಲದ ಅಹಂಕಾರವು ಇಲ್ಲವಾಗಲೇಬೇಕಲ್ಲವೇ? ವಿವೇಕದಿಂದ ವಿಚಾರಮಾಡಿದಾಗಲೇ ಜೊಳ್ಳಾದ ವಸ್ತುವಿನ ಜೊಳ್ಳುತನವು ತಿಳಿಯುತ್ತದೆ. ಬಾಹ್ಯವಾದ ಅಹಂಕಾರವು ತಲೆಕೆಳಗಾಗಿ ಬಿದ್ದುಹೋದಮಾತ್ರಕ್ಕೆ ಒಳಗಿನ ಆತ್ಮನೇನೂ ನಾಶವಾಗುವುದಿಲ್ಲ.</p>
		<p>ಆತ್ಮನು ಆತ್ಮ ಸ್ವರೂಪನೇ ಆಗಿ ನಿತ್ಯವೂ ಸ್ವಯಂಜ್ಯೋತಿಃಸ್ವರೂಪನೇ ಆಗಿರುತ್ತಾನೆ. ಈ ಆತ್ಮನೇ ಪರಬ್ರಹ್ಮ, ಇವನೇ ಪರಮಾರ್ಥಾತ್ಮನು, ಇವನೇ ಪರಮಾತ್ಮನೂ ಹೌದು. ಇವನ ಬೆಳಕಿನಿಂದಲೇ ಆ ಚಿದಾಭಾಸವಾದ ಅಹಂಕಾರವು ಮೆರೆಯುತ್ತಿತ್ತು. ನಿಜ ಆತ್ಮನ ದರ್ಶನವಾದೊಡನೆಯೇ ಮಿಥ್ಯಾತ್ಮನ ನಾಶವು ಸಹಜವಾಗಿಯೇ ಆಗಿಬಿಡುತ್ತದೆಯಲ್ಲವೇ?</p>
		<p class="text-center"><strong>ಅವಿಚಾರದಿಂದಲೇ ಅಹಂಕಾರವು ಮೆರೆಯುತ್ತಿದೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-31">
		<h1 class="level1-title" epub:type="title"><span class="num">31.</span>ಆತ್ಮನಿಷ್ಠನಿಗೆ ವಿಧಿನಿಷೇಧಗಳಿಲ್ಲ</h1>
		<p class="verse">ಅಹಂಕೃತಿಂ ಯೋ ಲಸತಿ ಗ್ರಸಿತ್ವಾ<br/> ಕಿಂ ತಸ್ಯ ಕಾರ್ಯಂ ಪರಿಶಿಷ್ಟಮಸ್ತಿ?।<br/> ಕಿಂಚಿದ್ ವಿಜಾನಾತಿ ಸ ನಾತ್ಮನೋಽನ್ಯತ್<br/> ತಸ್ಯ ಸ್ಥಿತಿಂ ಭಾವಯಿತುಂ ಕ್ಷಮಃ ಕಃ?</p>
		<p class="verse-num">॥೩೧॥</p>
		<p><strong>ಪದಚ್ಛೇದ:</strong> ಅಹಂಕೃತಿಂ ಯಃ ಲಸತಿ ಗ್ರಸಿತ್ವಾ ಕಿಂ ತಸ್ಯ ಕಾರ್ಯಂ ಪರಿಶಿಷ್ಟಮ್ ಅಸ್ತಿ?। ಕಿಂಚಿತ್ ವಿಜಾನಾತಿ ಸಃ ನ ಆತ್ಮನಃ ಅನ್ಯತ್ ತಸ್ಯ ಸ್ಥಿತಿಂ ಭಾವಯಿತುಂ ಕ್ಷಮಃ ಕಃ?</p>
		<p><strong>ಅನ್ವಯ:</strong> ಯಃ ಅಹಂಕೃತಿಂ ಗ್ರಸಿತ್ವಾ ಲಸತಿ ತಸ್ಯ ಕಾರ್ಯಂ ಪರಿಶಿಷ್ಟಮ್ ಅಸ್ತಿ ಕಿಮ್? ಸಃ ಆತ್ಮನಃ ಅನ್ಯತ್ ಕಿಂಚಿತ್ ಅಪಿ ನ ವಿಜಾನಾತಿ, ತಸ್ಯ ಸ್ಥಿತಿಂ ಭಾವಯಿತುಂ ಕಃ ಕ್ಷಮಃ ಭವತಿ?</p>
		<p><strong>ಭಾವಾರ್ಥ:</strong> ಅಹಂಕಾರವನ್ನು ವಿವೇಕದಿಂದ ನಾಶಮಾಡಿಕೊಂಡು ತನ್ನ ನಿಜಸ್ವರೂಪದಲ್ಲಿ ಸಹಜವಾಗಿ ನೆಲೆಗೊಂಡಿರುವ, ಅಂಥ ಆತ್ಮನಿಷ್ಠನಿಗೆ ವಿಧಿನಿಷೇಧಗಳಾವುವೂ ಇರುವುದಿಲ್ಲ. ಅವನು ಆತ್ಮನಿಗಿಂತ ಭಿನ್ನವಾಗಿ ಏನನ್ನೂ ಕಾಣಲಾರನು. ಅಂಥ ಸ್ವಾತ್ಮನಿಷ್ಠನ ಸ್ಥಿತಿಯನ್ನು ಸಾಮಾನ್ಯರು ಅರಿಯಲಾರರು.</p>
		<p><strong>ತಾತ್ಪರ್ಯಾರ್ಥ:</strong> ಎಲ್ಲಿಯವರೆಗೆ ಅಹಂಪ್ರತ್ಯಯವು ಸತ್ಯವಾಗಿದೆ ಎಂದು ತಿಳಿದಿರುತ್ತಾನೆಯೋ, ಅದನ್ನೇ ತಾನೆಂದು ಭ್ರಮಿಸಿರುತ್ತಾನೆಯೋ, ಅಲ್ಲಿಯವರೆಗೂ ಅವನು ಅಜ್ಞನೇ. ಅಜ್ಞನಿಗೆ ಆತ್ಮನ ನಿಜಸ್ವರೂಪವು ತಿಳಿದಿರುವುದಿಲ್ಲ. ಆದರೆ ಆತ್ಮಜ್ಞಾನಿಯಾದರೋ ಈ ಮಿಥ್ಯಾಭೂತ ಅಹಂಕಾರವನ್ನು ವಿವೇಕದಿಂದ ನಾಶಮಾಡಿಕೊಂಡು ತನ್ನ ಸ್ವಸ್ವರೂಪದಲ್ಲಿಯೇ ನಿಂತಿರುತ್ತಾನೆ, ಮೆರೆಯುತ್ತಾನೆ. ಅಹಂಪ್ರತ್ಯಯವೇ ಇಲ್ಲದ ಮೇಲೆ, ಇನ್ನು ಇವನಿಗೆ ಕರ್ತವ್ಯಗಳುಂಟೇ? ಖಂಡಿತಾ ಇಲ್ಲ. ‘ನಾನು’ ಇದ್ದಾಗಲೇ ವಿಧಿನಿಷೇಧಗಳ ಬುದ್ಧಿಯು ಇರುತ್ತದೆ. ಈ ‘ನಾನೇ’ ಇಲ್ಲದೇ ‘ಪೂರ್ಣನಾದ ಆತ್ಮನೇ ಎಲ್ಲವೂ’ ಎಂದು ತಿಳಿದಮೇಲೆ ಅಂಥವನು ಕೃತಕೃತ್ಯನು. ಅವನಿಗೆ ಪುಣ್ಯಪಾಪಗಳು ಇರುವುದಿಲ್ಲ.</p>
		<p>ಈ ಆತ್ಮನಿಷ್ಠನು ಆತ್ಮನಿಗಿಂತ ಭಿನ್ನವಾಗಿ ಏನನ್ನೂ ಕಾಣುವುದಿಲ್ಲ. ‘<strong>ಆತ್ಮೈವೇದಂ ಸರ್ವಂ</strong>’ ಎಂಬ ದೃಢನಿಷ್ಠೆಯುಳ್ಳ ಇಂಥ ಆತ್ಮನಿಷ್ಠನನ್ನು ಯಾರು ತಾನೇ ಅರ್ಥಮಾಡಿಕೊಳ್ಳಬಲ್ಲರು? ಬ್ರಹ್ಮಾತ್ಮಜ್ಞಾನಿಯನ್ನು ಅಜ್ಞಾನಿಗಳು ಅರ್ಥಮಾಡಿಕೊಳ್ಳಲಾರರು. ಅಜ್ಞರು ಅಜ್ಞರೇ, ಜ್ಞಾನಿಗಳು ಜ್ಞಾನಿಗಳೇ.</p>
		<p class="text-center"><strong>ಲೌಕಿಕರು ಜ್ಞಾನಿಯನ್ನು ಅರ್ಥಮಾಡಿಕೊಳ್ಳಲಾರರು.</strong></p>
	</section>
	<section class="level1 numbered" epub:type="chapter" role="doc-chapter" id="id-32">
		<h1 class="level1-title" epub:type="title"><span class="num">32.</span>“ತತ್ತ್ವಮಸಿ” ಎಂಬಿದು ಸಹಜಸ್ಥಿತಿ</h1>
		<p class="verse">ಆಹ ಸ್ಫುಟಂ ತತ್ತ್ವಮಸೀತಿ ವೇದಃ<br/> ತಥಾಪ್ಯಸಂಪ್ರಾಪ್ಯ ಪರಾತ್ಮನಿಷ್ಠಾಮ್।<br/> ಭೂಯೋ ವಿಚಾರೋ ಮತಿದುರ್ಬಲತ್ವಮ್<br/> ತತ್ ಸರ್ವದಾ ಸ್ವಾತ್ಮತಯಾ ಹಿ ಭಾತಿ</p>
		<p class="verse-num">॥೩೨॥</p>
		<p><strong>ಪದಚ್ಛೇದ:</strong> ಆಹ ಸ್ಫುಟಂ ತತ್ತ್ವಮಸಿ ಇತಿ ವೇದಃ ತಥಾಪಿ ಅಸಂಪ್ರಾಪ್ಯ ಪರಾತ್ಮನಿಷ್ಠಾಮ್। ಭೂಯಃ ವಿಚಾರಃ ಮತಿದುರ್ಬಲತ್ವಂ ತತ್ ಸರ್ವದಾ ಸ್ವಾತ್ಮತಯಾ ಹಿ ಭಾತಿ॥</p>
		<p><strong>ಅನ್ವಯ:</strong> ವೇದಃ ‘ತತ್ತ್ವಮಸಿ’ ಇತಿ ಸ್ಫುಟಮ್ ಆಹ, ತಥಾಪಿ ಪರಾತ್ಮ-ನಿಷ್ಠಾಮ್ ಅಸಂಪ್ರಾಪ್ಯ, ಭೂಯಃ ವಿಚಾರಃ ಮತಿದುರ್ಬಲತ್ವಂ ಸೂಚಯತಿ, ತತ್ ಬ್ರಹ್ಮತತ್ತ್ವಂ ಸರ್ವದಾ ಸ್ವಾತ್ಮತಯಾ ಭಾತಿ ಹಿ॥</p>
		<p><strong>ಭಾವಾರ್ಥ:</strong> ‘<strong>ತತ್ತ್ವಮಸಿ</strong>’, ‘ಪರಬ್ರಹ್ಮವೇ ನೀನಾಗಿದ್ದೀಯೆ’ ಎಂದು ಅತ್ಯಂತ ಸ್ಫುಟವಾಗಿ ಶ್ರುತಿಯು ಹೇಳುತ್ತಿದ್ದರೂ, ಇದನ್ನು ಸಾಧಕರು ಸರಿಯಾಗಿ ಅನುಭವದಿಂದ ಅರ್ಥಮಾಡಿಕೊಳ್ಳಲು ಆಗುತ್ತಿಲ್ಲ; ಏಕೆಂದರೆ ಸಾಧಕರಿಗೆ ಇನ್ನೂ ಚಿತ್ತಶುದ್ಧಿಯು ಆಗಿಲ್ಲ. ಹಾಗೂ ಬುದ್ಧಿಯು ಸಾಕಷ್ಟು ಅಂತರ್ಮುಖಿಯಾಗಿಯೂ ಇಲ್ಲ. ಇವರಿಗೆ ಈ ಉಪದೇಶವು ಅರ್ಥವಾಗದಿದ್ದರೂ ಬ್ರಹ್ಮತತ್ತ್ವವು ಅಂಥವರಿಗೂ ಆತ್ಮನಾಗಿ ಹೊಳೆಯುತ್ತಲೇ ಇದೆ.</p>
		<p><strong>ತಾತ್ಪರ್ಯಾರ್ಥ:</strong> ಶ್ರುತಿಗಳು ಅಂದರೆ ವೇದಾಂತಗಳು; ಅಂದರೆ ಉಪನಿಷತ್ತುಗಳು <strong>ತತ್ತ್ವಮಸಿ</strong>, <strong>ಅಹಂ ಬ್ರಹ್ಮಾಸ್ಮಿ</strong>, <strong>ಅಯಮಾತ್ಮಾ ಬ್ರಹ್ಮ</strong>, <strong>ಆತ್ಮೈವೇದಂ ಸರ್ವಂ</strong>—ಎಂದು ಕೂಗಿ ಕೂಗಿ ಹೇಳುತ್ತಿವೆ. ‘<strong>ಜೀವರು ನಿಜವಾಗಿ ಪರಬ್ರಹ್ಮಸ್ವರೂಪರೇ</strong>’ ಎಂದು ಎಲ್ಲಾ ವೇದಾಂತಗಳೂ ಸಾರಿ ಸಾರಿ ಹೇಳುತ್ತಿದ್ದರೂ, ಇದನ್ನು ಸಾಮಾನ್ಯ ಸಾಧಕರು ಅರ್ಥಮಾಡಿಕೊಳ್ಳದೇ, ತಮ್ಮನ್ನು ಸಂಸಾರಿಜೀವರುಗಳೆಂದೇ ತಿಳಿದುಕೊಂಡು ದುಃಖಸಾಗರದಲ್ಲಿ ಮುಳುಗಿರುತ್ತಾರೆ.</p>
		<p>ಇದಕ್ಕೆ ಕಾರಣವೇನೆಂದರೆ, <strong>ಮತಿದುರ್ಬಲತ್ವಂ</strong>. ಸಾಧಕರ ಮತಿಯು ‘<strong>ತತ್ತ್ವ ಮಸಿ</strong>’ ಶ್ರುತಿಯ ಸಂದೇಶವನ್ನು ಅರ್ಥಮಾಡಿಕೊಳ್ಳುವಷ್ಟು ಇನ್ನೂ ಪರಿಪಕ್ವವಾಗಿಲ್ಲ. ಹೀಗಾಗಿ ಅವರಿಗೆ ಈ ಸಂದೇಶವು ಅನುಭವಗೋಚರವಾಗಿಲ್ಲ. ಆದರೂ ಆ ಸಂದೇಶವು ಮಾತ್ರ ಸತ್ಯಸ್ಯ ಸತ್ಯವಾಗಿರುತ್ತದೆ. ಪರಬ್ರಹ್ಮವು ಸಚ್ಚಿದಾನಂದಮಂಗಳಸ್ವರೂಪವಾಗಿ ಎಲ್ಲರಿಗೂ ಪ್ರತ್ಯಗಾತ್ಮನೇ ಆಗಿರುತ್ತದೆ.</p>
		<p class="text-center"><strong>ಬಾಹ್ಯಭೋಗಾಸಕ್ತರಿಗೆ ಬ್ರಹ್ಮಜ್ಞಾನವು ದುರ್ಲಭ.</strong></p>
	</section>
	<section class="level1 numbered" epub:type="chapter" role="doc-chapter" id="id-33">
		<h1 class="level1-title" epub:type="title"><span class="num">33.</span>ಆತ್ಮನು ದ್ವೈತಾತೀತನು</h1>
		<p class="verse">ನ ವೇದ್ಮ್ಯಹಂ ಮಾಮುತ ವೇದ್ಮ್ಯಹಂ ಮಾಮ್<br/> ಇತಿಪ್ರವಾದೋ ಮನುಜಸ್ಯ ಹಾಸ್ಯಃ।<br/> ದೃಗ್ದೃಶ್ಯಭೇದಾತ್ ಕಿಮಯಂ ದ್ವಿಧಾತ್ಮಾ<br/> ಸ್ವಾತ್ಮೈಕತಾಯಾಂ ಹಿ ಧಿಯಾಂ ನ ಭೇದಾಃ</p>
		<p class="verse-num">॥೩೩॥</p>
		<p><strong>ಪದಚ್ಛೇದ:</strong> ನ ವೇದ್ಮಿ ಅಹಂ ಮಾಮ್ ಉತ ವೇದ್ಮಿ ಅಹಂ ಮಾಮ್ ಇತಿ ಪ್ರವಾದಃ ಮನುಜಸ್ಯ ಹಾಸ್ಯಃ। ದೃಗ್ದೃಶ್ಯಭೇದಾತ್ ಕಿಮ್ ಅಯಂ ದ್ವಿಧಾ ಆತ್ಮಾ ಸ್ವಾತ್ಮೈಕತಾಯಾಂ ಹಿ ಧಿಯಾಂ ನ ಭೇದಾಃ॥</p>
		<p><strong>ಅನ್ವಯ:</strong> ಅಹಂ ಮಾಂ ನ ವೇದ್ಮಿ, ಉತ ಅಹಂ ಮಾಂ ವೇದ್ಮಿ, ಇತಿ ಮನುಜಸ್ಯ ಪ್ರವಾದಃ ಹಾಸ್ಯಃ, ಅಯಮ್ ಆತ್ಮಾ ದೃಗ್ದೃಶ್ಯಭೇದಾತ್ ದ್ವಿಧಾ ಅಸ್ತಿ ಕಿಮ್? ಸ್ವಾತ್ಮೈಕತಾಯಾಂ ಧಿಯಾಂ ನ ಭೇದಾಃ ಸಂತಿ ಹಿ॥</p>
		<p><strong>ಭಾವಾರ್ಥ:</strong> ‘ನಾನು ನನ್ನನ್ನು ತಿಳಿಯೆನು’ ಎಂದೂ ‘ನಾನು ನನ್ನನ್ನು ಬಲ್ಲೆನು’ ಎಂದೂ ಮನುಷ್ಯರು ಹೇಳುತ್ತಾರಲ್ಲ , ಈ ಮಾತುಗಳು ನಿಜಕ್ಕೂ ಹಾಸ್ಯಾಸ್ಪದವಲ್ಲವೇ? ಏಕೆಂದರೆ ಆತ್ಮನು ದೃಕ್ ಎಂದೂ ದೃಶ್ಯ ಎಂದೂ ಎರಡಾಗಿ ವಿಂಗಡವಾಗಿದ್ದಾನೆಯೇ? ಇಲ್ಲ ; ಆತ್ಮನೊಬ್ಬನೇ ಎಂದು ತಿಳಿದಾಗ ಆತ್ಮನಲ್ಲಿ ಭೇದಗಳಿರಲಾರವಲ್ಲವೇ?</p>
		<p><strong>ತಾತ್ಪರ್ಯಾರ್ಥ:</strong> ನನಗೆ, ನಾನು ಯಾರು? ಎಂಬುದು ಗೊತ್ತಿಲ್ಲ, ನಾನು ಎಲ್ಲವನ್ನೂ ಬಲ್ಲೆನು, ಆದರೆ ನನ್ನನ್ನು ಮಾತ್ರ ನಾನು ತಿಳಿಯೆನು ಎಂದು ಸಾಮಾನ್ಯವಾಗಿ ಎಲ್ಲರೂ ಹೇಳುತ್ತಾರೆ. ಮತ್ತೊಮ್ಮೆ ನಾನು ನನ್ನನ್ನು ಬಲ್ಲೆನು, ನಾನು ಬುದ್ಧಿವಂತ ಎಂದೂ ನನ್ನನ್ನು ನಾನು ಚೆನ್ನಾಗಿ ತಿಳಿಯುತ್ತೇನೆ—ಎಂದೂ ಹೇಳುತ್ತಾರೆ. ‘ನಾನು’ ಎಂದೂ ‘ನನ್ನನ್ನು’ ಎಂದೂ ಹೇಳುವಾಗ ನಾನು ದೃಕ್ಕೂ ಆಗಿ ದೃಶ್ಯವೂ ಆಗಿದ್ದೇನೆ—ಎಂದಾಯಿತಲ್ಲವೇ? ಇದು ಹಾಸ್ಯಾಸ್ಪದ ಮಾತು.</p>
		<p>ಏಕೆಂದರೆ ಆತ್ಮನು ಒಬ್ಬನೇ ಆಗಿದ್ದು ನೋಡುವವನೂ ನೋಡಲ್ಪಡುವವನೂ ಆಗಿ ಎರಡಾಗಿ ಭಿನ್ನನಾಗಿರಲು ಸಾಧ್ಯವೇ ಇಲ್ಲ. ನಾನು ನೋಡುವವನಾದರೆ ನೋಡಲ್ಪಡುವವನಲ್ಲ, ನೋಡಲ್ಪಡುವವನಾದರೆ ನೋಡುವವನಲ್ಲ. ಏಕೆಂದರೆ ದೃಕ್ ಆದವನು ದೃಶ್ಯನಲ್ಲ, ದೃಶ್ಯನಾದವನು ದೃಕ್ ಆಗಲಾರನು. ಆತ್ಮನೊಬ್ಬನೇ ಹೊರತು ಎರಡಲ್ಲ. ಆತ್ಮೈಕತ್ವಜ್ಞಾನವು ಉಂಟಾಗಿಬಿಟ್ಟರೆ ಅಲ್ಲಿ ಭೇದಜ್ಞಾನಗಳಿಗೆ ಅವಕಾಶವಿಲ್ಲ! ಆತ್ಮೈಕತ್ವಜ್ಞಾನವೇ ಸಮ್ಯಗ್ಜಾ ಞನವು!</p>
		<p class="text-center"><strong>ಭೇದಜ್ಞಾನವು ಪರಮಾರ್ಥವಲ್ಲ.</strong></p>
	</section>
	<section class="level1 numbered" epub:type="chapter" role="doc-chapter" id="id-34">
		<h1 class="level1-title" epub:type="title"><span class="num">34.</span>ಆತ್ಮನ ಬಗ್ಗೆ ವಾದವಿವಾದಗಳು ವ್ಯರ್ಥ</h1>
		<p class="verse">ಹೃತ್ಪ್ರಾಪ್ಯ ಸದ್ಧಾಮ ನಿಜಸ್ವರೂಪೇ<br/> ಸ್ವಭಾವಸಿದ್ಧೇಽನುಪಲಭ್ಯ ನಿಷ್ಠಾಮ್।<br/> ಮಾಯಾವಿಲಾಸಃ ಸದಸತ್ಸರೂಪ-<br/> ವಿರೂಪನಾನೈಕಮುಖಪ್ರವಾದಾಃ </p>
		<p class="verse-num">॥೩೪॥</p>
		<p><strong>ಪದಚ್ಛೇದ:</strong> ಹೃತ್ ಪ್ರಾಪ್ಯ ಸದ್ಧಾಮ ನಿಜಸ್ವರೂಪೇ ಸ್ವಭಾವಸಿದ್ಧೇ ಅನುಪಲಭ್ಯ ನಿಷ್ಠಾಮ್। ಮಾಯಾವಿಲಾಸಃ ಸತ್ ಅಸತ್, ಸರೂಪ ವಿರೂಪ, ನಾನಾ ಏಕಮುಖಪ್ರವಾದಾಃ॥</p>
		<p><strong>ಅನ್ವಯ:</strong> ಸ್ವಭಾವಸಿದ್ಧೇ ನಿಜಸ್ವರೂಪೇ ಸದ್ಧಾಮ ಹೃತ್ ಪ್ರಾಪ್ಯ ನಿಷ್ಠಾಮ್ ಅನುಪಲಭ್ಯ, ಸತ್ ಅಸತ್, ಸರೂಪ ವಿರೂಪ, ನಾನಾ ಏಕಮುಖಪ್ರವಾದಾಃ ಮಾಯಾವಿಲಾಸಃ॥</p>
		<p><strong>ಭಾವಾರ್ಥ:</strong> ಸ್ವಭಾವಸಿದ್ಧವಾದ ತನ್ನ ಸಹಜಸ್ವರೂಪದಲ್ಲಿರುವ, ಸ್ವಸ್ಥವಾದ ಹೃದಯದಲ್ಲಿ ನಿಷ್ಠೆಯನ್ನು ಹೊಂದಲಾರದೇ, ತನ್ನ ಸ್ವಸ್ವರೂಪವನ್ನು ವಿವೇಕದಿಂದ ತಿಳಿಯದೇ, ಸುಮ್ಮನೇ, ಆತ್ಮನು ಸತ್ಸ್ವರೂಪನೋ ಅಸತ್ಸ್ವರೂಪನೋ, ಸರೂಪನೋ ಅರೂಪನೋ, ಏಕನೋ ನಾನಾಸ್ವರೂಪನೋ ಎಂದು ಒಣ ವಾದಮಾಡುವುದು ಕೇವಲ ಮಾಯಾವಿಲಾಸವೇ.</p>
		<p><strong>ತಾತ್ಪರ್ಯಾರ್ಥ:</strong> ತಾನೇ ಆತ್ಮ, ತನ್ನೊಳಗೇ ಆತ್ಮ, ತನ್ನ ನಿಜಸ್ವರೂಪವೇ ಆತ್ಮ; ಇಷ್ಟನ್ನು ಯಾರು ಬೇಕಾದರೂ ಸುಲಭವಾಗಿ ತಿಳಿಯಬಹುದು. ಏಕೆಂದರೆ ಇದು ತನ್ನ ಸ್ವರೂಪವಾಗಿದೆಯಲ್ಲವೇ? ಆತ್ಮನಿಷ್ಠೆಯೆಂದರೆ ಯಾವ ಆಯಾಸವೂ ಇಲ್ಲದೇ, ಯಾವ ಪ್ರಯತ್ನವೂ ಇಲ್ಲದೇ ಎಲ್ಲರೂ ಅನುಭವಿಸಬಹುದು. ಇದೇನೂ ಜಪತಪಪೂಜಾದಿಗಳಂತೆ ಕಷ್ಟಸಾಧ್ಯವಲ್ಲ ; ಅತ್ಯಂತ ಸುಲಭವಿದು!</p>
		<p>ಆದರೆ, ಇದನ್ನು ಅರ್ಥಮಾಡಿಕೊಳ್ಳದೇ ಮಹಾಮಹಾಪಂಡಿತೋತ್ತಮರೂ ಕೂಡ ಆತ್ಮನ ಬಗ್ಗೆ ವ್ಯರ್ಥವಾದ ಚರ್ಚೆಯನ್ನು ಮಾಡುತ್ತಾ ಕಾಲಹರಣವನ್ನು ಮಾಡುತ್ತಾರೆ. ಹೇಗೆಂದರೆ: ಆತ್ಮನು ಇದ್ದಾನೆ ಎಂದು ಕೆಲವರು ವಾದಮಾಡಿದರೆ, ಮತ್ತೆ ಕೆಲವರು ಆತ್ಮನನ್ನು ಇಲ್ಲ ಎನ್ನುತ್ತಾರೆ; ಆತ್ಮನು ಸೋಪಾಧಿಕನೆಂದು ಕೆಲವರು ಹೇಳಿದರೆ, ಮತ್ತೆ ಕೆಲವರು ಆತ್ಮನನ್ನು ನಿರುಪಾಧಿಕನೆನ್ನುತ್ತಾರೆ. ಆತ್ಮನು ಒಬ್ಬನೇ ಎಂದು ಕೆಲವರು ವಾದಿಸಿದರೆ, ಇನ್ನಿತರ ವಾದಿಗಳು ಅನೇಕ ಆತ್ಮರು ಎಂದು ಸಮರ್ಥಿಸುತ್ತಾರೆ. ಒಳಜಗಳದಿಂದ ಪ್ರಯೋಜನವಿಲ್ಲ.</p>
		<p class="text-center"><strong>ಮುಮುಕ್ಷುಗಳು ಒಣವಾದದಿಂದ ದೂರವಿರಬೇಕು.</strong></p>
	</section>
	<section class="level1 numbered" epub:type="chapter" role="doc-chapter" id="id-35">
		<h1 class="level1-title" epub:type="title"><span class="num">35.</span>ಸ್ವಾತ್ಮನಿಷ್ಠೆಯೇ ನಿಜವಾದ ಸಿದ್ಧಿ</h1>
		<p class="verse">ಸಿದ್ಧಸ್ಯ ವಿತ್ತಿಃ ಸತ ಏವ ಸಿದ್ಧಿಃ<br/> ಸ್ವಪ್ನೋಪಮಾನಾಃ ಖಲು ಸಿದ್ಧಯೋಽನ್ಯಾಃ।<br/> ಸ್ವಪ್ನಃ ಪ್ರಬುದ್ಧಸ್ಯ ಕಥಂ ನು ಸತ್ಯಃ<br/> ಸತಿ ಸ್ಥಿತಃ ಕಿಂ ಪುನರೇತಿ ಮಾಯಾಮ್?</p>
		<p class="verse-num">॥೩೫॥</p>
		<p><strong>ಪದಚ್ಛೇದ:</strong> ಸಿದ್ಧಸ್ಯ ವಿತ್ತಿಃ ಸತ್ತಃ ಏವ ಸಿದ್ಧಿಃ ಸ್ವಪ್ನೋಪಮಾನಾಃ ಖಲು ಸಿದ್ಧಯಃ ಅನ್ಯಾಃ। ಸ್ವಪ್ನಃ ಪ್ರಬುದ್ಧಸ್ಯ ಕಥಂ ನು ಸತ್ಯಃ ಸತಿ ಸ್ಥಿತಃ ಕಿಂ ಪುನಃ ಏತಿ ಮಾಯಾಮ್ ?</p>
		<p><strong>ಅನ್ವಯ:</strong> ಸಿದ್ಧಸ್ಯ ಸತಃ ಏವ ವಿತ್ತಿಃ ಸಿದ್ಧಿಃ, ಅನ್ಯಾಃ ಸಿದ್ಧಯಃ ಸ್ವಪ್ನೋಪಮಾನಾಃ ಖಲು। ಪ್ರಬುದ್ಧಸ್ಯ ಸ್ವಪ್ನಃ ಸತ್ಯಃ ಕಥಂ ನು ಭವೇತ್? ಸತಿ ಸ್ಥಿತಃ ಮಾಯಾಂ ಪುನಃ ಏತಿ ಕಿಮ್?</p>
		<p><strong>ಭಾವಾರ್ಥ:</strong> ಸ್ವತಃಸಿದ್ಧನಾದ ಆತ್ಮನಲ್ಲಿ ನೆಲೆಗೊಳ್ಳುವುದು ಎಂಬಿದೇ ನಿಜವಾದ ಸಿದ್ಧಿಯು; ಇನ್ನುಳಿದ ಸಿದ್ಧಿಗಳೆಲ್ಲವೂ ಕನಸಿಗೆ ಸಮಾನವೇ ಆಗಿರುತ್ತವೆ. ಆ ಅನಾತ್ಮಸಿದ್ಧಿಗಳಾವುವೂ ಸತ್ಯವೂ ಅಲ್ಲ, ಸಹಜವೂ ಅಲ್ಲ. ಎಚ್ಚೆತ್ತವನಿಗೆ ಆ ಹಿಂದಿನ ಸ್ವಪ್ನವು ಸತ್ಯವಾದೀತೇ? ಖಂಡಿತಾ ಇಲ್ಲ. ಎಚ್ಚರಗೊಂಡಕೂಡಲೇ ಸ್ವಪ್ನವೆಲ್ಲವೂ ಸುಳ್ಳಾಗಿಬಿಡುತ್ತದೆಯಲ್ಲವೇ? ಹಾಗೆಯೇ ಸತ್ಸ್ವರೂಪನಾದ ಆತ್ಮನಲ್ಲಿ ಸ್ಥಿತನಾದವನಿಗೆ ಮಾಯೆಯು ತಿರುಗಿ ಅಂಟುಕೊಳ್ಳಲಾರದು.</p>
		<p><strong>ತಾತ್ಪರ್ಯಾರ್ಥ:</strong> ಅಣಿಮಾ ಮಹಿಮಾ—ಮುಂತಾದ ಅನೇಕ ಸಿದ್ಧಿಗಳು ಇವೆ. ಜನಾಕರ್ಷಣ, ಧನಾಕರ್ಷಣ, ಸ್ತ್ರೀ ಆಕರ್ಷಣ—ಮುಂತಾದ ಸಿದ್ಧಿಗಳೂ ಸಹಸ್ರಾರು ಇವೆ. ಆದರೆ ನಿಜವಾದ ಸಿದ್ಧಿಯೆಂದರೆ ಆತ್ಮನಿಷ್ಠೆಯೊಂದೇ. ಒಮ್ಮೆ ವಿವೇಕದಿಂದ ಆತ್ಮನನ್ನು ಅರಿತು, ಆತ್ಮನಲ್ಲಿ ನಿಷ್ಠನಾಗಿಬಿಟ್ಟನೆಂದರೆ ಅದೇ ನಿಜವಾದ ಸಿದ್ಧಿಯು. ಏಕೆಂದರೆ ಈ ಸಿದ್ಧಿಯಿಂದ ಪುನಃ ಜಾರಿಬೀಳುವ ಭಯವಿಲ್ಲ.</p>
		<p>ಉಳಿದ ಇನ್ನಿತರ ಸಿದ್ಧಿಗಳೆಲ್ಲವೂ ಮಾಯೋಪಮವಾದವುಗಳೇ. ಕನಸಿನಲ್ಲಿ ಒಬ್ಬನಿಗೆ ಅನೇಕಸಿದ್ಧಿಗಳು ದಕ್ಕಿದ್ದವು; ದಿಟ, ಅಲ್ಲಿಂದ ಎಚ್ಚರಕ್ಕೆ ಬಂದಕೂಡಲೇ ಆ ಸಿದ್ಧಿಗಳೆಲ್ಲವೂ ನಾಶವಾಗಿಬಿಟ್ಟವಲ್ಲವೇ? ಹೀಗೆಯೇ ಅನಾತ್ಮವಸ್ತುಗಳ ಸಿದ್ಧಿಗಳೆಲ್ಲವೂ ಸ್ವಪ್ನಸಮಾನವೇ ಆಗಿರುತ್ತವೆ. ಆದರೆ ಆತ್ಮನಿಷ್ಠನಾದ ಆತ್ಮಜ್ಞಾನಿಗೆ ಹಿಂದಿನಂತೆ ಪುನಃ ಅವಿದ್ಯೆಯು ಉಂಟಾಗಲಾರದು. ಹೀಗಾಗಿ ಆತ್ಮಜ್ಞಾನನಿಷ್ಠೆಯೇ ನಿಜವಾದ ಪವಾಡ ಹಾಗೂ ಸಿದ್ಧಿಯೆಂದು ತಿಳಿಯಬೇಕು.</p>
		<p class="text-center"><strong>ಮುಮುಕ್ಷುಗಳು ತುಚ್ಛಸಿದ್ಧಿಗಳಿಂದ ದೂರವಿರಬೇಕು.</strong></p>
	</section>
	<section class="level1 numbered" epub:type="chapter" role="doc-chapter" id="id-36">
		<h1 class="level1-title" epub:type="title"><span class="num">36.</span>ಆತ್ಮನಿಷ್ಠನಿಗೆ ಸಾಧನೆಗಳು ಬೇಕಿಲ್ಲ</h1>
		<p class="verse">ಸೋಽಹಂವಿಚಾರೋ ವಪುರಾತ್ಮಭಾವೇ<br/> ಸಾಹಾಯ್ಯಕಾರೀ ಪರಿಮಾರ್ಗಣಸ್ಯ।<br/> ಸ್ವಾತ್ಮೈಕ್ಯಸಿದ್ಧೌ ಸ ಪುನರ್ನಿರರ್ಥಃ<br/> ಯಥಾ ನರತ್ವಪ್ರಮಿತಿರ್ನರಸ್ಯ </p>
		<p class="verse-num">॥೩೬॥</p>
		<p><strong>ಪದಚ್ಛೇದ:</strong> ಸೋಽಹಂವಿಚಾರಃ ವಪುರಾತ್ಮಭಾವೇ ಸಾಹಾಯ್ಯಕಾರೀ ಪರಿಮಾರ್ಗಣಸ್ಯ। ಸ್ವಾತ್ಮೈಕ್ಯಸಿದ್ಧೌ ಸಃ ಪುನಃ ನಿರರ್ಥಃ ಯಥಾ ನರತ್ವಪ್ರಮಿತಿಃ ನರಸ್ಯ॥</p>
		<p><strong>ಅನ್ವಯ:</strong> ವಪುರಾತ್ಮಭಾವೇ ಸೋಽಹಂವಿಚಾರಃ ಪರಿಮಾರ್ಗಣಸ್ಯ ಸಾಹಾಯ್ಯಕಾರೀ ಸ್ಯಾತ್, ಸ್ವಾತ್ಮೈಕ್ಯಸಿದ್ಧೌ ಸಃ ವಿಚಾರಃ ಪುನಃ ನಿರರ್ಥಃ ನರಸ್ಯ ನರತ್ವಪ್ರಮಿತಿಃ ಯಥಾ॥</p>
		<p><strong>ಭಾವಾರ್ಥ:</strong> ‘ಶರೀರವೇ ನಾನು’ ಎಂಬ ಅಧ್ಯಾಸವಿರುವವರೆಗೆ, ‘ಆತ್ಮನೇ ನಾನು’ ಎಂಬೀ ವಿಚಾರವು–ಆತ್ಮತತ್ತ್ವವನ್ನು ಹುಡುಕಿ ತಿಳಿದುಕೊಳ್ಳಲು ಸಹಾಯವಾಗುತ್ತದೆ, ದಿಟ; ಆದರೆ ‘ಆತ್ಮನೇ ತಾನು’ ಎಂಬ ನಿಶ್ಚಯಜ್ಞಾನನಿಷ್ಠೆಯು ದಕ್ಕಿಬಿಟ್ಟರೆ, ಪುನಃ ಸೋಽಹಂವಿಚಾರವು ಬೇಕಾಗಿಲ್ಲ; ‘ನಾನು ಮನುಷ್ಯನು’ ಎಂದು ತಿಳಿದವನಿಗೆ ‘ನಾನು ಮನುಷ್ಯ’ ಎಂಬ ವಿಚಾರವು ಬೇಕಿಲ್ಲವಷ್ಟೆ?</p>
		<p><strong>ತಾತ್ಪರ್ಯಾರ್ಥ:</strong> ಅಜ್ಞಾನಿಗೆ ‘ಸೋಽಹಂ’ವಿಚಾರವು ಬೇಕೇಬೇಕು. ಅಜ್ಞಾನಿಯೆಂದರೆ ‘ನಾನು ಶರೀರ, ಶರೀರವೇ ನಾನು’ ಎಂಬ ಭ್ರಾಂತಿಜ್ಞಾನವನ್ನುಳ್ಳವನು. ಇವನಿಗೆ ಆತ್ಮನೇ ನಾನು, ಬ್ರಹ್ಮವೇ ನಾನು ಎಂಬ ಜ್ಞಾನವಿಲ್ಲದ್ದರಿಂದ, ಆತ್ಮನನ್ನು ಅರಿಯಲು, ಆತ್ಮನನ್ನು ಹುಡುಕಲು, ಆತ್ಮನನ್ನು ಕಂಡುಹಿಡಿಯಲು ‘ಸೋಽಹಂ ವಿಚಾರವು’ ಸಹಾಯಕವಾಗುತ್ತದೆ. ‘ನಾನು ಆತ್ಮನೇ’ ಎಂದು ಹೇಳುತ್ತಾ , ವಿಚಾರಮಾಡುತ್ತಾ ಹೋದರೆ ಅಂಥವನಿಗೆ “<strong>ಅಹಂ ಬ್ರಹ್ಮಾಸ್ಮಿ</strong>” ಎಂಬ ನಿಶ್ಚಯಜ್ಞಾನವು ಉಂಟಾಗುತ್ತದೆ.</p>
		<p>ಆದರೆ, ಯಾವನು <strong>ಅಹಮಾತ್ಮಾ</strong>, <strong>ಅಹಂ ಬ್ರಹ್ಮಾಸ್ಮಿ</strong> ಎಂದು ತಿಳಿದೇಬಿಟ್ಟಿದ್ದಾನೆಯೋ, ಅಂಥವನು ಆತ್ಮನಿಷ್ಠನೇ ಆಗಿಬಿಟ್ಟಿರುವುದರಿಂದ ಅಂಥವನಿಗೆ ಯಾವ ವಿಚಾರಕ್ರಮವೂ ಬೇಕಾಗಿಲ್ಲ. ಅಜ್ಞರಿಗೆ ಬೇಕಾಗಿರುವ ವಿಚಾರಧಾರೆಯು ಬ್ರಹ್ಮನಿಷ್ಠನಿಗೆ ಬೇಕಾಗಿಲ್ಲ. ‘ತಾನು ಮನುಷ್ಯ’ ಎಂದು ತಿಳಿದವನಿಗೆ ಪುನಃ ‘<strong>ನಾನು ಮನುಷ್ಯನು</strong>’ ಎಂಬ ಪ್ರಸಂಖ್ಯಾನವಾಗಲೀ ವಿಚಾರವಾಗಲೀ ಖಂಡಿತಾ ಬೇಕಾಗಿಲ್ಲವಲ್ಲವೇ? ಆತ್ಮನಿಷ್ಠನು ಆತ್ಮನಿಷ್ಠನೇ ಆಗಿರುತ್ತಾನೆ.</p>
		<p class="text-center"><strong>ದೇಹಾತ್ಮಾಭಿಮಾನಿಗೇ ವೇದಾಂತವಿಚಾರವು ಬೇಕು.</strong></p>
	</section>
	<section class="level1 numbered" epub:type="chapter" role="doc-chapter" id="id-37">
		<h1 class="level1-title" epub:type="title"><span class="num">37.</span>ಅದ್ವೈತತತ್ತ್ವವೇ ಪಾರಮಾರ್ಥಿಕ</h1>
		<p class="verse">ದ್ವೈತಂ ವಿಚಾರೇ, ಪರಮಾರ್ಥಬೋಧೇ<br/> ತ್ವದ್ವೈತಮಿತ್ಯೇಷ ನ ಸಾಧುವಾದಃ।<br/> ಗವೇಷಣಾತ್ ಪ್ರಾಕ್ ದಶಮೇ ವಿನಷ್ಟೇ<br/> ಪಶ್ಚಾಚ್ಚ ಲಬ್ಧೇ ದಶಮತ್ವಮೇಕಮ್ </p>
		<p class="verse-num">॥೩೭॥</p>
		<p><strong>ಪದಚ್ಛೇದ:</strong> ದ್ವೈತಂ ವಿಚಾರೇ ಪರಮಾರ್ಥಬೋಧೇ ತು ಅದ್ವೈತಮ್ ಇತಿ ಏಷಃ ನ ಸಾಧುವಾದಃ। ಗವೇಷಣಾತ್ ಪ್ರಾಕ್ ದಶಮೇ ವಿನಷ್ಟೇ ಪಶ್ಚಾತ್ ಚ ಲಬ್ಧೇ ದಶಮತ್ವಮ್ ಏಕಮ್॥</p>
		<p><strong>ಅನ್ವಯ:</strong> ವಿಚಾರೇ ದ್ವೈತಮ್, ಪರಮಾರ್ಥಬೋಧೇ ತು ಅದ್ವೈತಮ್ ಇತಿ ಏಷಃ ನ ಸಾಧುವಾದಃ। ದಶಮೇ ಗವೇಷಣಾತ್ ಪ್ರಾಕ್ ವಿನಷ್ಟೇ, ಚ ಪಶ್ಚಾತ್ ದಶಮೇ ಲಬ್ಧೇ, ದಶಮತ್ವಮ್ ಏಕಮ್॥</p>
		<p><strong>ಭಾವಾರ್ಥ:</strong> ವಿಚಾರದ ದೆಶೆಯಲ್ಲಿ ದ್ವೈತವುಂಟು, ಆದರೆ ಪರಮಾರ್ಥ ತತ್ತ್ವವು ತಿಳಿದಮೇಲೆ ಅದ್ವೈತವು,—ಎಂಬೀ ವಾದವು ಸರಿಯಲ್ಲ. ಏಕೆಂದರೆ ಅದ್ವೈತವು ಹಿಂದೂ ಇಂದೂ ಮುಂದೂ ಎಂದೆಂದೂ ಇರುವ ತತ್ತ್ವ. ಇದರಲ್ಲಿ ಯಾವ ವ್ಯತ್ಯಾಸವೂ ಆಗಿಲ್ಲ. ಹುಡುಕುವುದಕ್ಕಿಂತ ಮುಂಚೆಯೂ ಹುಡುಕಿ ತಿಳಿದಮೇಲೂ ಹತ್ತನೆಯವನು ಆಗಲೂ ಇದ್ದ , ಈಗಲೂ ಇದ್ದಾನಲ್ಲವೇ?</p>
		<p><strong>ತಾತ್ಪರ್ಯಾರ್ಥ:</strong> ವಿಚಾರದ ಹಂತದಲ್ಲಿಯೂ, ಆತ್ಮಜ್ಞಾನದ ಹಂತದಲ್ಲಿಯೂ ತತ್ತ್ವವು ಒಂದೇ ಆಗಿರುತ್ತದೆ. ಆತ್ಮೈಕತ್ವವೇ ತತ್ತ್ವವು, ಅದ್ವೈತವೇ ತತ್ತ್ವವು; <strong>ಅಹಂ ಬ್ರಹ್ಮಾಸ್ಮಿ</strong> ‘ನಾನು ಬ್ರಹ್ಮವೇ ಆಗಿದ್ದೇನೆ’ ಎಂಬುದೇ ಸಾರ್ವತ್ರಿಕ ಸತ್ಯ. ಇದರಲ್ಲಿ ಯಾವ ವ್ಯತ್ಯಾಸವೂ ಇಲ್ಲ. ಆದ್ದರಿಂದ ಅಜ್ಞಾನಿಯೂ ಜ್ಞಾನಿಯೂ ಪರಿಪೂರ್ಣ ಬ್ರಹ್ಮವೇ ಆಗಿರುತ್ತಾರೆ. ಅಜ್ಞಾನಿಯು ಶೇಕಡ ಹತ್ತರಷ್ಟು ಮಾತ್ರ ಬ್ರಹ್ಮ, ಜ್ಞಾನಿಯು ಮಾತ್ರ ಶೇಕಡ ನೂರರಷ್ಟು ಬ್ರಹ್ಮ—ಎಂಬುದು ಸರಿಯಲ್ಲ.</p>
		<p>ಅಜ್ಞಾನಿಗಳಿಗೂ ಬ್ರಹ್ಮಜ್ಞಾನಿಗಳಿಗೂ ಬ್ರಹ್ಮಸ್ವರೂಪದಲ್ಲಿ ಯಾವ ಭೇದವೂ ಇಲ್ಲ; ಒಬ್ಬನು ತತ್ತ್ವವನ್ನು ತಿಳಿದಿಲ್ಲ, ಮತ್ತೊಬ್ಬನು ತತ್ತ್ವವನ್ನು ತಿಳಿದಿದ್ದಾನೆ; ಹೀಗಾಗಿ ಅಜ್ಞಾನ ಜ್ಞಾನಗಳಲ್ಲಿ ಮಾತ್ರ ಇಬ್ಬರಿಗೂ ವ್ಯತ್ಯಾಸವಿರಬಹುದು. ಇದಕ್ಕೊಂದು ದೃಷ್ಟಾಂತ: ದಶಮನು ನಷ್ಟನಾಗಿದ್ದಾನೆ, ಅವನನ್ನು ಹುಡುಕಬೇಕು ಎನ್ನುವಾಗಲೂ ದಶಮನು ಇದ್ದೇ ಇದ್ದನು. ದಶಮನು ಈಗ ಸಿಕ್ಕಿದ್ದಾನೆ ಎನ್ನುವಾಗಲೂ ದಶಮನು ಇದ್ದೇ ಇದ್ದಾನಲ್ಲವೇ? ಹೀಗೆಯೇ ಅದ್ವೈತತತ್ತ್ವವು ಯಾವಾಗಲೂ ಸತ್ಯಸ್ವರೂಪವಾಗಿದೆ.</p>
		<p class="text-center"><strong>ಅಜ್ಞಾನಿಗೂ ಜ್ಞಾನಿಗೂ ಆತ್ಮಸ್ವರೂಪದಲ್ಲಿ ಭೇದವಿಲ್ಲ.</strong></p>
	</section>
	<section class="level1 numbered" epub:type="chapter" role="doc-chapter" id="id-38">
		<h1 class="level1-title" epub:type="title"><span class="num">38.</span>ಮುಕ್ತನಿಗೆ ಕರ್ಮತ್ರಯವೂ ಇಲ್ಲ</h1>
		<p class="verse">ಕರೋಮಿ ಕರ್ಮೇತಿ ನರೋ ವಿಜಾನನ್<br/> ಬಾಧ್ಯೋ ಭವೇತ್ ಕರ್ಮಫಲಂ ಚ ಭೋಕ್ತುಮ್।<br/> ವಿಚಾರಧೂತಾ ಹೃದಿ ಕರ್ತೃತಾ ಚೇತ್<br/> ಕರ್ಮತ್ರಯಂ ನಶ್ಯತಿ ಸೈವ ಮುಕ್ತಿಃ </p>
		<p class="verse-num">॥೩೮॥</p>
		<p><strong>ಪದಚ್ಛೇದ:</strong> ಕರೋಮಿ ಕರ್ಮ ಇತಿ ನರಃ ವಿಜಾನನ್ ಬಾಧ್ಯಃ ಭವೇತ್ ಕರ್ಮಫಲಂ ಚ ಭೋಕ್ತುಮ್। ವಿಚಾರಧೂತಾ ಹೃದಿ ಕರ್ತೃತಾ ಚೇತ್ ಕರ್ಮತ್ರಯಂ ನಶ್ಯತಿ ಸಾ ಏವ ಮುಕ್ತಿಃ॥</p>
		<p><strong>ಅನ್ವಯ:</strong> ಕರ್ಮ ಕರೋಮಿ ಇತಿ ವಿಜಾನನ್ ನರಃ ಕರ್ಮಫಲಂ ಭೋಕ್ತುಂ ಬಾಧ್ಯಃ ಚ ಭವೇತ್। ಕರ್ತೃತಾ ಹೃದಿ ವಿಚಾರಧೂತಾ ಭವತಿ ಚೇತ್ ತದಾ ಕರ್ಮತ್ರಯಂ ನಶ್ಯತಿ, ಸಾ ಏವ ಮುಕ್ತಿಃ॥</p>
		<p><strong>ಭಾವಾರ್ಥ:</strong> ಪ್ರತಿಯೊಬ್ಬನೂ ‘ನಾನು ಕರ್ಮವನ್ನು ಮಾಡುವವನು’ ಎಂದು ತಿಳಿದು ಕರ್ಮವನ್ನು ಮಾಡುತ್ತಿದ್ದಾನೆ. ಆದ್ದರಿಂದಲೇ ಆಯಾ ಕರ್ಮಗಳ ಫಲಗಳನ್ನು ಅವನೇ ಅನುಭವಿಸಲೇಬೇಕು. ಆದರೆ ವಿಚಾರದಿಂದ ಕರ್ತೃತ್ವವೇ ನಾಶವಾಗಿಬಿಟ್ಟರೆ ಇನ್ನು, ಅವನಿಗೆ ಮೂರೂ ಕರ್ಮಗಳು ನಾಶವಾಗಿಬಿಡುತ್ತವೆ. ಇದೇ ಮುಕ್ತಿ, ಕರ್ಮಪಾಶನಾಶ.</p>
		<p><strong>ತಾತ್ಪರ್ಯಾರ್ಥ:</strong> ಪ್ರತಿಯೊಬ್ಬ ಮನುಷ್ಯನೂ ತನ್ನನ್ನು ಕರ್ತೃವೆಂದು ತಿಳಿದಿದ್ದಾನೆ. ಇದು ಶುಭಕರ್ಮ, ಇದನ್ನು ನಾನು ಮಾಡಬೇಕು, ಇದರಿಂದ ಒಳ್ಳೆಯ ಫಲಗಳು ಉಂಟಾಗುತ್ತವೆ; ಇದು ಅಶುಭಕರ್ಮ, ಪಾಪಕರ್ಮ, ಇದನ್ನು ಮಾಡಬಾರದು, ಇದರಿಂದ ಅನಿಷ್ಟಫಲಗಳು ಉಂಟಾಗುತ್ತವೆ—ಎಂದು ಮಾನವನು ತಿಳಿದುಕೊಂಡು ಕರ್ಮಗಳನ್ನು ಮಾಡುತ್ತಲೇ ಇರುತ್ತಾನಲ್ಲವೇ? ಆದ್ದರಿಂದಲೇ ಆಯಾ ಕರ್ಮಗಳ ಫಲಗಳನ್ನು ಅವನು ಅನುಭವಿಸಲೇಬೇಕು. ಕರ್ತೃತ್ವವಿದ್ದಲ್ಲಿ ಭೋಕ್ತೃತ್ವವು ಇದ್ದೇ ಇರಬೇಕು. ಇದು ಕರ್ಮಸಿದ್ಧಾಂತದ ನಿಯಮ. ಇದೆಲ್ಲವೂ ಅವಿಚಾರಸಿದ್ಧವಾದ, ಅಜ್ಞಾನಿಗಳ ಕತೆಯಾಯಿತು.</p>
		<p>ಆದರೆ, ವಿಚಾರಮಾಡಿದರೆ ನಿಜವಾಗಿ ನನಗೆ ಕರ್ತೃತ್ವವೇ ಇಲ್ಲ , ನಾನು ಕರ್ತೃವೇ ಅಲ್ಲ ಎಂದು ತಿಳಿಯುತ್ತದೆ; ಇನ್ನು ನನಗೆ ಭೋಕ್ತೃತ್ವವೆಲ್ಲಿಂದ ಬರಬೇಕು? ನಾನು ಕರ್ತೃವೂ ಅಲ್ಲ , ಭೋಕ್ತೃವೂ ಅಲ್ಲ—ಎಂದು ನಿಶ್ಚಿತವಾಗಿ ತಿಳಿದ ಆತ್ಮಜ್ಞಾನಿಗೆ ಸಂಚಿತ, ಪ್ರಾರಬ್ಧ ಆಗಾಮಿ ಕರ್ಮಗಳು ಇರುವುದೇ ಇಲ್ಲ. ಇದೇ ಮುಕ್ತಿಯು, ಇದೇ ಜೀವನ್ಮುಕ್ತಿಯೂ ಕೂಡ.</p>
		<p class="text-center"><strong>ಕರ್ತೃತ್ವವಿದ್ದರೆ ಭೋಕ್ತೃತ್ವವು ಇದ್ದೇ ಇರುತ್ತದೆ.</strong></p>
	</section>
	<section class="level1 numbered" epub:type="chapter" role="doc-chapter" id="id-39">
		<h1 class="level1-title" epub:type="title"><span class="num">39.</span>ಆತ್ಮನು ಬದ್ಧನೂ ಅಲ್ಲ, ಮುಕ್ತನೂ ಅಲ್ಲ</h1>
		<p class="verse">ಬದ್ಧತ್ವಭಾವೇ ಸತಿ ಮೋಕ್ಷಚಿಂತಾ<br/> ಬಂಧಸ್ತು ಕಸ್ಯೇತಿ ವಿಚಾರಣೇನ।<br/> ಸಿದ್ಧೇ ಸ್ವಯಂ ಸ್ವಾತ್ಮನಿ ನಿತ್ಯಮುಕ್ತೇ<br/> ಕ್ವ ಬಂಧಚಿಂತಾ ಕ್ವ ಚ ಮೋಕ್ಷಚಿಂತಾ?</p>
		<p class="verse-num">॥೩೯॥</p>
		<p><strong>ಪದಚ್ಛೇದ:</strong> ಬದ್ಧತ್ವಭಾವೇ ಸತಿ ಮೋಕ್ಷಚಿಂತಾ, ಬಂಧಃ ತು ಕಸ್ಯ ಇತಿ ವಿಚಾರಣೇನ। ಸಿದ್ಧೇ ಸ್ವಯಂ ಸ್ವಾತ್ಮನಿ ನಿತ್ಯಮುಕ್ತೇ ಕ್ವ ಬಂಧಚಿಂತಾ ಕ್ವ ಚ ಮೋಕ್ಷಚಿಂತಾ?</p>
		<p><strong>ಅನ್ವಯ:</strong> ಬದ್ಧತ್ವಭಾವೇ ಸತಿ ಮೋಕ್ಷಚಿಂತಾ ಸ್ಯಾತ್, ತು ಬಂಧಃ ಕಸ್ಯ ಇತಿ ವಿಚಾರಣೇನ ಸ್ವಾತ್ಮನಿ ನಿತ್ಯಮುಕ್ತೇ ಸ್ವಯಂ ಸಿದ್ಧೇ ಸತಿ, ಬಂಧಚಿಂತಾ ಕ್ವ? ಚ ಮೋಕ್ಷಚಿಂತಾ ಕ್ವ??</p>
		<p><strong>ಭಾವಾರ್ಥ:</strong> ಬದ್ಧತ್ವಬುದ್ಧಿಯಿದ್ದವನಿಗೇ ಮೋಕ್ಷದ ಬಗ್ಗೆ ಚಿಂತನೆಯೂ ನಡೆಯುತ್ತದೆ. ಆದರೆ ಬಂಧವು ಯಾರಿಗೆ? ಎಂದು ವಿಚಾರಮಾಡಿ, ನಿತ್ಯಮುಕ್ತನಾದ ಆತ್ಮನೇ ತಾನೆಂದು ತಿಳಿದರೆ, ಆಗ ಅವನಿಗೆ ಬಂಧನದ ಚಿಂತೆಯಾಗಲೀ ಮೋಕ್ಷದ ಚಿಂತೆಯಾಗಲೀ ಯಾವುದೂ ಇರಲಾರದು.</p>
		<p><strong>ತಾತ್ಪರ್ಯಾರ್ಥ:</strong> ‘ನಾನು ಬದ್ಧನಾಗಿದ್ದೇನೆ’ ಎಂಬ ಬುದ್ಧಿಯು ಯಾರಿಗಿದೆಯೋ ಅಂಥವನೇ ಮೋಕ್ಷಕ್ಕಾಗಿ ಪ್ರಯತ್ನಿಸುತ್ತಾನೆ. ಬಂಧನದ ಜೊತೆಜೊತೆಯಲ್ಲಿಯೇ ಮೋಕ್ಷದ ಕಲ್ಪನೆಯೂ ಸಹಜವಾಗಿ ಬರುತ್ತದೆ. ಬದ್ಧನಿಗೇ ಮೋಕ್ಷದ ಚಿಂತನೆಯಿರುವುದು ಸಹಜವೂ ಹೌದು. ರೋಗಿಯಾದವನಿಗೇ ರೋಗಪರಿಹಾರೋಪಾಯದ ಯೋಚನೆಯೂ ಇರುತ್ತದೆಯಲ್ಲವೇ?</p>
		<p>ಆದರೆ ಸ್ವಲ್ಪ ಧೈರ್ಯವಾಗಿ, ಬಂಧವೆಂದರೇನು? ಬಂಧವು ಯಾರಿಗಿದೆ? ನಿಜವಾಗಿ ನಾನು ಬದ್ಧನಾಗಿದ್ದೇನೆಯೇ? ಬಂಧನವು ನನಗೆ ಸೇರಿದೆಯೇ? ಗಾಢನಿದ್ರೆಯಲ್ಲಿ ನನಗೆ ಬಂಧನವೇ ಇಲ್ಲವಲ್ಲ! ಬಂಧನದ ಸ್ವರೂಪವೇನು? ಎಂದು ವಿಚಾರಮಾಡುತ್ತಾ ಹೊರಟರೆ ಅವನೇ ವಿವೇಕಿಯೆನಿಸುತ್ತಾನೆ. ‘ನಾನು ಸ್ವಯಂಜ್ಯೋತಿಃಸ್ವರೂಪನಾದ ಆತ್ಮನೇ ಆಗಿದ್ದೇನೆ ಎಂದು ವಿಚಾರದಿಂದ ತಿಳಿದರೆ ಅವನೇ ಧೀರ, ಹಾಗೂ ಬ್ರಹ್ಮಜ್ಞಾನಿ. ಹೀಗೆ ತಿಳಿದವನಿಗೆ ಬಂಧನವೂ ಇಲ್ಲ, ಮೋಕ್ಷವೂ ಇಲ್ಲ. ಅಜ್ಞಾನದಿಂದಲೇ ಬಂಧಮೋಕ್ಷಗಳೇ ಹೊರತು ಆತ್ಮಸ್ವರೂಪದಲ್ಲಿ ಬಂಧಮೋಕ್ಷಗಳ ಕಲ್ಪನೆಯೇ ಇಲ್ಲ.</p>
		<p class="text-center"><strong>ಬಂಧಮೋಕ್ಷಗಳೆರಡೂ ಅವಿದ್ಯಾಕ್ಷೇತ್ರದಲ್ಲಿಯೇ.</strong></p>
	</section>
	<section class="level1 numbered" epub:type="chapter" role="doc-chapter" id="id-40">
		<h1 class="level1-title" epub:type="title"><span class="num">40.</span>ಮುಕ್ತಿಯಲ್ಲಿ ಭೇದಗಳಿಲ್ಲ</h1>
		<p class="verse">ರೂಪಿಣ್ಯರೂಪಿಣ್ಯುಭಯಾತ್ಮಿಕಾ ಚ<br/> ಮುಕ್ತಿಸ್ತ್ರಿರೂಪೇತಿ ವಿದೋ ವದಂತಿ।<br/> ಇದಂ ತ್ರಯಂ ಯಾ ವಿವಿನಕ್ತ್ಯಹಂಧೀಃ<br/> ತಸ್ಯಾಃ ಪ್ರಣಾಶಃ ಪರಮಾರ್ಥಮುಕ್ತಿಃ</p>
		<p class="verse-num">॥೪೦॥</p>
		<p><strong>ಪದಚ್ಛೇದ:</strong> ರೂಪಿಣೀ ಅರೂಪಿಣೀ ಉಭಯಾತ್ಮಿಕಾ ಚ ಮುಕ್ತಿಃ ತ್ರಿರೂಪಾ ಇತಿ ವಿದಃ ವದಂತಿ। ಇದಂ ತ್ರಯಂ ಯಾ ವಿವಿನಕ್ತಿ ಅಹಂಧೀಃ ತಸ್ಯಾಃ ಪ್ರಣಾಶಃ ಪರಮಾರ್ಥಮುಕ್ತಿಃ॥</p>
		<p><strong>ಅನ್ವಯ:</strong> ಮುಕ್ತಿಃ ರೂಪಿಣೀ ಅರೂಪಿಣೀ ಚ ಉಭಯಾತ್ಮಿಕಾ ಚ ಇತಿ ತ್ರಿರೂಪಾ ಇತಿ ವಿದಃ ವದಂತಿ। ಯಾ ಅಹಂಧೀಃ ಇದಂ ತ್ರಯಂ ವಿವಿನಕ್ತಿ ತಸ್ಯಾಃ ಪ್ರಣಾಶಃ ಏವ ಪರಮಾರ್ಥಮುಕ್ತಿಃ॥</p>
		<p><strong>ಭಾವಾರ್ಥ:</strong> ಮುಕ್ತಿಯನ್ನು <strong>ಸರೂಪ</strong>ವೆಂದೂ <strong>ಅರೂಪ</strong>ವೆಂದೂ <strong>ಉಭಯಾತ್ಮಿಕ</strong>ವೆಂದೂ ವಿದ್ವಾಂಸರು ವಾದಮಾಡುತ್ತಾರೆ. ಮುಕ್ತಿಯು ತ್ರಿವಿಧವೆಂದು ಹೇಳುತ್ತಾರೆ. ಅಹಂಪ್ರತ್ಯಯವಿದ್ದರೇ ಈ ತ್ರಿವಿಧದ ಕಲ್ಪನೆಯು ಉಂಟಾಗುತ್ತದೆ. ಆದರೆ ಈ ಅಹಂಕಾರವೇ ನಾಶವಾಗಿಬಿಟ್ಟರೆ ಅದೇ ಪರಮಾರ್ಥಮುಕ್ತಿಯೆನಿಸುತ್ತದೆ.</p>
		<p><strong>ತಾತ್ಪರ್ಯಾರ್ಥ:</strong> ಜೀವನ್ಮುಕ್ತನಾದರೂ ಅವನಿಗೂ ನಾಮರೂಪಗಳು ಉಂಟೆಂದೂ, ನಾಮರೂಪಗಳಿಲ್ಲವೆಂದೂ, ಉಭಯಾತ್ಮಿಕವಾಗಿಯೂ ಮುಕ್ತಿಯು ಇರಬಹುದೆಂದೂ ಪಂಡಿತರುಗಳು ಮುಕ್ತಿಯನ್ನು <strong>ತ್ರಿವಿಧ</strong> ಎಂದು ವಾದಮಾಡುತ್ತಾರೆ. ಮುಕ್ತರಲ್ಲದ, ಬ್ರಹ್ಮಜ್ಞಾನಿಗಳೂ ಅಲ್ಲದ ಕೇವಲ ಅಜ್ಞರು ಶುಷ್ಕ ತರ್ಕದ ಬಲದಿಂದ ಹೀಗೆಲ್ಲ ವಾದಮಾಡುತ್ತಾರೆ. ಈ ವಾದವಿವಾದಗಳಿಗೆಲ್ಲ ಸಾಧಕರುಗಳು ಗಮನವನ್ನು ಕೊಡಬಾರದು. ಏಕೆಂದರೆ ‘ಅಹಂ’ಇದ್ದರೇ ಈ ರೀತಿಯ ನಾನಾ ಕಲ್ಪನಾಲಹರಿಗಳು ಮನಸ್ಸಿನಲ್ಲಿ ಉದ್ದಕ್ಕೂ ಹರಿಯುತ್ತಾ ಇರುತ್ತವೆ. ಅಹಂಪ್ರತ್ಯಯಕ್ಕೆ ಸತ್ಯತ್ವವನ್ನು ಕೊಟ್ಟಾಗಲೇ ಇಂಥ ಭ್ರಾಂತಿಜ್ಞಾನಗಳು ಉಂಟಾಗುತ್ತವೆ. ಆದರೆ ವಿಚಾರದಿಂದ ಹಾಗೂ ಆಳವಾದ ಸೂಕ್ಷ್ಮವಾದ ವಿವೇಕದಿಂದ ಅಹಂಕಾರವೇ ಇಲ್ಲವಾಗಿಬಿಟ್ಟರೆ ಅದೇ ನಿಜವಾದ ಮುಕ್ತಿಯೆನಿಸುತ್ತದೆ. ಅಹಂಕಾರದ ನಾಶವೇ ಮುಕ್ತಿ. ಈ ಮುಕ್ತಿಯು ಸೋಪಾಧಿಕವೂ ಅಲ್ಲ, ನಿರುಪಾಧಿಕವೂ ಅಲ್ಲ, ಉಭಯಾತ್ಮಿಕವೂ ಅಲ್ಲ. ಇದು ಸ್ವಾತ್ಮಸ್ವರೂಪನಿಷ್ಠೆ, ಇದೇ ಸಹಜ ಸ್ವಾಭಾವಿಕನಿಷ್ಠೆ , ಇದೇ ಪರಮಾರ್ಥಮುಕ್ತಿ.</p>
		<p class="text-center"><strong>‘ಅಹಂಕಾರ’ನಾಶವೇ ಪರಮಾರ್ಥಮುಕ್ತಿಯು.</strong></p>
	</section>
	<section class="level1 numbered" epub:type="chapter" role="doc-chapter" id="id-41">
		<h1 class="level1-title" epub:type="title"><span class="num">41.</span>ತಮಿಳ್ ಭಾಷೆಯಿಂದ ಇದು ಸಂಸ್ಕೃತಕ್ಕೆ ಇಳಿದಿದೆ</h1>
		<p class="verse">ಸದ್ದರ್ಶನಂ ದ್ರಾವಿಡವಾಙ್&#x200c;ನಿಬದ್ಧಮ್<br/> ಮಹರ್ಷಿಣಾ ಶ್ರೀರಮಣೇನ ಶುದ್ಧಮ್।<br/>ಪ್ರಬಂಧಮುತ್ಕೃಷ್ಟಮಮರ್ತ್ಯವಾಣ್ಯಾಮ್<br/> ಅನೂದ್ಯ ವಾಸಿಷ್ಠಮುನಿರ್ವ್ಯತಾನೀತ್॥</p>
		<p class="verse-num">॥೪೧॥</p>
		<p><strong>ಪದಚ್ಛೇದ:</strong>ಸದ್ದರ್ಶನಂ ದ್ರಾವಿಡವಾಙ್&#x200c;ನಿಬದ್ಧಮ್ ಮಹರ್ಷಿಣಾ ಶ್ರೀರಮಣೇನ ಶುದ್ಧಮ್। ಪ್ರಬಂಧಮ್ ಉತ್ಕೃಷ್ಟಮ್ ಅಮರ್ತ್ಯವಾಣ್ಯಾಮ್ ಅನೂದ್ಯ ವಾಸಿಷ್ಠಮುನಿಃ ವ್ಯತಾನೀತ್॥</p>
		<p><strong>ಅನ್ವಯ:</strong> ಮಹರ್ಷಿಣಾ ಶ್ರೀರಮಣೇನ ಶುದ್ಧಂ ಉತ್ಕೃಷ್ಟಂ ಪ್ರಬಂಧಂ ಸದ್ದರ್ಶನಂ ದ್ರಾವಿಡವಾಙ್&#x200c;ನಿಬದ್ಧಮ್ ವಾಸಿಷ್ಠಮುನಿಃ ಅಮರ್ತ್ಯವಾಣ್ಯಾಮ್ ಅನೂದ್ಯ ವ್ಯತಾನೀತ್॥</p>
		<p><strong>ಭಾವಾರ್ಥ:</strong> ಭಗವಾನ್ ಶ್ರೀರಮಣ ಮಹರ್ಷಿಗಳು ‘ಸದ್ದರ್ಶನಮ್’ ಎಂಬ ಪರಿಶುದ್ಧವಾದ ಉತ್ಕೃಷ್ಟವಾದ ಈ ಪ್ರಬಂಧವನ್ನು ದ್ರಾವಿಡಭಾಷೆಯಲ್ಲಿ (ಅಂದರೆ ತಮಿಳು ಭಾಷೆಯಲ್ಲಿ) ರಚಿಸಿರುತ್ತಾರೆ. ಅದನ್ನೇ ವಾಸಿಷ್ಠಮುನಿಗಳು ಅಮರಭಾಷೆಯಾದ ಸಂಸ್ಕೃತದಲ್ಲಿ ಅನುವಾದಮಾಡಿರುತ್ತಾರೆ.</p>
		<p><strong>ತಾತ್ಪರ್ಯಾರ್ಥ:</strong> ದಕ್ಷಿಣಾಮೂರ್ತಿಸ್ವರೂಪರಾದ ಭಗವಾನ್ ಶ್ರೀರಮಣಮಹರ್ಷಿಗಳು ದ್ರಾವಿಡ (ತಮಿಳ್)ಭಾಷೆಯಲ್ಲಿ “<strong>ಸದ್ದರ್ಶನಮ್</strong>” ಎಂಬ ಈ ಗ್ರಂಥವನ್ನು “<strong>ಉಳ್ಳದು ನಾರ್ಪದು</strong>” ಎಂಬ ಹೆಸರಿನಿಂದ ರಚಿಸಿದ್ದರು. ಇದು ಪರಿಶುದ್ಧವೂ, ಅತ್ಯಂತ ಶ್ರೇಷ್ಠವೂ, ಮುಮುಕ್ಷು ಜಿಜ್ಞಾಸುಗಳಿಗೆ ಕಲ್ಪವೃಕ್ಷಕಾಮಧೇನುವೂ ಆಗಿರುತ್ತದೆ. ಅರ್ಥಾನುಸಂಧಾನ ಮಾಡುತ್ತಿದ್ದರೆ ಅಂಥವರು ಜೀವನ್ಮುಕ್ತರೇ ಆಗಿಬಿಡುತ್ತಾರೆ. ಈ “<strong>ಸದ್ದರ್ಶನಮ್</strong>” ಪ್ರಬಂಧದಲ್ಲಿ ಶ್ರೀರಮಣರ ಉಪದೇಶದ ಸಾರವನ್ನೇ ಸಂಗ್ರಹಿಸಿ ತಿಳಿಸಲಾಗಿದೆ. ಇದರಲ್ಲಿ ಶ್ರೀರಮಣರ ನಿಜಸ್ವರೂಪವು ಅಡಕವಾಗಿದೆ. ‘<strong>ತಮಿಳ್</strong>’ ಭಾಷೆಯಲ್ಲಿದ್ದ “<strong>ಉಳ್ಳದು ನಾರ್ಪದು</strong>” ಎಂಬ ಆ ಪ್ರಬಂಧವನ್ನು ಶ್ರೀರಮಣಮಹರ್ಷಿಗಳ ಶಿಷ್ಯರಾದ ಕಾವ್ಯಕಂಠಗಣಪತಿವಾಸಿಷ್ಠಮುನಿಗಳು ಅಮರಭಾಷೆಯಾದ ಸಂಸ್ಕೃತ ಭಾಷೆಯಲ್ಲಿ ‘ತ್ರಿಷ್ಟುಪ್’ ಛಂದಸ್ಸಿನಲ್ಲಿ “<strong>ಸದ್ದರ್ಶನಮ್</strong>” ಎಂಬ ಹೆಸರಿನಿಂದ ಅನುವಾದಿಸಿ ರಚಿಸಿದ್ದಾರೆ. ಸಕಲ ಜೀವರೂ ಸಚ್ಚಿದಾನಂದಸ್ವರೂಪವಾದ ಪರಬ್ರಹ್ಮವೇ ಆಗಿದ್ದಾರೆ. ಇದನ್ನು ತಿಳಿದವರೇ ಮುಕ್ತರೂ, ಕೃತಕೃತ್ಯರೂ ಆಗುತ್ತಾರೆ.</p>
		<p class="text-center"><strong>ಶ್ರೀರಮಣರ ಉಪದೇಶಗಳೇ ‘ಸದ್ದರ್ಶನಮ್’</strong></p>
	</section>
	<section class="level1 numbered" epub:type="chapter" role="doc-chapter" id="id-42">
		<h1 class="level1-title" epub:type="title"><span class="num">42.</span>‘ಸದ್ದರ್ಶನಂ’ಪ್ರಬಂಧವುಮುಮುಕ್ಷುಗಳ ಸಂಪತ್ತು</h1>
		<p class="verse">ಸತ್ತತ್ತ್ವಸಾರಂ ಸರಲಂ ದಧಾನಾ<br/> ಮುಮುಕ್ಷುಲೋಕಾಯ ಮುದಂ ದದಾನಾ।<br/> ಅಮಾನುಷಶ್ರೀರಮಣೀಯವಾಣೀ-<br/> ಮಯೂಖಭಿತ್ತಿರ್ಮುನಿವಾಗ್ವಿಭಾತಿ॥</p>
		<p class="verse-num">॥೪೨॥</p>
		<p><strong>ಪದಚ್ಛೇದ:</strong> ಸತ್ತತ್ತ್ವಸಾರಂ ಸರಲಂ ದಧಾನಾ ಮುಮುಕ್ಷುಲೋಕಾಯ ಮುದಂ ದದಾನಾ। ಅಮಾನುಷಶ್ರೀರಮಣೀಯವಾಣೀಮಯೂಖಭಿತ್ತಿಃ ಮುನಿವಾಕ್ ವಿಭಾತಿ॥</p>
		<p><strong>ಅನ್ವಯ:</strong> ಸರಲಂ ಸತ್ತತ್ತ್ವಸಾರಂ ದಧಾನಾ ಮುಮುಕ್ಷುಲೋಕಾಯ ಮುದಂ ದದಾನಾ ಅಮಾನುಷಶ್ರೀರಮಣೀಯವಾಣೀಮಯೂಖಭಿತ್ತಿಃ ಮುನಿವಾಕ್ ವಿಭಾತಿ॥</p>
		<p><strong>ಭಾವಾರ್ಥ:</strong> ಸದ್ರೂಪತತ್ತ್ವಸಾರವನ್ನು ಸರಳವಾಗಿ ತಿಳಿಸುವಂಥ, ಮುಮುಕ್ಷುಜನಗಳಿಗೆ ಬ್ರಹ್ಮಾನಂದವನ್ನೇ ಕೊಡುವಂಥ, ಶ್ರೀರಮಣರ ತೇಜೋ ಮಯ ವಾಣಿಯು ವಾಸಿಷ್ಠಮುನಿಗಳ ವಾಣಿಯ ರೂಪದಿಂದ ಹೊಳೆಯುತ್ತಿದೆ.</p>
		<p><strong>ತಾತ್ಪರ್ಯಾರ್ಥ:</strong> ಭಗವಾನ್ ಶ್ರೀರಮಣಮಹರ್ಷಿಗಳು ತಮಿಳ್ ಭಾಷೆಯಲ್ಲಿ “<strong>ಉಳ್ಳದು ನಾರ್ಪದು</strong>” ಎಂಬ ಪ್ರಬಂಧವನ್ನು ರಚಿಸಿದ್ದಾರೆ. ಅದರಲ್ಲಿ ಸತ್ತತ್ತ್ವದ ಸ್ವರೂಪವನ್ನು ತಿಳಿಸಿದೆ. ಉಪನಿಷತ್ತುಗಳಲ್ಲಿ ಉಪದೇಶಿಸಿರುವ <strong>ಸತ್</strong>,<strong> ತತ್</strong>,<strong> ಆತ್ಮಾ</strong>,<strong> ಬ್ರಹ್ಮ</strong>ದ ಸ್ವರೂಪವನ್ನೇ ಶ್ರೀರಮಣರು “<strong>ಉಳ್ಳದು ನಾರ್ಪದು</strong>” ಎಂಬ ಪ್ರಬಂಧದಲ್ಲಿ ಸರಳವಾಗಿ ತಿಳಿಸಿರುತ್ತಾರೆ. ಈ ಗ್ರಂಥವು ಮುಮುಕ್ಷುಸಾಧಕರಿಗೆ ಹೆಚ್ಚಿನ ಆನಂದವನ್ನು ಉಂಟುಮಾಡುತ್ತದೆ.</p>
		<p>ಭಗವಾನ್ ಶ್ರೀರಮಣ ಮಹರ್ಷಿಗಳೆಂದರೆ ಇಪ್ಪತ್ತನೆಯ ಶತಮಾನದ ಶ್ರೀದಕ್ಷಿಣಾಮೂರ್ತಿಗಳು. ಇವರ “<strong>ಉಳ್ಳದು ನಾರ್ಪದು</strong>” ಎಂಬ ತಮಿಳ್ ಪ್ರಬಂಧವನ್ನು ವಾಸಿಷ್ಠಮುನಿಗಳು ಸಂಸ್ಕೃತದಲ್ಲಿ ‘<strong>ಸದ್ದರ್ಶನಂ</strong>’ ಎಂಬ ಹೆಸರಿನಿಂದ ಅನುವಾದಿಸಿರುತ್ತಾರೆ. ಇದು ಸಂಸ್ಕೃತಭಾಷೆಯಲ್ಲಿ ಸೂರ್ಯನ ಕಿರಣದಂತೆ, ಅಗ್ನಿಯ ತೇಜಸ್ಸಿನಂತೆ ಹೊಳೆಯುತ್ತಿದೆ. ಇದನ್ನು ಅರ್ಥಮಾಡಿಕೊಂಡರೆ ಎಲ್ಲಾ ಮುಮುಕ್ಷುಜನಗಳೂ ಕೃತಾರ್ಥರಾಗುವುದರಲ್ಲಿ ಸಂಶಯವಿಲ್ಲ.</p>
		<p class="text-center"><strong>“ಸತ್”ತತ್ತ್ವಸಾರವೇ ಈ “ಸದ್ದರ್ಶನಮ್” ಪ್ರಬಂಧ.</strong><br /><strong>ಶ್ರೀರಮಣ ಮಹರ್ಷಿಗಳ “ಸದ್ದರ್ಶನ”ವು ಸಮಾಪ್ತವಾಯಿತು.</strong><br /><strong>॥ಓಂ ನಮೋ ಭಗವತೇ ಶ್ರೀರಮಣಾಯ॥॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</strong></p>
	</section>
</body>
</html>
