<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಭಗವಾನ್ ಶ್ರೀರಮಣ ಮಹರ್ಷಿಗಳವರ “ಸದ್ದರ್ಶನಮ್”</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000b.01">
		<h1 class="level1-title" epub:type="title">ಕೂಟಸ್ಥ ರಮಣ!</h1>
		<p>ಉಪನಿಷತ್ತುಗಳಲ್ಲಿ ಪರಬ್ರಹ್ಮವನ್ನು <strong>ಕೂಟಸ್ಥ</strong> ಎಂದು ಕರೆದಿರುತ್ತಾರೆ. <strong>ಕೂಟವತ್ ತಿಷ್ಠತಿ ಇತಿ ಕೂಟಸ್ಥಂ</strong>; ಕೂಟದಂತೆ ಎಂದರೆ ಕಬ್ಬಿಣದ ಗಟ್ಟಿಯಾದ ಅಡಿಗಲ್ಲಿನಂತೆ <span class="en">(Anvil) </span>ಅಲುಗಾಡದೇ ಸ್ಥಿರವಾಗಿರುವ ಬ್ರಹ್ಮಕ್ಕೆ <strong>ಕೂಟಸ್ಥ</strong> ಎಂದು ಹೆಸರು. <strong>ಕೂಟೇ ತಿಷ್ಠತಿ ಇತಿ ಕೂಟಸ್ಥಂ ಬ್ರಹ್ಮ</strong>, ಕೂಟವಾಗಿರುವ ಎಂದರೆ, ಅಸತ್ಯವಾಗಿರುವ ಈ ಜಗತ್ತಿಗೆ ಆಧಾರವಾಗಿರುವ ನಿತ್ಯವಾದ ಬ್ರಹ್ಮಕ್ಕೆ <strong>ಕೂಟಸ್ಥ</strong> ಎಂದು ಹೆಸರು. ಅಂತೂ, ಬದಲಾವಣೆಗಳಿಗೆ ಒಳಗಾಗದ ಅವಿಕಾರಿ ಬ್ರಹ್ಮಕ್ಕೆ <strong>ಕೂಟಸ್ಥ</strong> ಎಂಬ ಹೆಸರು ಪ್ರಸಿದ್ಧವಾಗಿದೆ.</p>
		<p><strong>ಕೂಟಸ್ಥ</strong> ಎಂಬ ಈ ಮಾತು ಭಗವಾನ್ ಶ್ರೀರಮಣ ಮಹರ್ಷಿಗಳಿಗೆ ಹೊಂದುತ್ತದೆ. ಏಕೆಂದರೆ, <strong>ಅರುಣಾಚಲಕ್ಷೇತ್ರವಾದ ತಿರುವಣ್ಣಾಮಲೈಗೆ</strong> ೧-೯-೧೮೯೬ರಂದು ಬಂದು, ತಮ್ಮ ಮಹಾಸಮಾಧಿಯಾಗುವವರೆಗೂ, ಅಂದರೆ, ೧೪-೪-೧೯೫೦ರ ವರೆಗೂ, ಸುಮಾರು ಐವತ್ತನಾಲ್ಕು ವರ್ಷಗಳ ಕಾಲ ಕೂಟಸ್ಥಪರಬ್ರಹ್ಮದಂತೆ ತಿರುವಣ್ಣಾಮಲೈ ಅರುಣಾಚಲ ಕ್ಷೇತ್ರದಲ್ಲೇ ವಾಸವಾಗಿದ್ದ ಅವಿಕಾರಿ, ನಿರ್ವಿಕಾರಿ, ಅಚಲ, ಕೂಟಸ್ಥರೆಂದರೆ ಶ್ರೀರಮಣರು!</p>
		<p>ಚಂಚಲಸ್ವಭಾವದ ಮಾನವರಿಗೆ ಭಗವಂತನ ಮಾಯೆಯ ಪಾಶದ ಆಟವು ಜೋರಾಗಿರುತ್ತದೆ. ಇದ್ದಲ್ಲಿ ಇರದೇ, ಕುಳಿತಲ್ಲಿ ಕೂರದೇ; ಊರಿಂದ ಊರಿಗೆ, ಹಳ್ಳಿಯಿಂದ ದಿಲ್ಲಿಗೆ, ಮನೆಯಿಂದ ಮನೆಗೆ, ಕೇರಿಯಿಂದ ಕೇರಿಗೆ ಸುತ್ತಾಡುತ್ತಾ, ಅವರಿವರ ಕತೆಗಳನ್ನು ಕೇಳುತ್ತಾ ಕಾಲಹಾಕುವುದೇ ಮಾನವರಿಗೆ ಸಹಜವಾಗಿರುತ್ತದೆ. ಏಕೆಂದರೆ ಇಲ್ಲಿ ಶಾಂತಿಯಿಲ್ಲ , ಅಲ್ಲಿ ಇರಬಹುದು; ಇಲ್ಲಿ ನೆಮ್ಮದಿಯಿಲ್ಲ , ಅಲ್ಲಿ ನೆಮ್ಮದಿ ಇರಬಹುದು ಎಂದು ಭ್ರಮಿಸುತ್ತಾ ಒಂದೆಡೆಯಿಂದ ಮತ್ತೊಂದೆಡೆಗೆ ಸಂಚರಿಸುವುದೇ ಪ್ರತಿಯೊಬ್ಬ ಮಾನವನಿಗೂ ಸಹಜವಾಗಿರುತ್ತದೆ. ಇದೇ ಭಗವಂತನ ಪ್ರಬಲಮಾಯೆ!</p>
		<P>ಆದರೆ, ಸ್ವಾನಂದಾಮೃತಸಂತೃಪ್ತರಾದ ರಮಣರನ್ನು ಮಾಯೆಯು ತನ್ನ ಕಡೆಗೆ ಸೆಳೆಯಲಾಗಲಿಲ್ಲ. ಮಾಯೆಯನ್ನು ಗೆದ್ದ ಧೀರರು ರಮಣರು. ವಿಚಾರದಿಂದ, ವಿವೇಕದಿಂದ, ಆತ್ಮನಿಷ್ಠೆಯ ಬಲದಿಂದ, ಬ್ರಹ್ಮಜ್ಞಾನದ ವೀರ್ಯದಿಂದ ಕೂಟಸ್ಥರಾದ ಶ್ರೀರಮಣರಿಗೆ ಶ್ರೀರಮಣರೇ ಉಪಮಾನ. <strong>ಆತ್ಮನಾ ವಿಂದತೇ ವೀರ್ಯಂ ವಿದ್ಯಯಾ ವಿಂದತೇ ಅಮೃತಮ್</strong>—ಎಂಬ ಕೇನೋಪನಿಷತ್ತಿನ ಸಂದೇಶಕ್ಕೆ ಭಗವಾನ್ ಶ್ರೀರಮಣಮಹರ್ಷಿಗಳೇ ಜ್ವಲಂತ ಜೀವಂತ ಪ್ರತ್ಯಕ್ಷ ಉದಾಹರಣೆಯಾಗಿರುತ್ತಾರಲ್ಲವೇ?</P>
	</section>
</body>
</html>
