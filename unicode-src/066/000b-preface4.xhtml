<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಭಗವಾನ್ ಶ್ರೀರಮಣ ಮಹರ್ಷಿಗಳವರ “ಸದ್ದರ್ಶನಮ್”</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-000b.01">
		<h1 class="level1-title" epub:type="title">ಅಮೃತಸ್ವರೂಪ ಶ್ರೀರಮಣರ ಸಂದೇಶ</h1>
		<p><strong>ಶೃಣ್ವಂತು ವಿಶ್ವೇ ಅಮೃತಸ್ಯ ಪುತ್ರಾಃ</strong>, ಎಲೈ ಅಮೃತಪುತ್ರರೇ, ನನ್ನ ಮಾತುಗಳನ್ನು ಕೇಳಿರಿ—ಎಂದು ವೇದಗಳು ಸಾರಿ ಸಾರಿ ಹೇಳುತ್ತಿವೆ. ಸಕಲ ಮಾನವರೂ ಮರಣವಿಲ್ಲದ ಅಮೃತಸ್ವರೂಪರೇ ಆಗಿದ್ದಾರೆ ಎಂದು ಇದರಿಂದ ನಮಗೆ ತಿಳಿಯುತ್ತದೆ. ಇದು ಸತ್ಯ, ಪರಮಸತ್ಯ! ಸಕಲ ಜೀವಾತ್ಮರೂ ನಿಜವಾಗಿ ಜನ್ಮಮರಣಗಳಿಲ್ಲದ, ಅವಿಕಾರಿಬ್ರಹ್ಮ ಸ್ವರೂಪರೇ ಆಗಿರುತ್ತಾರೆ. ಇದನ್ನು ಭಗವಾನ್ ಶ್ರೀರಮಣಮಹರ್ಷಿಗಳು ಸ್ವತಃ ಸ್ವಾನುಭವದಲ್ಲಿ ಕಂಡುಕೊಂಡು ಸಕಲ ಚಿಜ್ಞಾಸುಗಳಿಗೂ ಸರಳವಾಗಿ ತಿಳಿಸಿರುತ್ತಾರೆ. ಈ ಕೆಳಗಿನ ಶ್ಲೋಕದಲ್ಲಿ ಶ್ರೀರಮಣರು ಹೀಗೆ ಹೇಳಿರುತ್ತಾರೆ:</p>
		<p class="verse">ಮೃತ್ಯುಂಜಯಂ ಮೃತ್ಯುಭಿಯಾಽಽಶ್ರಿತಾನಾಮ್<br/> ಅಹಂಮತಿಃ ಮೃತ್ಯುಮುಪೈತಿ ಪೂರ್ವಮ್।<br/>ಅಥ ಸ್ವಭಾವಾದಮೃತೇಷು ತೇಷು<br/> ಕಥಂ ಪುನರ್ಮೃತ್ಯುಧಿಯೋಽವಕಾಶಃ?॥</p>
		<p class="text-right">—ಸದ್ದರ್ಶನಮ್</p>
		<p><strong>ಭಾವಾರ್ಥ:</strong> ಮೃತ್ಯುವಿನ ಭಯದಿಂದ ಮೃತ್ಯುಂಜಯನನ್ನು ಆಶ್ರಯಿಸಿದವರಿಗೆ ಮೊಟ್ಟಮೊದಲು ‘ಅಹಂಮತಿ’ಯು ನಾಶವಾಗುತ್ತದೆ. ಇನ್ನು, ಸ್ವರೂಪದಿಂದ ಅಮೃತಾತ್ಮರೇ ಆಗಿರುವ ಅಂಥವರಿಗೆ ಮತ್ತೆ ಮೃತ್ಯುವಿನ ಕಲ್ಪನೆಯಾದರೂ ಹೇಗೆತಾನೇ ಬಂದೀತು?</p>
		<p>ಪ್ರತಿಯೊಬ್ಬ ಮಾನವನನ್ನೂ ಕಾಡುತ್ತಿರುವ ಚಿಂತೆಯೆಂದರೆ ಮರಣಚಿಂತೆ. ಯಾವುದಕ್ಕೂ ಅಂಜದಿರುವ ಈ ಪ್ರಚಂಡಮಾನವನು, <strong>ಮರಣ!</strong> ಎಂದರೆ ಗಡ ಗಡ ನಡುಗುತ್ತಾನಲ್ಲವೇ? ದೇವತೆಗಳು, ಅಸುರರನ್ನೂ ಬಿಡದೇ ಯಾವಾಗಲೂ ಕಾಡುತ್ತಿರುವ ಮರಣಚಿಂತೆಯನ್ನು ತಪ್ಪಿಸಿಕೊಳ್ಳಲು ಯಾರಿಂದಲೂ ಸಾಧ್ಯವಿಲ್ಲ! ಆದರೆ ಅಮೃತಾತ್ಮರಾದ ಶ್ರೀರಮಣರು ಮರಣಚಿಂತೆಯನ್ನು ಸುಲಭವಾಗಿ ಗೆಲ್ಲುವ ಸರಳ ಉಪಾಯವನ್ನು ಈ ಮೇಲಿನ ಶ್ಲೋಕದಲ್ಲಿ ತಿಳಿಸಿರುತ್ತಾರೆ.</p>
		<p>ವಿಚಾರದಿಂದ ದೇಹಾಧ್ಯಾಸವನ್ನು ಬಿಟ್ಟವರಿಗೆ ಮರಣದ ಚಿಂತೆಯಾಗಲೀ ಮರಣದ ಭಯವಾಗಲೀ ಕನಸಿನಲ್ಲೂ ಇರಲಾರದು. ಹುಟ್ಟಿದ ದೇಹವು ಎಂದಾದರೂ ಸಾಯಲೇಬೇಕು; ನಾನು ಈ ದೇಹವಲ್ಲ , ದೇಹದ ವಿಕಾರಗಳಿಗೆಲ್ಲ ಸಾಕ್ಷಿಯಾದ ಪ್ರತ್ಯಗಾತ್ಮನೇ ನಾನೆಂದು ತಿಳಿದ ಧೀರನಿಗೆ ಮರಣದ ಕಲ್ಪನೆಯೇ ಇರಲಾರದು ಎಂದಮೇಲೆ, ಇನ್ನು , ಮರಣದ ಚಿಂತೆಯಾಗಲೀ, ಮರಣದ ಭಯವಾಗಲೀ ಇರುವುದಿಲ್ಲ. ಇದು ಶ್ರೀರಮಣರ ಸ್ವಾನುಭವದ ಸಂದೇಶ!</p>
	</section>
</body>
</html>
