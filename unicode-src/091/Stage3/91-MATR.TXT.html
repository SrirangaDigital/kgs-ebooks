<?xml version="1.0"?>
<html>
  <div><p><strong><span class="en">1.</span></strong> ಸನಾತನ ಹಿಂದೂ ಸಂಸ್ಕೃತಿ</p><p>ನಾವುಗಳು ಭಾರತೀಯರು, ಪವಿತ್ರ ಭಾರತಾಂಬೆಯ ಸುಪುತ್ರರು. ನಮ್ಮದು ಹಿಂದೂ ಸಂಸ್ಕೃತಿ, ನಮ್ಮದು ವೈದಿಕ ಸಂಸ್ಕೃತಿ, ನಮ್ಮದು ಆರ್ಯಸಂಸ್ಕೃತಿ, ನಮ್ಮದು ಸನಾತನ ಸಂಸ್ಕೃತಿ. ಆದ್ದರಿಂದಲೇ ಈ ಸಂಸ್ಕೃತಿಗೆ <strong>ಸನಾತನ ಭಾರತೀಯ ವೈದಿಕ ಹಿಂದೂ ಆರ್ಯ ಸಂಸ್ಕೃತಿ</strong> ಎಂದೇ ಹೆಸರು.</p><p>ನಮ್ಮ ಹಿಂದೂ ಸಂಸ್ಕೃತಿಯು ವೇದಗಳಷ್ಟೇ ಅನಾದಿಯೂ ಅನಂತವೂ ಆಗಿ, ಅಷ್ಟೇ ಪವಿತ್ರವೂ ಆಗಿರುತ್ತದೆ. ಒಬ್ಬ ವ್ಯಕ್ತಿಯಿಂದ, ಅಥವಾ ಒಬ್ಬ ಮಹರ್ಷಿಯಿಂದ ಈ ಸಂಸ್ಕೃತಿಯು ಪ್ರಾರಂಭಗೊಂಡದ್ದಲ್ಲ. ಹಿಂದೂ ಸಂಸ್ಕೃತಿಗೆ ಅನಾದಿಯಾದ ವೇದಗಳೇ ಮೂಲ ಎಂಬುದನ್ನು ನಾವು ಮರೆಯಬಾರದು.</p><p>ಶ್ರೀಮದ್ವಾಲ್ಮೀಕಿರಾಮಾಯಣದ ಸಂಸ್ಕೃತಿಯೇ ನಮ್ಮ ಸನಾತನ ಸಂಸ್ಕೃತಿ. ರಾಮಾಯಣದ ಪಾತ್ರಧಾರಿಗಳೇ ನಮ್ಮ ಹಿಂದೂ ಸಂಸ್ಕೃತಿಗೆ ಆದರ್ಶಪುರುಷರು. ತಂದೆಯಾದ ದಶರಥ, ಪತ್ನಿಯರಾದ ಕೌಸಲ್ಯಾ ಸುಮಿತ್ರಾ ಕೈಕೇಯಿಯರು, ಸುಪುತ್ರರಾದ ಶ್ರೀರಾಮಚಂದ್ರ, ಭರತ, ಲಕ್ಷ್ಮಣ, ಶತ್ರುಘ್ನರು; ಜನಕ ಚಕ್ರವರ್ತಿ, ಗುರುಗಳಾದ ವಸಿಷ್ಠಮಹರ್ಷಿಗಳು—ಇವರೆಲ್ಲರೂ ನಮ್ಮ ಹಿಂದೂ ಸಂಸ್ಕೃತಿಗೆ ಕನ್ನಡಿಯಂತಿರುವ ಮಹಾತ್ಮರುಗಳು. ಇವರೆಲ್ಲರ ಅನ್ಯೋನ್ಯ ಅನುರಾಗ, ಪ್ರೀತಿವಿಶ್ವಾಸಗಳೇ ಹಿಂದೂ ಸಂಸ್ಕೃತಿಗೆ ಆದರ್ಶವಾಗಿರುತ್ತವೆ.</p>ನಮ್ಮ ಹಿಂದೂ ಸಂಸ್ಕೃತಿಯಲ್ಲಿ ಪುರುಷರಿಗಿರುವಂತೆಯೇ ಸ್ತ್ರೀಯರಿಗೂ ಉಚ್ಚತಮಸ್ಥಾನವು ಇರುತ್ತದೆ; ಅಲ್ಲಾ, ಪುರುಷರಿಗಿಂತಲೂ ಸ್ತ್ರೀಯರಿಗೇ ಹೆಚ್ಚಿನ ಸ್ಥಾನಮಾನಗಳೂ ಗೌರವಗಳೂ ಇರುತ್ತವೆ. ಪುರುಷರಿಗಿಂತಲೂ ಮಾತೆಯರನ್ನೇ ಶ್ರೇಷ್ಠರೆಂದು ಗೌರವಿಸಿ, ಆದರಿಸಿ, ಸತ್ಕರಿಸಿ, ನಮಸ್ಕರಿಸುವ ಸಂಪ್ರದಾಯ ನಮ್ಮದು ಎಂಬುದು ನಮಗೆ ನೆನಪಿರಬೇಕು. ಹೆಂಗಸರನ್ನು ಕೆಲಸದ ಆಳಿನಂತೆ, ಅಥವಾ ಅಡಿಗೆಯವಳೆಂದು ಭಾವಿಸಿ ಕೀಳುದೃಷ್ಟಿಯಿಂದ ನೋಡುವ ಕೀಳುಸಂಸ್ಕೃತಿ ನಮ್ಮದಲ್ಲ. ಸ್ತ್ರೀಯರು ಎಂದರೆ ಅನ್ನಪೂರ್ಣೇಶ್ವರೀ, ಮಹಾಲಕ್ಷ್ಮೀ, ಮಹಾಗೌರೀ, ಲಲಿತಾತ್ರಿಪುರಸುಂದರೀ, ಜಗಜ್ಜನನೀ, ಅಮ್ಮಾ, ತಾಯಿ, ಮಾತೃಸ್ವರೂಪಿಣೀ, ಮಹಾಪ್ರಕೃತಿ—ಎಂದೆಲ್ಲಾ ಭಾವನೆಯಿಂದ ಗೌರವಿಸುವ ಪವಿತ್ರ ಸಂಸ್ಕೃತಿಯೇ ಹಿಂದೂಸಂಸ್ಕೃತಿ. ಯಾವ ಕಾರಣಕ್ಕೂ ಯಾವ ಸಂದರ್ಭದಲ್ಲಿಯೂ ಸ್ತ್ರೀಯರನ್ನು ತಿರಸ್ಕರಿಸದ, ನಿಂದಿಸದ, ಅಗೌರವದಿಂದ ಕಾಣದ ಸಂಸ್ಕೃತಿ ನಮ್ಮದು! ಸ್ತ್ರೀಯರಿಗೆ ಅತ್ಯಂತ ಪೂಜ್ಯಸ್ಥಾನವನ್ನು ಕೊಟ್ಟು, ಮಾತೃಸ್ವರೂಪಿಣೀ ಎಂದು ಗೌರವಿಸುವ ಸಂಸ್ಕೃತಿಯೇ ಹಿಂದೂ ಸಂಸ್ಕೃತಿ.</div>
  <div>ಹಿಂದುಗಳಾದ ನಾವುಗಳು ಮಾತೃಭಕ್ತರಾಗೋಣ</div>
  <div>
    <p><strong><span class="en">2.</span></strong> ‘ಮಾತೃದೇವೋ ಭವ’ ಎಂದು ಶ್ರುತಿಯ ಆದೇಶ</p>
    <p>ಮುಕ್ತಿಗೆ ಸಾಧನವಾದ ಬ್ರಹ್ಮಜ್ಞಾನವನ್ನು ಉಪದೇಶಿಸುವುದಕ್ಕಾಗಿ ವೇದ ವೇದಾಂತಗಳು ಹೊರಟಿವೆ. ಮುಕ್ತಿಯೇ ಮಾನವಜನ್ಮದ ಹೆಗ್ಗುರಿಯೂ ಆಗಿದೆ. ಇದನ್ನು ಉಪದೇಶಿಸುವುದಕ್ಕಾಗಿ ಹೊರಟಿರುವ ವೇದವು ಮಾನವರಿಗೆ “<strong>ಮಾತೃದೇವೋ ಭವ</strong>” ಎಂದು ಉಪದೇಶಿಸುತ್ತಿದೆ. ಇದು ಕೃಷ್ಣಯಜುರ್ವೇದದ ತೈತ್ತಿರೀಯ ಆರಣ್ಯಕದ ಶೀಕ್ಷಾವಲ್ಲಿಯಲ್ಲಿ ಕಡೆಯಲ್ಲಿ ಬರುವ ಒಂದು ಮಂತ್ರ.</p>
    <p>“<strong>ಮಾತೃದೇವೋ ಭವ</strong>”. ಮಾತಾ ಏವ ದೇವಃ ಯಸ್ಯ ಸಃ ತ್ವಂ ಮಾತೃದೇವಃ, ಭವ<strong>. ತಾಯಿಯನ್ನೇ ದೇವರೆಂದು ಭಾವಿಸು</strong>—ಎಂದು ಉಪನಿಷತ್ತು ಹೇಳುತ್ತಿದೆ. ಮಾತಾ, ಜನನೀ, ಅಮ್ಮ, ಅಂಬಾ—ಎಲ್ಲಾ ಒಂದೇ. ತಾಯಿಯು ನಮಗೆ ಜನ್ಮವನ್ನು ಕೊಟ್ಟ ಮಹಾತ್ಮಳಲ್ಲವೇ? ನಮಗೆ ಈ ಶರೀರವೆಂಬ ಅದ್ಭುತ ಹಾಗೂ ಅನರ್ಘ್ಯ ಸಂಪತ್ತನ್ನು ಕೊಟ್ಟವಳು ಯಾರು? ಎಂದರೆ, ತಾಯಿ, ಅಥವಾ ಅಮ್ಮ. ಇವಳನ್ನು ದೇವರು ಎಂದು ಭಾವಿಸು, ಪೂಜಿಸು, ಸತ್ಕರಿಸು, ಗೌರವಿಸು, ಸ್ತುತಿಸು, ನಮಸ್ಕರಿಸು ಎಂದು ಶ್ರುತಿಯು ಹೇಳುತ್ತಿದೆ.ಪುರಾಣಗಳಲ್ಲಿ ನೂರಾರು ದೇವರುಗಳನ್ನು ಆರಾಧಿಸಬೇಕೆಂದು ಹೇಳಿದೆ, ಅದರಂತೆ ಲೋಕದಲ್ಲಿಯೂ ನಾವು ನೂರಾರು ದೇವತೆಗಳನ್ನು ಆರಾಧಿಸುತ್ತಲೂ ಇದ್ದೇವೆ, ದಿಟ, ಇದಾವುದೂ ಸುಳ್ಳಲ್ಲ ; ಆದರೆ ಮಕ್ಕಳಿಗೆ ಮೊದಲನೆಯ ಗುರುವೆಂದರೆ ತಾಯಿಯೇ ಅಲ್ಲವೇ? ದೇವರಿಲ್ಲದೇ ನಾವಿರಬಹುದು, ಆದರೆ ತಾಯಿಯೇ ಇಲ್ಲದಿದ್ದರೆ ಯಾರುತಾನೇ ಇರಲು ಸಾಧ್ಯ? ಈ ಮನುಷ್ಯಲೋಕಕ್ಕೆ ಬರುವಂತೆ ನಮ್ಮನ್ನು ಜನಿಸಿರುವವಳು ತಾಯಿಯೇ ಅಲ್ಲವೇ?</p>
    <p>ಎಷ್ಟೇ ದೊಡ್ಡ ಪಂಡಿತನಾಗಿರಬಹುದು, ರಾಷ್ಟ್ರಪತಿಯೇ ಆಗಿರಬಹುದು, ಮಹರ್ಷಿಗಳೇ ಆಗಿರಬಹುದು, ಏಕೆ? ಜ್ಞಾನಿಪುಂಗವನಾದ ಸಂನ್ಯಾಸಿಯೇ ಆಗಿರಬಹುದು. ಆದರೆ ಅವರಿಗೆ ಜನ್ಮವನ್ನು ಕೊಟ್ಟವರಾರು? ಎಂದರೆ, ನೇರವಾದ ಉತ್ತರ ‘ತಾಯಿ’! ಆದ್ದರಿಂದಲೇ ಇವರೆಲ್ಲರೂ ತಾಯಿಗೆ ನಮಸ್ಕಾರವನ್ನು ಮಾಡಲೇಬೇಕಲ್ಲವೇ? ಮಾತೃವು ನಮಗೆ ಈ ಮಾನವಶರೀರವನ್ನೇ ಕೊಡದಿದ್ದರೆ ನಾವೇನೂ ಮಾಡಲು ಸಾಧ್ಯವೇ ಆಗುತ್ತಿರಲಿಲ್ಲ. ಈಗ ನಾನು ದೊಡ್ಡ ಪಂಡಿತೋತ್ತಮನಾಗಿ ಅಥವಾ ದೊಡ್ಡ ಶ್ರೀಮಂತನಾಗಿ ಮೆರೆಯುತ್ತಿರಬೇಕಾದರೆ, ನನಗೆ ಈ ಶರೀರವು ಬೇಕಲ್ಲವೇ? ಈ ಶರೀರವನ್ನು ನನಗೆ ಕರುಣಿಸಿದವಳು ಯಾರು? ಎಂದರೆ ಅಮ್ಮ. ಮಾತೃವಿಗೆ ಮಾತೃವೇ ಸಾಟಿ. ಆದ್ದರಿಂದಲೇ ವೇದವು ಮಾನವರಿಗೆ “<strong>ಮಾತೃದೇವೋ ಭವ</strong>” ಎಂದು ಹೆಮ್ಮೆಯಿಂದ ಆಜ್ಞಾಪಿಸುತ್ತಿದೆ.</p>
  </div>
  <div>
    <p>‘ಮಾತೃದೇವೋ ಭವ’ ಎಂಬ ವೇದಸಂದೇಶವನ್ನು ನಾವು ಪಾಲಿಸೋಣ</p>
  </div>
  <div>
    <p><strong><span class="en">3.</span></strong> ಮಾತಾ ಪೂರ್ವರೂಪಮ್</p>
    <p>ತಾಯಿ ಮತ್ತು ತಂದೆ—ಇವರಿಬ್ಬರೂ ಮಕ್ಕಳಿಗೆ ಸಮಾನವಾಗಿ ಪೂಜ್ಯರೇ ಆಗಿರುತ್ತಾರೆ. ತಾಯಿಯಿಲ್ಲದೇ ತಂದೆಯಿಲ್ಲ , ತಂದೆಯಿಲ್ಲದೇ ತಾಯಿಯೂ ಇಲ್ಲ. ತಾಯಿತಂದೆಯರಿಬ್ಬರೂ ಗಾಡಿಯ ಎರಡು ಚಕ್ರಗಳಂತೆ ಇರುತ್ತಾರೆ. ಹೀಗಾಗಿ ಇವರಿಬ್ಬರಲ್ಲಿ ಯಾರು ಮೊದಲು? ಯಾರು ಆಮೇಲೆ? ಯಾರು ಪ್ರಧಾನ? ಯಾರು ಗೌಣ? ಎಂದು ಹೇಳುವುದು ಸರಿಯಲ್ಲ. ಆದರೂ ಈ ಗ್ರಂಥವು ‘ಅಮ್ಮ’ನನ್ನು ಕುರಿತದ್ದಾದ್ದರಿಂದ ಇಲ್ಲಿ <strong>ಅಮ್ಮನಿಗೇ ಪ್ರಥಮಸ್ಥಾನ</strong>, <strong>ಅಮ್ಮನನ್ನೇ ಪ್ರಧಾನವೆಂದು ತಿಳಿಯಬೇಕು</strong>.</p>
  </div>
  <div>
    <p>ಈ ಅಭಿಪ್ರಾಯವನ್ನು ತೈತ್ತಿರೀಯದ ಶೀಕ್ಷಾವಲ್ಲಿಯು ನಮಗೆ ಹೀಗೆ ಹೇಳುತ್ತಿದೆ:</p>
  </div>
  <div>
    <p>ಮಾತಾ ಪೂರ್ವರೂಪಮ್। ಪಿತೋತ್ತರರೂಪಮ್। ಪ್ರಜಾ ಸಂಧಿಃ। ಪ್ರಜನನಗ್ಂ ಸಂಧಾನಮ್। ಇತ್ಯಧಿಪ್ರಜಮ್ಓ ಮಾತೃವು ಪೂರ್ವರೂಪ, ಪಿತೃವು ಉತ್ತರರೂಪ, ಪ್ರಜೆಯೇ ಸಂಧಿ, ಪ್ರಜನನವೇ ಸಂಧಾನ; ಇದು ಅಧಿಪ್ರಜೋಪಾಸನೆಯು.</p>
  </div>
  <div>
    <p>ಸಂಸಾರದಲ್ಲಿ ಅಮ್ಮ, ಅಪ್ಪ, ಅಣ್ಣ , ತಂಗಿ, ಅಳಿಯ, ಮಗಳು, ಮಗ, ಸೊಸೆ, ಮೊಮ್ಮಕ್ಕಳು—ಎಲ್ಲರೂ ಇರುತ್ತಾರೆ, ದಿಟ; ಒಂದು ಅವಿಭಕ್ತ ಕುಟುಂಬದಲ್ಲಿ ಎಲ್ಲರೂ ಮುಖ್ಯವೇ, ಎಲ್ಲರಿಗೂ ಒಂದೊಂದು ಅಸಾಧಾರಣವಾದ ಸ್ಥಾನಮಾನವು ಇದ್ದೇ ಇರುತ್ತದೆ. ಯಾರಿಲ್ಲದಿದ್ದರೂ ಆ ಕುಟುಂಬಕ್ಕೆ ಬೆಲೆ ಇರುವುದಿಲ್ಲ ಎಂಬುದು ದಿಟವೇ; ಆದರೆ ತಾಯಿಯೇ ಮೂಲಬೇರು, ತಾಯಿಯೇ ಬೀಜ, ತಾಯಿಯೇ ಮೊದಲನೆಯವಳು, ತಾಯಿಯಿಂದಲೇ ಆ ಸಂಸಾರವು ನಿಂತಿದೆ, ಆದ್ದರಿಂದ ತಾಯಿಗೇ ಆದ್ಯಸ್ಥಾನವು.</p>
  </div>
  <div>ಆದ್ದರಿಂದಲೇ ತೈತ್ತಿರೀಯ ಶ್ರುತಿಯು <strong>ಮಾತಾ ಪೂರ್ವರೂಪಮ್</strong> ಎಂದು ಹೇಳಿ, ಅನಂತರ <strong>ಪಿತೋತ್ತರರೂಪಮ್</strong> ಎಂದು ಉಪದೇಶಿಸುತ್ತಿದೆ. <strong>ತಾಯಿ ಮೊದಲು</strong>, <strong>ತಂದೆ ಅನಂತರ</strong>. ಈ ಮಾತನ್ನು ತಂದೆಯೂ ಒಪ್ಪಿಕೊಳ್ಳುತ್ತಾನಲ್ಲವೇ? ವೇದಕ್ಕೆ ಮತ್ತೊಂದು ಹೆಸರೇ <strong>ಶ್ರುತಿ</strong>. <strong>ಶ್ರುತಿ</strong> ಶಬ್ದವೂ ಸ್ತ್ರೀಲಿಂಗದಲ್ಲಿರುತ್ತದೆ. ಅಂದರೆ ಮಾತೃಸ್ವರೂಪಿಣಿಯೇ ಆಗಿರುವ ಶ್ರುತಿಯೂ ಕೂಡ ಗೌರವದಿಂದ <strong>ಮಾತಾ ಪೂರ್ವರೂಪಮ್</strong> ಎಂದು ಮಾನವರಿಗೆ ಉಪದೇಶಿಸುತ್ತಿದೆ. ಆದ್ದರಿಂದ ನಾವುಗಳು ತಾಯಿತಂದೆ ಇಬ್ಬರನ್ನೂ ಗೌರವಿಸಲೇಬೇಕು. ಅವರಿಬ್ಬರಲ್ಲಿ ತಾಯಿಯನ್ನು ಮೊದಲು ಗೌರವಿಸಬೇಕು. ಏಕೆಂದರೆ ಅವಳು ಅಮ್ಮನಲ್ಲವೇ? ಅಮ್ಮನೆಂದರೆ ಅಮ್ಮನೇ. ಅಮ್ಮನ ಸ್ಥಾನವು ಅಪ್ಪನಿಗೆ ಇಲ್ಲ.</div>
  <div>
    <strong>ನಾವುಗಳು ಮಾತೃವಿಗೆ ಪ್ರಥಮಸ್ಥಾನವನ್ನು ಕೊಡಬೇಕು</strong>
  </div>
  <div><p><strong><span class="en">4.</span></strong> ಶ್ರೀಶಂಕರಾಚಾರ್ಯಕೃತಂ “ಮಾತೃಪಂಚಕಮ್”</p>ಶ್ರೀಶಂಕರರ ತಾಯಿ ಆರ್ಯಾಂಬೆಯು ಮೃತಳಾದಾಗ, ಶ್ರೀಶಂಕರರು ತಮ್ಮ ತಾಯಿಯ ಆ ದೇಹವನ್ನು ನೋಡುತ್ತಾ ದುಃಖಪಡುತ್ತಾರೆ. ತಮ್ಮ ಮಾತೃಭಕ್ತಿಯನ್ನೂ, ಕೃತಜ್ಞತೆಯನ್ನೂ, ತಮ್ಮ ಅಂತರಂಗದ ಅಳಲನ್ನೂ ಶ್ರೀಶಂಕರರು ಈ “<strong>ಮಾತೃಪಂಚಕ</strong>”ದಲ್ಲಿ ತೋರಿಸಿರುತ್ತಾರೆ. ಇದರ ಅರ್ಥವನ್ನು ಮುಂದಿನ ಪುಟಗಳಲ್ಲಿ ತಿಳಿಸಿರುತ್ತದೆ.</div>
  <div>ಆಸ್ತಾಂ ತಾವದಿಯಂ ಪ್ರಸೂತಿಸಮಯೇ ದುರ್ವಾರಶೂಲವ್ಯಥಾ<br/>ನೈರುಚ್ಯಂ ತನುಶೋಷಣಂ ಮಲಮಯೀ ಶಯ್ಯಾ ಚ ಸಾಂವತ್ಸರೀ।<br/>ಏಕಸ್ಯಾಪಿ ನ ಗರ್ಭಭಾರಭರಣಕ್ಲೇಶಸ್ಯ ಯಸ್ಯಾಕ್ಷಮೋ<br/>ದಾತುಂ ನಿಷ್ಕೃತಿಮುನ್ನತೋಽಪಿ ತನಯಃ ತಸ್ಯೈ ಜನನ್ಯೈ ನಮಃ ॥೧॥</div>
  <div> ಗುರುಕುಲಮುಪಸೃತ್ಯ ಸ್ವಪ್ನಕಾಲೇ ತು ದೃಷ್ಟ್ವಾ<br/> ಯತಿಸಮುಚಿತವೇಷಂ ಪ್ರಾರುದೋ ಮಾಂ ತ್ವಮುಚ್ಚೈಃ।<br/> ಗುರುಕುಲಮಥ ಸರ್ವಂ ಪ್ರಾರುದತ್ತೇ ಸಮಕ್ಷಮ್<br/> ಸಪದಿ ಚರಣಯೋಸ್ತೇ ಮಾತರಸ್ತು ಪ್ರಣಾಮಃ ॥೨॥</div>
  <div>ನ ದತ್ತಂ ಮಾತಸ್ತೇ ಮರಣಸಮಯೇ ತೋಯಮಪಿ ವಾ<br/>ಸ್ವಧಾ ವಾ ನೋ ದೇಯಾ ಮರಣದಿವಸೇ ಶ್ರಾದ್ಧವಿಧಿನಾ।<br/>ನ ಜಪ್ತೋ ಮಾತಸ್ತೇ ಮರಣಸಮಯೇ ತಾರಕಮನುಃ<br/>ಅಕಾಲೇ ಸಂಪ್ರಾಪ್ತೇ ಮಯಿ ಕುರು ದಯಾಂಮಾತರತುಲಾಮ್ ॥೩॥</div>
  <div> ಮುಕ್ತಾಮಣಿಸ್ತ್ವಂ ನಯನಂ ಮಮೇತಿ<br/> ರಾಜೇತಿ ಜೀವೇತಿ ಚಿರಂ ಸುತ ತ್ವಮ್।<br/> ಇತ್ಯುಕ್ತವತ್ಯಾಸ್ತವ ವಾಚಿ ಮಾತಃ<br/> ದದಾಮ್ಯಹಂ ತಂಡುಲಮೇವ ಶುಷ್ಕಮ್ ॥೪॥</div>
  <div> ಅಂಬೇತಿ ತಾತೇತಿ ಶಿವೇತಿ ತಸ್ಮಿನ್<br/> ಪ್ರಸೂತಿಕಾಲೇ ಯದವೋಚ ಉಚ್ಚೈಃ।<br/> ಕೃಷ್ಣೇತಿ ಗೋವಿಂದ ಹರೇ ಮುಕುಂದೇತ್ಯಹೋ<br/> ಜನನ್ಯೈ ರಚಿತೋಽಯಮಂಜಲಿಃ ॥೫॥</div>
  <div>ಈ ಸ್ತೋತ್ರವನ್ನು ಪ್ರತಿದಿನವೂ ಹೇಳಬೇಕು</div>
  <div>
    <p><strong><span class="en">5.</span></strong> ನಮಸ್ಕಾರವೊಂದೇ ನಿಷ್ಕೃತಿ</p>
  </div>
  <div>ಆಸ್ತಾಂ ತಾವದಿಯಂ ಪ್ರಸೂತಿಸಮಯೇ ದುರ್ವಾರಶೂಲವ್ಯಥಾ<br/>ನೈರುಚ್ಯಂ ತನುಶೋಷಣಂ ಮಲಮಯೀ ಶಯ್ಯಾ ಚ ಸಾಂವತ್ಸರೀ।<br/>ಏಕಸ್ಯಾಪಿ ನ ಗರ್ಭಭಾರಭರಣಕ್ಲೇಶಸ್ಯ ಯಸ್ಯಾಕ್ಷಮೋ<br/>ದಾತುಂ ನಿಷ್ಕೃತಿಮುನ್ನತೋಽಪಿ ತನಯಃ ತಸ್ಯೈ ಜನನ್ಯೈ ನಮಃ॥</div>
  <div><strong>ಪದಚ್ಛೇದ</strong>: ಆಸ್ತಾಂ ತಾವತ್ ಇಯಂ ಪ್ರಸೂತಿಸಮಯೇ ದುರ್ವಾರ ಶೂಲವ್ಯಥಾ, ನೈರುಚ್ಯಂ ತನುಶೋಷಣಂ ಮಲಮಯೀ ಶಯ್ಯಾ ಚ ಸಾಂವತ್ಸರೀ, ಏಕಸ್ಯ ಅಪಿ ನ ಗರ್ಭಭಾರ ಭರಣಕ್ಲೇಶಸ್ಯ ಯಸ್ಯ ಅಕ್ಷಮಃ, ದಾತುಮ್ ನಿಷ್ಕೃತಿಮ್ ಉನ್ನತಃ ಅಪಿ ತನಯಃ ತಸ್ಯೈ ಜನನ್ಯೈ ನಮಃ॥</div>
  <div>
    <p><strong>ಅನ್ವಯಾರ್ಥ</strong>: <strong>ತಾವತ್</strong> = ಮೊಟ್ಟಮೊದಲಿಗೆ, <strong>ಪ್ರಸೂತಿಸಮಯೇ</strong> = ಹೆರಿಗೆಯ ಸಮಯದಲ್ಲಿ, <strong>ದುರ್ವಾರಶೂಲವ್ಯಥಾ ಇಯಂ</strong> = ಸಹಿಸಿಕೊಳ್ಳುವುದಕ್ಕೆ ಆಗದಂಥ ಈ ನೋವು, <strong>ಆಸ್ತಾಂ</strong> = ಒಂದು ಕಡೆ ಇರಲಿ; ಇನ್ನು, <strong>ನೈರುಚ್ಯಂ</strong> = ಗರ್ಭಿಣಿಯಾಗಿದ್ದ ಸಮಯದಲ್ಲಿ ಊಟವೂ ರುಚಿರುಚಿಯಾಗಿ ಸಂತೋಷವಾಗಿ ಸೇರುವುದಿಲ್ಲ; <strong>ತನು ಶೋಷಣಂ</strong> = ಶರೀರದಲ್ಲಿ ಆಯಾಸ ಸುಸ್ತು, <strong>ಚ</strong> = ಮತ್ತು, <strong>ಸಾಂವತ್ಸರೀ</strong> = ಸುಮಾರು ಒಂದು ವರ್ಷಕಾಲ, <strong>ಮಲಮಯೀ ಶಯ್ಯಾ</strong> = ಮಲಮೂತ್ರಗಳಿಂದ ಒದ್ದೆಯಾಗುವ ಹಾಸಿಗೆ ಅಥವಾ ಸುಪ್ಪತ್ತಿಗೆ, <strong>ಗರ್ಭಭಾರಭರಣಕ್ಲೇಶಸ್ಯ</strong> = ಹೀಗೆ, ಗರ್ಭವನ್ನು ಧರಿಸಿದಾಗಿನಿಂದ ಹೆರಿಗೆಯಾಗುವವರೆಗೂ ಒಂದೊಂದೂ ಕ್ಲೇಶವನ್ನು, <strong>ನಿಷ್ಕೃತಿಂ</strong> = ತೀರಿಸುವುದಕ್ಕೆ, <strong>ದಾತುಂ</strong> = ಈ ಋಣವನ್ನು ತೀರಿಸುವುದಕ್ಕೆ, <strong>ಉನ್ನತಃ ಅಪಿ</strong> = ಎಷ್ಟೇ ದೊಡ್ಡಹುದ್ದೆಯಲ್ಲಿದ್ದು ಎಷ್ಟೇ ದೊಡ್ಡವನಾಗಿದ್ದರೂ, <strong>ತನಯಃ</strong> = ಮಗನು, <strong>ನ ಕ್ಷಮಃ</strong> = ಸಮರ್ಥನಾಗಲಾರನೋ, <strong>ತಸ್ಯೈ</strong> = ಅಂಥ, <strong>ಜನನ್ಯೈ</strong> = ತಾಯಿಗೆ, <strong>ನಮಃ</strong> = ನಮಸ್ಕಾರ.</p>
  </div>
  <div><strong>ತಾತ್ಪರ್ಯಾಥರ್</strong>: ತಾಯಿಯು ಗರ್ಭಿಣಿಯಾದಾಗಿನಿಂದ ಹೆರಿಗೆಯಾಗುವ ವರೆಗೂ ಮಗನಿಗಾಗಿ ತುಂಬಾ ಕಷ್ಟಗಳನ್ನು ಅನುಭವಿಸುತ್ತಾ ಆ ಗರ್ಭವನ್ನು ಧರಿಸಿಕೊಂಡಿರುತ್ತಾಳೆ. ಊಟವು ಸರಿಯಾಗಿ ಸೇರುವುದಿಲ್ಲ , ಯಾವಾಗಲೂ ಸುಸ್ತು, ಹಾಸಿಗೆಯೆಲ್ಲ ಮಲ ಮೂತ್ರ ವಾಂತಿ, ರಕ್ತದಿಂದ ಒದ್ದೆಯಾಗಿ, ಅಲ್ಲಿಯೇ ಆ ತಾಯಿಯು ಮಲಗಿಕೊಂಡಿರುತ್ತಾಳಲ್ಲ. ಈ ಕಷ್ಟಗಳಲ್ಲಿ ಯಾವುದೊಂದನ್ನೂ ಉತ್ತಮನಾದ ಪುತ್ರನೂ ತೀರಿಸಲಾರನು. ಅಂಥ ಅಮ್ಮನಿಗೆ ಒಂದೇ ನಿಷ್ಕೃತಿ, ಕೃತಜ್ಞತೆಯೆಂದರೆ ನಮಸ್ಕಾರ. ಅಮ್ಮಾ , ಇಗೋ, ನಿನಗೆ ನಮೋ ನಮಃ.</div>
  <div>
    <p>ನಮಸ್ಕಾರದಿಂದ ತಾಯಿಯನ್ನು ಸಂತೋಷಪಡಿಸಬೇಕು</p>
  </div>
  <div>
    <p><strong><span class="en">6.</span></strong> ತಾಯಿಯ ಪುತ್ರವಾತ್ಸಲ್ಯ</p>
  </div>
  <div>
    <p>ಗುರುಕುಲಮುಪಸೃತ್ಯ ಸ್ವಪ್ನಕಾಲೇ ತು ದೃಷ್ಟ್ವಾ<br/> ಯತಿಸಮುಚಿತವೇಷಂ ಪ್ರಾರುದೋ ಮಾಂ ತ್ವಮುಚ್ಚೈಃ।<br/>ಗುರುಕುಲಮಥ ಸರ್ವಂ ಪ್ರಾರುದತ್ತೇ ಸಮಕ್ಷಮ್<br/> ಸಪದಿ ಚರಣಯೋಸ್ತೇ ಮಾತರಸ್ತು ಪ್ರಣಾಮಃ ॥೨<span class="en">f<strong>ಪದಚ್ಛೇದ</strong>: gâ°pâ°dâ°·ÀâÃÒ I~âÉâ½yâX Éâ]~âQdÖÈê© yâ° {â½ÍÖD ] Ìâ°» ÉâÀâ°°×yâÀê©ÍâÀâÃÒ ~ÖZpâ°{âÿ ÀâÃÖª yâ]ª Ikê+ ôÿ, gâ°pâ°dâ°·ª %zâ ÉâÀâËª ~ÖZpâ°{âyÒ yê© ÉâÀâ°dâ_ª Éâ~â¬ kâpâxÌê³©ÿ yê© ÀâÃÖyâÿ %Éâ°K ~âZÇÖÀâ°ÿf<strong>ಅನ್ವಯಾರ್ಥ</strong>: <strong>ಸ್ವಪ್ನಕಾಲೇ</strong> = </span>ಅಮ್ಮಾ, ನಿನ್ನ ಸ್ವಪ್ನದಲ್ಲಿ, <strong>ಯತಿಸಮುಚಿತವೇಷಂ ಪುತ್ರಂ ಮಾಂ</strong> = ಸಂನ್ಯಾಸಿಯ ವೇಷಧಾರಿಯಾಗಿದ್ದ ನಿನ್ನ ಮಗನನ್ನು ಅಂದರೆ ನನ್ನನ್ನು, <strong>ದೃಷ್ಟ್ವಾ</strong> = ನೀನು ಕಂಡು, <strong>ಗುರುಕುಲಂ</strong> = ಗುರುಕುಲಕ್ಕೆ, <strong>ಉಪಸೃತ್ಯ</strong> = ಹೋಗಿ, <strong>ತ್ವಂ</strong> = ನೀನು, <strong>ಉಚ್ಚೈಃ</strong> = ಗಟ್ಟಿಯಾಗಿ, <strong>ಪ್ರಾರುದಃ</strong> = ಅತ್ತುಬಿಟ್ಟೆಯಲ್ಲ, ಆಗ, <strong>ತೇ ಸಮಕ್ಷಂ</strong> = ನಿನ್ನ ಕಣ್ಣೆದುರಿಗೆ, <strong>ಸರ್ವಂ</strong> = ಇಡೀ, <strong>ಗುರುಕುಲಂ</strong> = ಗುರುಕುಲವೇ, <strong>ಪ್ರಾರುದತ್</strong> = ಗಟ್ಟಿಯಾಗಿ ರೋದನಮಾಡಿತಲ್ಲ, <strong>ಸಪದಿ</strong> = ಈಗ, <strong>ಮಾತಃ</strong> = ಅಮ್ಮಾ, <strong>ತೇ</strong> = ನಿನ್ನ, <strong>ಚರಣಯೋಃ</strong> = ಪಾದಗಳಲ್ಲಿ, <strong>ಮೇ ಪ್ರಣಾಮಃ ಅಸ್ತು</strong> = ಇದೋ ನನ್ನ ಭಕ್ತಿಪೂರ್ವಕ ಪ್ರಣಾಮಗಳು.</p>
    <p><strong>ತಾತ್ಪರ್ಯಾಥರ್</strong>: ಆರ್ಯಾಂಬೆಯು ಒಮ್ಮೆ ತನ್ನ ಕನಸಿನಲ್ಲಿ ಶಂಕರನು ಸಂನ್ಯಾಸಿ ವೇಷಧಾರಿಯಾಗಿದ್ದನ್ನು ಕಂಡು, ಗುರುಕುಲಕ್ಕೆ ಹೋಗಿ ಅಲ್ಲಿ ಗೊಳೋ ಎಂದು ಗಟ್ಟಿಯಾಗಿ ಅತ್ತಿದ್ದಳಂತೆ, ಅದನ್ನು ಕಂಡು ಆ ಗುರುಕುಲವೇ ದುಃಖದಿಂದ ಅತ್ತುಬಿಟ್ಟಿತಂತೆ. ಅದನ್ನು ಅಮ್ಮನು ಶಂಕರನಿಗೆ ಎಂದೋ ಹೇಳಿದ್ದಳಂತೆ; ಅಂದರೆ ತನ್ನ ಮಗನು ಸಂನ್ಯಾಸಿಯಾಗುವುದು ಆರ್ಯಾಂಬೆಗೆ ಇಷ್ಟವಿರಲಿಲ್ಲ ಎಂಬುದು ಇದರಿಂದ ತಿಳಿಯುತ್ತದೆಯಲ್ಲವೇ? ಆದರೆ ಈಗ ತನ್ನ ಪುತ್ರನು ಸಂನ್ಯಾಸಿಯಾಗಿಯೇ ಬಿಟ್ಟಿದ್ದಾನಲ್ಲವೇ? ಮೃತಳಾದ ತನ್ನ ತಾಯಿಯನ್ನು ನೋಡಿದಾಗ ಶ್ರೀಶಂಕರರಿಗೆ ಈಗ ಅದೆಲ್ಲಾ ನೆನಪು ಬರುತ್ತಿದೆ. ಸರಿ, ಅಮ್ಮ ನಿನ್ನ ಪುತ್ರವಾತ್ಸಲ್ಯಕ್ಕೆ ನಾನು ಧನ್ಯನಾಗಿದ್ದೇನೆ. ಇದೋ ಈಗ ನಾನು ನಿನ್ನ ಚರಣಗಳಿಗೆ ಭಕ್ತಿಯಿಂದ ಪ್ರಣಾಮಗಳನ್ನು ಅರ್ಪಿಸುತ್ತಿದ್ದೇನೆ. ತಾಯಿಯೆಂದರೆ ಪ್ರೀತಿ ಹಾಗೂ ವಾತ್ಸಲ್ಯಗಳ ಸಾಗರಗಳೇ ಅಲ್ಲವೇ?</p>
  </div>
  <div>
    <p>ವಾತ್ಸಲ್ಯದ ಸಾಕಾರಮೂರ್ತಿಯಾದ ಅಮ್ಮನಿಗೆ ನಮಸ್ಕಾರಮಾಡಬೇಕು</p>
  </div>
  <div>
    <p><strong><span class="en">7.</span></strong> ತಾಯಿಗೆ ಮಗನ ಕರ್ತವ್ಯ</p>
  </div>
  <div>ನ ದತ್ತಂ ಮಾತಸ್ತೇ ಮರಣಸಮಯೇ ತೋಯಮಪಿ ವಾ<br/>ಸ್ವಧಾ ವಾ ನೋ ದೇಯಾ ಮರಣದಿವಸೇ ಶ್ರಾದ್ಧವಿಧಿನಾ।<br/>ನ ಜಪ್ತೋ ಮಾತಸ್ತೇ ಮರಣಸಮಯೇ ತಾರಕಮನುಃ<br/>ಅಕಾಲೇ ಸಂಪ್ರಾಪ್ತೇ ಮಯಿ ಕುರು ದಯಾಂಮಾತರತುಲಾಮ್ ॥೩॥</div>
  <div><strong>ಪದಚ್ಛೇದ</strong>: ನ ದತ್ತಂ ಮಾತಃ ತೇ ಮರಣಸಮಯೇ ತೋಯಮ್ ಅಪಿ ವಾ ಸ್ವಧಾ ವಾ ನೋ ದೇಯಾ ಮರಣದಿವಸೇ ಶ್ರಾದ್ಧವಿಧಿನಾ, ನ ಜಪ್ತಃ ಮಾತಃ ತೇ ಮರಣಸಮಯೇ ತಾರಕಮನುಃ ಅಕಾಲೇ ಸಂಪ್ರಾಪ್ತೇ ಮಯಿ ಕುರು ದಯಾಂ ಮಾತಃ ಅತುಲಾಮ್॥</div>
  <div>
    <p><strong>ಅನ್ವಯಾರ್ಥ</strong>: <strong>ಮಾತಃ</strong> = ಪೂಜ್ಯಳಾದ ಅಮ್ಮನೇ, <strong>ಮಯಿ ಅಕಾಲೇ ಸಂಪ್ರಾಪ್ತೇ ಸತಿ</strong> = ನಾನು ಕಾಲಮಿಂಚಿದ ಮೇಲೆ ಇಲ್ಲಿಗೆ ಬಂದಿರುವುದರಿಂದ, ಎಂದರೆ, ಅಮ್ಮಾ, ನೀನು ಮೃತಳಾದ ಮೇಲೆ ನಾನು ಇಲ್ಲಿಗೆ ಬಂದಿರುವುದರಿಂದ, <strong>ಮಾತಃ</strong> = ಅಮ್ಮ, <strong>ತೇ</strong> = ನಿನಗೆ, <strong>ಮರಣಸಮಯೇ</strong> = ಸಾಯುವ ಸಮಯದಲ್ಲಿ, <strong>ತೋಯಮ್ ಅಪಿ ವಾ</strong> = ನಿನ್ನ ಬಾಯಿಗೆ ನೀರನ್ನೂ ಕೂಡ, <strong>ನ ದತ್ತಂ</strong> = ನಾನು ಕೊಡಲು ಸಾಧ್ಯವಾಗಲಿಲ್ಲ. <strong>ವಾ</strong> = ಮತ್ತು, <strong>ಶ್ರಾದ್ಧವಿಧಿನಾ</strong> = ಶ್ರಾದ್ಧದ ವಿಧಿಯಂತೆ, <strong>ಮರಣದಿವಸೇ</strong> = ನಿನ್ನ ಮರಣದ ದಿನದಂದು, <strong>ಸ್ವಧಾ ನೋ ದೇಯಾ</strong> = ನನ್ನಿಂದ ಸ್ವಧೆಯೂ ಕೊಡಲ್ಪಡಲಿಲ್ಲ. <strong>ಮಾತಃ</strong> = ಅಮ್ಮಾ , <strong>ತೇ</strong> = ನಿನ್ನ, <strong>ಮರಣಸಮಯೇ</strong> = ಮರಣಸಮಯದಲ್ಲಿ, <strong>ತಾರಕಮನುಃ</strong> = ರಾಮ ರಾಮ ಎಂಬ ಶ್ರೀರಾಮನ ತಾರಕಮಂತ್ರವು, <strong>ನ ಜಪ್ತಃ</strong> = ನನ್ನಿಂದ ಜಪಿಸಲ್ಪಡಲಿಲ್ಲ. ಹೀಗಾಗಿ ಅಮ್ಮಾ, <strong>ಮಯಿ</strong> = ನನ್ನಲ್ಲಿ, <strong>ಅತುಲಾಂ</strong> = ಹೆಚ್ಚಿನ, <strong>ದಯಾಂ</strong> = ಕರುಣೆಯನ್ನು, <strong>ಕುರು</strong> = ತೋರಿಸಮ್ಮಾ!</p>
  </div>
  <div>
    <p><strong>ತಾತ್ಪರ್ಯಾಥರ್</strong>: ಮೃತಳಾಗಿದ್ದ ಅಮ್ಮನನ್ನು ನೋಡಿ ಶ್ರೀಶಂಕರರು ದುಃಖದಿಂದ, ಅಮ್ಮಾ, ತಾಯಿಯು ಸಾಯುತ್ತಿರುವಾಗ ಮಗನು ಅಮ್ಮನ ಬಾಯಿಗೆ ಗಂಗಾಜಲವನ್ನು ಹಾಕಬೇಕು. ಆದರೆ ನಾನು ನಿನ್ನ ಬಾಯಿಗೆ ನೀರನ್ನೂ ಹಾಕಲಾಗಲಿಲ್ಲವಲ್ಲ ; ಶ್ರಾದ್ಧವಿಧಿಯಿಂದ ನಿನಗೆ ಪಿಂಡವನ್ನು ಹಾಕಲು ಆಗದಂತಿದೆಯಲ್ಲ , ಏಕೆಂದರೆ ನಾನೀಗ ಸಂನ್ಯಾಸಿಯಾಗಿರುತ್ತೇನೆ. ಅಮ್ಮಾ, ಮರಣಕಾಲದಲ್ಲಿ ಮಗನು ತಾಯಿಯ ಬಲಗಿವಿಯಲ್ಲಿ ರಾಮ, ರಾಮ ಎಂಬ ತಾರಕಮಂತ್ರವನ್ನು ಹೇಳಬೇಕು. ಆದರೆ ನಾನು ಅದನ್ನೂ ಮಾಡಲಿಲ್ಲ. ಅಮ್ಮಾ, ಅಮ್ಮಾ ಎಂದು ಮಾತ್ರ ಈಗ ಜಪಿಸುತ್ತಾ ಇದ್ದೇನೆ. ಅಮ್ಮಾ, ನನ್ನನ್ನು ಕ್ಷಮಿಸಮ್ಮ!</p>
  </div>
  <div>
    <p>ಪ್ರೀತಿ ಹಾಗೂ ಕೃತಜ್ಞತೆಯಿಂದ ತಾಯಿಯನ್ನು ಸ್ಮರಿಸುತ್ತಿರಬೇಕು</p>
  </div>
  <div>
    <p><strong><span class="en">8.</span></strong> ಅಮ್ಮನ ಅಕ್ಕರೆಯ ಮಾತುಗಳಿವು!</p>
  </div>
  <div> ಮುಕ್ತಾಮಣಿಸ್ತ್ವಂ ನಯನಂ ಮಮೇತಿ<br/> ರಾಜೇತಿ ಜೀವೇತಿ ಚಿರಂ ಸುತ ತ್ವಮ್।<br/> ಇತ್ಯುಕ್ತವತ್ಯಾಸ್ತವ ವಾಚಿ ಮಾತಃ<br/> ದದಾಮ್ಯಹಂ ತಂಡುಲಮೇವ ಶುಷ್ಕಮ್ ॥೪॥</div>
  <div><strong>ಪದಚ್ಛೇದ</strong>: ಮುಕ್ತಾಮಣಿಃ ತ್ವಂ ನಯನಂ ಮಮ ಇತಿ ರಾಜಾ ಇತಿ ಜೀವ ಇತಿ ಚಿರಂ ಸುತ ತ್ವಂ ಇತಿ ಉಕ್ತವತ್ಯಾಃ ತವ ವಾಚಿ ಮಾತಃ ದದಾಮಿ ಅಹಂ ತಂಡುಲಂ ಏವ ಶುಷ್ಕಮ್॥</div>
  <div>
    <p><strong>ಅನ್ವಯಾರ್ಥ</strong>: <strong>ತ್ವಂ</strong> = ಮಗುವೇ, ನೀನು, <strong>ಮಮ</strong> = ನನ್ನ, <strong>ಮುಕ್ತಾಮಣಿ</strong> = ಮುತ್ತಿನಮಣಿ, ನೀನು ನನ್ನ ರತ್ನ, <strong>ಮಮ</strong> = ನನ್ನ, <strong>ನಯನಂ</strong> = ಕಣ್ಣು, <strong>ಇತಿ</strong> = ಎಂದು, <strong>ತ್ವಂ ರಾಜಾ ಇತಿ</strong> = ನೀನು ನನ್ನ ರಾಜ ಎಂದು, <strong>ತ್ವಂ</strong> = ನೀನು, <strong>ಸುತ</strong> = ಎಲೈ ಮುದ್ದುಮಗನೇ, <strong>ಚಿರಂ ಜೀವ ಇತಿ</strong> = ನೂರುವರ್ಷಗಳ ವರೆಗೆ, ಬಹಳ ವರ್ಷಗಳವರೆಗೆ, <strong>ಜೀವ</strong> = ಬದುಕಿರು ನನ್ನ ಚಿನ್ನ ಎಂದು ಮುಂತಾಗಿ, <strong>ಉಕ್ತವತ್ಯಾಃ</strong> = ಹೇಳುತ್ತಾ ನನ್ನನ್ನು ಮುದ್ದಿನಿಂದ ಸಾಕಿರುವಂಥ, <strong>ತವ</strong> = ನಿನ್ನ, <strong>ವಾಚಿ</strong> = ಬಾಯಿಗೆ, <strong>ಅಹಂ</strong> = ನಾನು, <strong>ಶುಷ್ಕಮ್</strong> = ಒಣಗಿದ, <strong>ತಂಡುಲಮ್ ಏವ</strong> = ಅಕ್ಕಿಕಾಳನ್ನು ಮಾತ್ರವೇ, <strong>ದದಾಮಿ</strong> = ಹಾಕುತ್ತಿದ್ದೇನಲ್ಲಾ! ಅಯ್ಯೋ! ಏನಿದು ದುಃಖದ ವಿಪರ್ಯಾಸ!</p>
  </div>
  <div>
    <p><strong>ತಾತ್ಪರ್ಯಾಥರ್</strong>: ತಾಯಿಯು ತನ್ನ ಮಗನನ್ನು “ನನ್ನ ಚಿನ್ನ, ನನ್ನ ರನ್ನ, ನನ್ನ ಬಂಗಾರ, ನನ್ನ ಕಣ್ಣು , ರಾಜ, ಪುಟ್ಟು ; ನೀನು ನೂರುವರ್ಷಗಳ ಕಾಲ ಸುಖವಾಗಿ ಬಾಳು ಕಂದ”—ಮುಂತಾದ ಮಧುರವಾದ ಮಾತುಗಳಿಂದ ಮುದ್ದಾಗಿ ಸಾಕಿರುತ್ತಾಳೆ. ಯಾವ ಬಾಯಿನಿಂದ, ಅಮ್ಮ ನೀನು ನನ್ನನ್ನು ಇಷ್ಟೊಂದು ಪ್ರೀತಿಯಿಂದ ಹೊಗಳಿ, ಮುದ್ದುಮುದ್ದಾದ ಪ್ರೀತಿಯ ಮಾತುಗಳಿಂದ ಆಟವಾಡಿಸಿ ಕೊಂಡಾಡಿದ್ದೀಯೋ, ಅಂಥ ನಿನ್ನ ಬಾಯಿಗೆ ನಾನೀಗ ಬರೀ ಅಕ್ಕಿಕಾಳನ್ನು ಹಾಕುವಂತಾಯಿತಲ್ಲಾ! ಅಯ್ಯೋ, ವಿಧಿವಿಲಾಸವೇ? ಶ್ರೀಶಂಕರರು ತಮ್ಮ ತಾಯಿಯ ಮೃತದೇಹವನ್ನು ಕಂಡು ಕೊನೆಯಲ್ಲಿ ಅವಳ ಬಾಯಿಗೆ ಅಕ್ಕಿ ಕಾಳನ್ನು ಹಾಕುವಾಗ ಅತ್ಯಂತ ದುಃಖದಿಂದ ಈ ಮೇಲಿನ ಮಾತುಗಳನ್ನು ಹೇಳಿ ಕಣ್ಣೀರನ್ನು ಇಟ್ಟಿರುತ್ತಾರೆ. ತಾಯಿಯ ಋಣವನ್ನು ಎಂಥ ಪಂಡಿತನೂ, ಎಂಥ ಶ್ರೀಮಂತನೂ ತೀರಿಸಲಾರನು. ಇನ್ನು ಸಂನ್ಯಾಸಿಯಾದ ನನ್ನ ಪಾಡು ಏನು? ಎಂದು ಶ್ರೀಶಂಕರರು ಇಲ್ಲಿ ಹೇಳಿದ್ದಾರೆ.</p>
  </div>
  <div>
    <p>ಅಕ್ಕರೆಯ ಅಮ್ಮನಿಗೆ ಪುತ್ರನು ಯಾವಾಗಲೂ ಕೃತಜ್ಞನಾಗಿರಬೇಕು</p>
  </div>
  <div>
    <p><strong><span class="en">9.</span></strong> ಅಮ್ಮನಿಗೆ ಕೃತಜ್ಞತೆಯ ಅಂಜಲಿ</p>
  </div>
  <div> ಅಂಬೇತಿ ತಾತೇತಿ ಶಿವೇತಿ ತಸ್ಮಿನ್<br/> ಪ್ರಸೂತಿಕಾಲೇ ಯದವೋಚ ಉಚ್ಚೈಃ।<br/> ಕೃಷ್ಣೇತಿ ಗೋವಿಂದ ಹರೇ ಮುಕುಂದೇತ್ಯಹೋ<br/> ಜನನ್ಯೈ ರಚಿತೋಽಯಮಂಜಲಿಃ ॥೫॥</div>
  <div><strong>ಪದಚ್ಛೇದ</strong>: ಅಂಬಾ ಇತಿ ತಾತ ಇತಿ ಶಿವ ಇತಿ ತಸ್ಮಿನ್ ಪ್ರಸೂತಿಕಾಲೇ ಯತ್ ಅವೋಚಃ ಉಚ್ಚೈಃ ಕೃಷ್ಣ ಇತಿ ಗೋವಿಂದ ಹರೇ ಮುಕುಂದ ಇತಿ ಅಹೋ ಜನನ್ಯೈ ರಚಿತಃ ಅಯಮ್ ಅಂಜಲಿಃ॥</div>
  <div>
    <p><strong>ಅನ್ವಯಾರ್ಥ</strong>: <strong>ತಸ್ಮಿನ್ ಪ್ರಸೂತಿಕಾಲೇ</strong> = ಆ ಕಷ್ಟವಾದ ಪ್ರಸೂತಿಸಮಯದಲ್ಲಿ , ಪ್ರಸವವೇದನೆಯನ್ನು ತಡೆದುಕೊಳ್ಳಲಾರದೇ, <strong>ಅಂಬಾ ಇತಿ</strong> = ಅಮ್ಮಾ ಎಂದು, <strong>ತಾತ ಇತಿ</strong> = ಅಪ್ಪ ಎಂದು, <strong>ಶಿವ ಇತಿ</strong> = ಶಿವ ಎಂದು, <strong>ಕೃಷ್ಣ ಗೋವಿಂದ ಹರೇ ಮುಕುಂದ ಇತಿ</strong> = ಕೃಷ್ಣಾ, ಗೋವಿಂದ, ಹರೀ, ಮುಕುಂದಾ ಎಂದು, <strong>ಉಚ್ಚೈಃ</strong> = ಗಟ್ಟಿಯಾಗಿ, <strong>ಯತ್</strong> = ಏನನ್ನು, <strong>ಅವೋಚಃ</strong> = ನೀನು ಹೇಳುತ್ತಿದ್ದೆಯೋ, <strong>ಜನನ್ಯೈ </strong>= ಅಮ್ಮ ಅಂಥ ನಿನಗೆ, <strong>ಅಹೋ</strong> = ಅಯ್ಯೋ!, <strong>ಅಯಮ್ ಅಂಜಲಿಃ</strong> = ಈ ನನ್ನ ಅಂಜಲಿಬದ್ಧವಾದ ನಮಸ್ಕಾರಗಳು, <strong>ರಚಿತಃ</strong> = ನಿನಗಾಗಿ ಸಮರ್ಪಿತವಾಗಲಿ.<strong>ತಾತ್ಪರ್ಯಾಥರ್</strong>: ಆ ಹೆರಿಗೆಯ ಸಮಯದಲ್ಲಿ ತಾಯಿಗೆ ಉಂಟಾಗುವ ಆ ಪ್ರಸವವೇದನೆಯನ್ನು ಯಾವ ಶಬ್ದಗಳಿಂದಲೂ ವರ್ಣಿಸಲು ಸಾಧ್ಯವಿಲ್ಲ. ಆ ನೋವನ್ನು ತಡೆದುಕೊಳ್ಳಲಾಗದೇ ತಾಯಿಯಾದವಳು ಅಮ್ಮ, ಅಪ್ಪ, ಅಯ್ಯೋ ಭಗವಂತ, ದೇವರೇ ಎಲ್ಲಿದ್ದೀಯಪ್ಪಾ, ಕೃಷ್ಣಾ , ನಾರಾಯಣಾ, ಹರೀ, ಗೋವಿಂದಾ, ನರಸಿಂಹ, ಆಗಲ್ಲಪ್ಪ, ಸ್ವಾಮೀ ನೀನೇ ನನಗೆ ಗತಿ ಕಣಪ್ಪಾ— ಎಂದು ಮುಂತಾಗಿ ಗಟ್ಟಿಯಾಗಿ ಕೂಗುತ್ತಾ ಇದ್ದಳಲ್ಲ. ಅದಕ್ಕೆಲ್ಲ ಈಗ ಮಗನು ಪ್ರತಿಯಾಗಿ ಕೊಡಬಹುದಾದ ಒಂದೇ ಒಂದು ವಸ್ತು ಎಂದರೆ ಅಂಜಲಿಸಮೇತವಾದ ನಮಸ್ಕಾರಗಳು. ಅಮ್ಮಾ, ನನ್ನನ್ನು ಹೆರುವಾಗ ನೀನು ಎಷ್ಟೊಂದು ಸಂಕಟದಿಂದ, ನೋವಿನಿಂದ ಆ ದೇವರುಗಳನ್ನೆಲ್ಲ ಗಟ್ಟಿಯಾಗಿ ಕೂಗುತ್ತಾ ಸ್ಮರಿಸಿಕೊಳ್ಳುತ್ತಿದ್ದೆ; ಅದಕ್ಕೆಲ್ಲ ನನ್ನ ನಿಷ್ಕೃತಿಯೆಂದರೆ ನಮಸ್ಕಾರಮಾತ್ರ. ಅಮ್ಮಾ, ನಿನಗೆ ನನ್ನ ಅಂಜಲಿಬದ್ಧವಾದ ಇದೋ ನಮಸ್ಕಾರಗಳು! ನನ್ನ ಅಪರಾಧಗಳನ್ನು ಕ್ಷಮಿಸಿಬಿಡಮ್ಮಾ.</p>
  </div>
  <div>
    <p>ತಾಯಿಗೆ ಎಂದೆಂದಿಗೂ ದ್ರೋಹವನ್ನು ಮಾಡಬಾರದು</p>
  </div>
  <div>
    <p><strong><span class="en">10.</span></strong> ದೇವಕೃತ ದೇವೀಸ್ತೋತ್ರಮ್</p>
    <p>“<strong>ದುರ್ಗಾಸಪ್ತಶತೀ</strong>” ಗ್ರಂಥವು ದೇವೀ ಉಪಾಸಕರಿಗೆ ಸಿದ್ಧಿಸಾಧನವಾಗಿರುತ್ತದೆ. ಇದರಲ್ಲಿರುವ <strong>ದೇವಕೃತದೇವೀಸ್ತೋತ್ರ</strong>ವನ್ನು ಪ್ರತಿದಿನವೂ ಶ್ರದ್ಧೆಯಿಂದ ಪಾರಾಯಣಮಾಡಿದವರಿಗೆ ದೇವಿಯ ಅನುಗ್ರಹವು ಉಂಟಾಗುತ್ತದೆ.</p>
  </div>
  <div>ನಮೋ ದೇವ್ಯೈ ಮಹಾದೇವ್ಯೈ ಶಿವಾಯೈ ಸತತಂ ನಮಃ।<br/>ನಮಃ ಪ್ರಕೃತ್ಯೈ ಭದ್ರಾಯೈ ನಿಯತಾಃ ಪ್ರಣತಾಃ ಸ್ಮ ತಾಮ್॥</div>
  <div>ಕಲ್ಯಾಣ್ಯೈ ಪ್ರಣತಾಂ ವೃದ್ಧ್ಯೈ ಸಿದ್ಧ್ಯೈ ಕುರ್ಮೋ ನಮೋ ನಮಃ।<br/>ನೈಋತ್ಯೈ ಭೂಭೃತಾಂ ಲಕ್ಷ್ಯೈ ಶರ್ವಾಣ್ಯೈ ತೇ ನಮೋ ನಮಃ॥</div>
  <div>ಅತಿ ಸೌಮ್ಯಾತಿರುದ್ರಾಯೈ ನತಾಸ್ತಸ್ಯೈ ನಮೋ ನಮಃ।<br/>ನಮೋ ಜಗತ್ಪ್ರತಿಷ್ಠಾಯೈ ದೇವ್ಯೈ ಕೃತ್ಯೈ ನಮೋ ನಮಃ॥</div>
  <div>ಯಾ ದೇವೀ ಸರ್ವಭೂತೇಷು ವಿಷ್ಣುಮಾಯೇತಿ ಶಬ್ದಿತಾ।<br/>ನಮಸ್ತಸ್ಯೈ ನಮಸ್ತಸ್ಯೈ ನಮಸ್ತಸ್ಯೈ ನಮೋ ನಮಃ॥</div>
  <div>ಯಾ ದೇವೀ ಸರ್ವಭೂತೇಷು ಚೇತನೇತ್ಯಭಿಧೀಯತೇ।<br/>ನಮಸ್ತಸ್ಯೈ ನಮಸ್ತಸ್ಯೈ ನಮಸ್ತಸ್ಯೈ ನಮೋ ನಮಃ॥</div>
  <div>ಯಾ ದೇವೀ ಸರ್ವಭೂತೇಷು ಬುದ್ಧಿರೂಪೇಣ ಸಂಸ್ಥಿತಾ।<br/>ನಮಸ್ತಸ್ಯೈ ನಮಸ್ತಸ್ಯೈ ನಮಸ್ತಸ್ಯೈ ನಮೋ ನಮಃ॥</div>
  <div>ಯಾ ದೇವೀ ಸರ್ವಭೂತೇಷು ಶಕ್ತಿರೂಪೇಣ ಸಂಸ್ಥಿತಾ।<br/>ನಮಸ್ತಸ್ಯೈ ನಮಸ್ತಸ್ಯೈ ನಮಸ್ತಸ್ಯೈ ನಮೋ ನಮಃ॥</div>
  <div>ಯಾ ದೇವೀ ಸರ್ವಭೂತೇಷು ಶಾಂತಿರೂಪೇಣ ಸಂಸ್ಥಿತಾ।<br/>ನಮಸ್ತಸ್ಯೈ ನಮಸ್ತಸ್ಯೈ ನಮಸ್ತಸ್ಯೈ ನಮೋ ನಮಃ॥</div>
  <div>ಯಾ ದೇವೀ ಸರ್ವಭೂತೇಷು ಲಕ್ಷ್ಮೀರೂಪೇಣ ಸಂಸ್ಥಿತಾ।<br/>ನಮಸ್ತಸ್ಯೈ ನಮಸ್ತಸ್ಯೈ ನಮಸ್ತಸ್ಯೈ ನಮೋ ನಮಃ॥</div>
  <div>ಯಾ ದೇವೀ ಸರ್ವಭೂತೇಷು ಮಾತೃರೂಪೇಣ ಸಂಸ್ಥಿತಾ।<br/>ನಮಸ್ತಸ್ಯೈ ನಮಸ್ತಸ್ಯೈ ನಮಸ್ತಸ್ಯೈ ನಮೋ ನಮಃ॥</div>
  <div>ಭಕ್ತಿಯಿಂದ ಎಲ್ಲರೂ ಈ ಸ್ತೋತ್ರವನ್ನು ಪಾರಾಯಣಮಾಡಬೇಕು</div>
  <div>
    <p><strong><span class="en">11.</span></strong> ಗಣೇಶನ ಮಾತೃಭಕ್ತಿ</p>
    <p>ಎಲ್ಲರಿಗೂ ‘ಅಮ್ಮ’ ಎಂದರೆ ಪ್ರೀತಿಯು ಇದ್ದೇ ಇರುತ್ತದೆ. ಏಕೆಂದರೆ ಅವಳು ‘ಅಮ್ಮ’ ಅಲ್ಲವೇ? ಹೀಗೆಯೇ ‘ಪುತ್ರ’ ಎಂದರೆ ಅಮ್ಮನಿಗೂ ಅಷ್ಟೇ ಪ್ರೀತಿಯೂ ಇರುತ್ತದೆ. ಹೀಗೆ ತಾಯಿ ಮಗನಿಗೂ ಪರಸ್ಪರ ಪ್ರೀತಿ ವಿಶ್ವಾಸಗಳು ಇದ್ದೇ ಇರುತ್ತವೆ. ಇದು ಸಹಜಗುಣ. ಆದರೆ ಗಣೇಶನಿಗೂ ಗೌರಿಗೂ ವಿಶೇಷವಾದ ಮಾತೃಭಕ್ತಿಯೂ ಪುತ್ರವಾತ್ಸಲ್ಯವೂ ಇತ್ತು ಎಂದು ನಮ್ಮಲ್ಲಿ ನಂಬಿಕೆ. ಏಕೆಂದರೆ, ಈ ಕೆಳಗಿನ ಶ್ಲೋಕವನ್ನು ನೋಡೋಣ:</p>
  </div>
  <div>
    <p> ಅಗಜಾನನಪದ್ಮಾರ್ಕಂ ಗಜಾನನಮಹರ್ನಿಶಮ್।<br/> ಅನೇಕದಂ ತಂ ಭಕ್ತಾನಾಮ್ ಏಕದಂತಮುಪಾಸ್ಮಹೇ<span class="en">f<strong>ಭಾವಾರ್ಥ</strong>: %gâ+</span>ಜಾ+ಆನನ+ಪದ್ಮ+ಅರ್ಕಂ = ಪರ್ವತರಾಜನ ಪುತ್ರಿಯಾದ ಪಾರ್ವತಿಯ ಮುಖವೆಂಬ ಪದ್ಮಕ್ಕೆ ಸೂರ್ಯನಂತಿರುವ, ಆನೆಯ ಮುಖವನ್ನುಳ್ಳಂಥ, ತನ್ನ ಭಕ್ತರಿಗೆ ಸಕಲ ಫಲಗಳನ್ನೂ ಕೊಡುವಂಥ, ಒಂದೇ ಹಲ್ಲನ್ನು ಉಳ್ಳಂಥ ಗಣೇಶನನ್ನು ನಾವು ಉಪಾಸನೆಮಾಡುತ್ತೇವೆ.</p>
    <p>ಇದು ಗಣಪತಿಯನ್ನು ನಮಸ್ಕರಿಸುವ ಸುಂದರವಾದ ಶ್ಲೋಕ. ಇದರಲ್ಲಿ ಗಣೇಶನ ಮಾತೃಭಕ್ತಿಯನ್ನೂ ಗೌರಿಯ ಪುತ್ರವಾತ್ಸಲ್ಯವನ್ನೂ ಸುಂದರವಾಗಿ, ಕಾವ್ಯಶೈಲಿಯಿಂದ ತಿಳಿಸಿರುತ್ತದೆ. ಹೇಗೆಂದರೆ:</p>
    <p>ಪಾರ್ವತಿಯು ಹಿಮವಂತಪರ್ವತರಾಜನ ಮಗಳು; ಇದನ್ನು ಇಲ್ಲಿ ‘<strong>ಅಗಜಾ</strong>’ ಎಂದು ಹೇಳಿದೆ. ‘<strong>ಗ</strong>’ ಎಂದರೆ ‘<strong>ಗಚ್ಛತಿ ಇತಿ ಗಃ</strong>’ ಹಸು. ಹುಲ್ಲನ್ನು ತಿನ್ನುತ್ತಾ ಹೋಗುತ್ತಾ ಇರುವ ಪ್ರಾಣಿಗೆ ‘<strong>ಗಃ</strong>’ ಎಂದು ಹೆಸರು. ಇನ್ನು <strong>ನ ಗಃ</strong> = <strong>ಅಗಃ</strong> ಎಂದರೆ ಹೋಗದೇ ಇರುವಂಥ ವಸ್ತು; ಅದೇ ಪರ್ವತ. <strong>ಅಗಾತ್ ಜಾಯತೇ ಇತಿ ಅಗಜಾ</strong> ಎಂದರೆ, ಅಗದಿಂದ ಎಂದರೆ ಪರ್ವತದಿಂದ ಹುಟ್ಟಿದವಳು. ಅವಳೇ ಪಾರ್ವತಿಯು. <strong>ಅಗಜಾಯಾಃ ಆನನಂ ಅಗಜಾನನಂ</strong>; ಪಾರ್ವತಿಯ ಮುಖ. <strong>ಅಗಜಾನನಪದ್ಮಂ</strong> = ಪಾರ್ವತಿಯ ಮುಖಕಮಲ. ಇದಕ್ಕೆ <strong>ಅರ್ಕಂ</strong> ಎಂದರೆ ಸೂರ್ಯನಂತಿರುವವನು ಎಂದರ್ಥ.</p>
    <p><strong>ತಾತ್ಪರ್ಯಾಥರ್</strong>: ಪಾರ್ವತಿಯ ಮುಖವು ಕಮಲವಾದರೆ ಗಣಪತಿಯು ಅದನ್ನು ಅರಳಿಸುವಂಥ ಅರ್ಕನಂತಿರುತ್ತಾನೆ. ಎಂದರೆ ಗಣಪತಿಯನ್ನು ನೋಡಿದ ಕೂಡಲೇ ಪಾರ್ವತಿಯ ಮುಖವು ಅರಳುತ್ತಿತ್ತು. ಇಂಥ ಮಾತೃಭಕ್ತನಾದ ಸಕಲಫಲಪ್ರದನಾದ ಗಣೇಶನಿಗೆ ಅನಂತಾನಂತ ನಮಸ್ಕಾರಗಳು.</p>
  </div>
  <div>
    <p>ತಾಯಿಯನ್ನು ಸಂತೋಷಪಡಿಸುವವನೇ ಸತ್ಪುತ್ರನು ಎಂದು ತಿಳಿಯಬೇಕು</p>
  </div>
  <div>
    <p><strong><span class="en">12.</span></strong> ವಾಚಕರಿಗೆ ಕಿವಿಮಾತು</p>
    <p>ಪ್ರಿಯ ವಾಚಕರೇ, ನಿಮ್ಮೆಲ್ಲರಿಗೂ ನನ್ನ ಪ್ರೀತಿಯ ವಂದನೆಗಳು. ನಾವುಗಳು ಹಿಂದಿನ ಜನ್ಮದಲ್ಲಿ ಮಾಡಿರುವ ಪುಣ್ಯದ ಫಲವಾಗಿ ಈ ಜನ್ಮದಲ್ಲಿ ಪವಿತ್ರವಾದ ಈ ಭಾರತರಾಷ್ಟ್ರದಲ್ಲಿ ಹುಟ್ಟಿರುತ್ತೇವೆ. ನಾವುಗಳು ಭಾರತಮಾತೆಯ ಹೆಮ್ಮೆಯ ಸುಪುತ್ರರು ಎಂಬುದನ್ನು ಮರೆಯಬಾರದು. ನಾವು ಯಾವ ರಾಷ್ಟ್ರಕ್ಕೇ ಅಥವಾ ವಿದೇಶಕ್ಕೇ ಹೋದರೂ ‘<strong>ನಾವು ಭಾರತಾಂಬೆಯ ಹಿರಿಮೆಯ ಮಕ್ಕಳು</strong>’ ಎಂದು ಹೆಮ್ಮೆಯಿಂದ ಹೇಳಿಕೊಳ್ಳೋಣ; ಮತ್ತು ಸಾಧ್ಯವಾದಷ್ಟೂ ಕೆಳಗಿನ ಸಂಕಲ್ಪವನ್ನು ಮಾಡಿಕೊಂಡು ಅನುಷ್ಠಾನಮಾಡೋಣ:</p>
  </div>
  <div>
    <p> ೧.</p>
  </div>
  <div>
    <p>ನಮ್ಮ ಮಾತಾಪಿತೃಗಳನ್ನು ಗೌರವಿಸುತ್ತಾ ಸಂತೋಷಪಡಿಸೋಣ.</p>
  </div>
  <div>
    <p> ೨.</p>
  </div>
  <div>
    <p>ವಿಶೇಷವಾಗಿ ನಮ್ಮ ತಾಯಂದಿರನ್ನು ಪ್ರೀತಿಯಿಂದ ನೋಡಿಕೊಳ್ಳೋಣ.</p>
  </div>
  <div>
    <p> ೩.</p>
  </div>
  <div>
    <p>ತಾಯಿಯ ಮನಸ್ಸನ್ನು ಯಾವ ಕಾರಣಕ್ಕೂ ನೋಯಿಸದಿರೋಣ.</p>
  </div>
  <div>
    <p> ೪.</p>
  </div>
  <div>
    <p>ತಾಯಿಯ ಸೇವೆಯಿಂದ ಸಕಲ ಸೌಭಾಗ್ಯಗಳೆಂದು ಭಾವಿಸೋಣ.</p>
  </div>
  <div>
    <p> ೫.</p>
  </div>
  <div>
    <p>ತಾಯಿತಂದೆಯರನ್ನು ವೃದ್ಧಾಶ್ರಮಗಳಿಗೆ ಅಟ್ಟುವುದು ಬೇಡ.</p>
  </div>
  <div>
    <p> ೬.</p>
  </div>
  <div>
    <p>ಮಾತಾಪಿತೃಗಳೆಂದರೆ ಪ್ರತ್ಯಕ್ಷ ದೇವರೆಂದೇ ಭಾವಿಸೋಣ.</p>
  </div>
  <div>
    <p> ೭.</p>
  </div>
  <div>
    <p>ಮುತ್ತು ಕೊಡುವವಳು ಬಂದಾಗ ತುತ್ತು ಕೊಟ್ಟವಳನ್ನು ಮರೆಯಬಾರದು.</p>
  </div>
  <div>
    <p> ೮.</p>
  </div>
  <div>
    <p>ಪರ ಸ್ತ್ರೀಯರನ್ನು ಕಾಮುಕದೃಷ್ಟಿಯಿಂದ ನೋಡಲೇಬಾರದು.</p>
  </div>
  <div>
    <p> ೯.</p>
  </div>
  <div>
    <p>ಬೇರೆ ಸ್ತ್ರೀಯರನ್ನೂ ‘ಮಾತೃ’ಭಾವನೆಯಿಂದಲೇ ನೋಡೋಣ.</p>
  </div>
  <div>
    <p>೧೦.</p>
  </div>
  <div>
    <p>ಚಿಕ್ಕ ಹೆಣ್ಣುಮಕ್ಕಳನ್ನು ತಂಗಿ ಎಂಬ ಭಾವನೆಯಿಂದ ನೋಡೋಣ.</p>
  </div>
  <div>
    <p>೧೧.</p>
  </div>
  <div>
    <p>ಎಲ್ಲಾ ಸ್ತ್ರೀಯರನ್ನೂ ‘ಅನ್ನಪೂರ್ಣೇಶ್ವರೀ’ ಎಂದೇ ಭಾವಿಸೋಣ.</p>
  </div>
  <div>
    <p>೧೨.</p>
  </div>
  <div>
    <p>ದಂಪತಿಗಳನ್ನು ಪಾರ್ವತೀಪರಮೇಶ್ವರರೆಂದೇ ಭಾವಿಸೋಣ.</p>
  </div>
  <div>
    <p>೧೩.</p>
  </div>
  <div>
    <p>ವೃದ್ಧರಾದ ಸ್ತ್ರೀಯರಿಗೆ ಕೈಯ್ಯಲ್ಲಾದ ಸಹಾಯವನ್ನು ಮಾಡೋಣ.</p>
  </div>
  <div>
    <p>೧೪.</p>
  </div>
  <div>
    <p>ಸ್ತ್ರೀಯರ ಬಗ್ಗೆ ಅನುಕಂಪೆ, ಪ್ರೀತಿಯನ್ನು ಬೆಳೆಸಿಕೊಳ್ಳೋಣ.</p>
  </div>
  <div>
    <p>೧೫. ದಂಪತಿಗಳಲ್ಲಿ ಅನ್ಯೋನ್ಯ ಪ್ರೀತಿವಿಶ್ವಾಸಗಳನ್ನು ಉಂಟುಮಾಡೋಣ.</p>
  </div>
  <div>
    <p>೧೬.</p>
  </div>
  <div>
    <p>ವೃದ್ಧರಾದ ತಂದೆತಾಯಿಯರ ಸೇವೆಯನ್ನು ಮಾಡುತ್ತಿರೋಣ.</p>
  </div>
  <div>
    <p>೧೭.</p>
  </div>
  <div>
    <p>ನಮ್ಮ ಧರ್ಮಪತ್ನಿಯನ್ನು ಕುಟುಂಬಲಕ್ಷ್ಮಿಯೆಂದೇ ಭಾವಿಸೋಣ.</p>
  </div>
  <div>
    <p>೧೮.</p>
  </div>
  <div>
    <p>ನಮ್ಮ ಪತ್ನಿಯ ಮನಸ್ಸನ್ನು ನೋಯಿಸದಂತೆ ನೋಡಿಕೊಳ್ಳೋಣ.</p>
  </div>
  <div>
    <p>೧೯.</p>
  </div>
  <div>
    <p>ಸ್ತ್ರೀಯರಿಗೆ ಸಮಾಜದಲ್ಲಿ ಹೆಚ್ಚಿನ ಸ್ಥಾನವು ಸಿಕ್ಕುವಂತೆ ಮಾಡೋಣ.</p>
  </div>
  <div>
    <p>೨೦.</p>
  </div>
  <div>
    <p>ಸಕಲಸ್ತ್ರೀಯರನ್ನೂ ‘<strong>ಮಹಾಲಕ್ಷ್ಮೀ</strong>’ ಎಂದೇ ಭಕ್ತಿಯಿಂದ ನೋಡೋಣ.</p>
  </div>
  <div>
    <p>ನಾವೆಲ್ಲರೂ ಸ್ತ್ರೀಯರನ್ನು ತಾಯಿಯೆಂದೇ ಗೌರವಿಸಬೇಕು</p>
  </div>
  <div>
    <p><strong><span class="en">13.</span></strong> ಶಕ್ತಿದೇವತಾ ಪಾರಾಯಣಗ್ರಂಥಗಳು</p>
    <p>ನಮ್ಮ ಹಿಂದೂ ಸಂಸ್ಕೃತಿಯು ಅತ್ಯಂತ ಪ್ರಾಚೀನವಾಗಿದ್ದು ಸಾಗರದಷ್ಟೇ ವಿಶಾಲವೂ, ಹಿಮಾಲಯದಷ್ಟೇ ಉಚ್ಚತಮ ಹಾಗೂ ಉತ್ಕೃಷ್ಟವೂ ಆಗಿದೆ. ಇಂಥ ಸನಾತನ ಸಂಸ್ಕೃತಿಯಲ್ಲಿ ನೂರಾರು ಪವಿತ್ರ ಪಾರಾಯಣಗ್ರಂಥಗಳೂ ಜಪ್ಯಮಂತ್ರಗಳೂ ಇರುತ್ತವೆ. ಯಾವುದನ್ನು ಬೇಕಾದರೂ ಸಾಧಕರು ಆರಿಸಿಕೊಳ್ಳಬಹುದು. ಹೀಗಾಗಿ ಮಾತೃಕಾ ಉಪಾಸಕರಿಗೂ, ದೇವೀ ಆರಾಧಕರಿಗೂ, ಶಕ್ತಿ ಉಪಾಸಕರಿಗೂ, ನೂರಾರು ಪಾರಾಯಣಗ್ರಂಥಗಳೂ ಜಪ್ಯಮಂತ್ರಗಳೂ ಇರುತ್ತವೆ. ಆದರೆ ನಾನಿಲ್ಲಿ ಶಕ್ತಿ ಆರಾಧಕರಿಗೆ ಕೇವಲ ನಾಲ್ಕು ಪಾರಾಯಣಗ್ರಂಥಗಳನ್ನು ಮಾತ್ರ ತಿಳಿಸಲು ಬಯಸುತ್ತೇನೆ. ಅವುಗಳಾವುವೆಂದರೆ:</p>
  </div>
  <div>
    <p>೧.</p>
  </div>
  <div>
    <p><strong>ಶ್ರೀಲಲಿತಾಸಹಸ್ರನಾಮಸ್ತೋತ್ರಮ್</strong>: ಶ್ರೀಲಲಿತಾತ್ರಿಪುರಸುಂದರಿಯ ಅನೇಕ ನಾಮರೂಪಗುಣಧರ್ಮಗಳಿಂದ ಇಲ್ಲಿ ಶಕ್ತಿದೇವತೆಯನ್ನು ಒಂದು ಸಾವಿರನಾಮಗಳಿಂದ ಸ್ತುತಿಸಿರುತ್ತದೆ; ಇದೊಂದು ಅದ್ಭುತ ಶಾಕ್ತಸ್ತೋತ್ರ.</p>
  </div>
  <div>
    <p>೨.</p>
  </div>
  <div>
    <p><strong>ದುರ್ಗಾಸಪ್ತಶತೀಸ್ತೋತ್ರಮ್</strong>: ಇದಕ್ಕೆ <strong>ದೇವೀಮಾಹಾತ್ಮ್ಯಂ</strong>, <strong>ಚಂಡಿಕಾ ಸಪ್ತಶತೀಸ್ತೋತ್ರಂ</strong> ಎಂದೂ ಹೆಸರಿದೆ. ಹೆಸರೇ ಹೇಳುವಂತೆ ಇದರಲ್ಲಿ ಏಳುನೂರು ಶ್ಲೋಕಗಳಿದ್ದು, ಶಕ್ತಿದೇವತೆಯ ಮಹಿಮೆಯನ್ನು ತಿಳಿಸಿದೆ. ಇದರಲ್ಲಿ ಅನೇಕ ದೇವೀಸ್ತೋತ್ರಗಳೂ ಅಂತರ್ಗತವಾಗಿರುತ್ತವೆ.</p>
  </div>
  <div>
    <p>೩.</p>
  </div>
  <div>
    <p><strong>ಸೌಂದರ್ಯಲಹರೀಸ್ತೋತ್ರಮ್</strong>: ಇದರಲ್ಲಿ ಒಂದು ನೂರು ಶ್ಲೋಕಗಳಿವೆ. ಪ್ರತಿಯೊಂದು ಶ್ಲೋಕದಲ್ಲಿಯೂ ಶಕ್ತಿದೇವತೆಯನ್ನು ಸ್ತುತಿಸಿರುತ್ತದೆ. ಹರಿಹರಬ್ರಹ್ಮಾದಿಗಳಿಗೂ ಈ ಶಕ್ತಿದೇವತೆಯ ಕೃಪಾನುಗ್ರಹ ದಿಂದಲೇ, ಉಪಾಸನೆಯಿಂದಲೇ ಸಕಲಸಂಪತ್ತುಗಳೂ ಪ್ರಾಪ್ತವಾಗಿರುತ್ತವೆ ಎಂದು ಇದರಲ್ಲಿ ಸೊಗಸಾಗಿ ವರ್ಣಿಸಿರುತ್ತದೆ.</p>
  </div>
  <div>
    <p>೪.</p>
  </div>
  <div>
    <p><strong>ಶ್ರೀಲಕ್ಷ್ಮೀಸಹಸ್ರನಾಮಸ್ತೋತ್ರಮ್</strong>: ಒಂದು ಸಹಸ್ರನಾಮಗಳಿಂದ ಇದರಲ್ಲಿ ಶ್ರೀದೇವಿಯ ನಾನಾ ಲೀಲೆಗಳನ್ನು ವರ್ಣಿಸಿರುತ್ತದೆ. ಇದರ ಪಾರಾಯಣದಿಂದ ಉಪಾಸಕರಿಗೆ ಸಕಲಸಂಪತ್ತೂ ಕರಗತವಾಗುತ್ತವೆ.ಈ ನಾಲ್ಕು ದೇವೀಸ್ತೋತ್ರಗಳು ಜನಪ್ರಿಯವಾಗಿರುತ್ತವೆ. ಇವುಗಳೇ ಅಲ್ಲದೇ ಶಕ್ತಿದೇವತೆಯ ಇನ್ನೂ ಅನೇಕ ಸಹಸ್ರನಾಮಸ್ತೋತ್ರಗಳೂ, ಅಷ್ಟೋತ್ತರಶತನಾಮಾವಳಿಸ್ತೋತ್ರಗಳೂ ಇರುತ್ತವೆ. ಇವುಗಳ ಪಾರಾಯಣದಿಂದ ಭಕ್ತರಿಗೆ ಇಷ್ಟಾರ್ಥಗಳು ಸಿದ್ಧಿಸುವುದರಲ್ಲಿ ಸಂಶಯವಿಲ್ಲ.</p>
  </div>
  <div>
    <p>ನಮಗೆ ಇಷ್ಟವಾದ ದೇವೀಗ್ರಂಥವನ್ನು ಪಾರಾಯಣಮಾಡಬೇಕು</p>
  </div>
  <div>
    <p><strong><span class="en">14.</span></strong> ಹತ್ತೂ ಮಕ್ಕಳಿಗೆ ಒಬ್ಬಳೇ ತಾಯಿ</p>
    <p>ಮಾತೃತ್ವದ ಮಹತ್ತ್ವವನ್ನು ಅರ್ಥಮಾಡಿಕೊಳ್ಳುವುದು ಸುಲಭವೇನಲ್ಲ, ಆದರೆ ವಿಚಾರಮಾಡಿದರೆ ಕಷ್ಟವೂ ಅಲ್ಲ. ಮಾತೆಯ ಗರಿಮೆಹಿರಿಮೆಗಳನ್ನು ಶಾಸ್ತ್ರಗಳಲ್ಲಿ ವಿಸ್ತಾರವಾಗಿಯೇ ತಿಳಿಸಿದ್ದಾರೆ. ತಾಯ್ತನವು ಈಶ್ವರಾನುಗ್ರಹದಿಂದ ಮಾತ್ರವೇ ಲಭ್ಯವಾಗುವಂಥ ಅದ್ಭುತ ಸೌಭಾಗ್ಯ. ತಾಯಿತನವೆಂಬುದು ಎಲ್ಲಾ ಸ್ತ್ರೀಯರಿಗೂ ಅಷ್ಟೊಂದು ಸುಲಭವಾಗಿ ದೊರಕುವ ಸಂಪತ್ತಲ್ಲ. ಒಬ್ಬಳು ತಾಯಿ ಎಂದಾದ ಮೇಲೆ ಅವಳಿಗೆ ಮಕ್ಕಳೂ ಇರಲೇಬೇಕಲ್ಲವೇ? ತಾಯಿಯಿಂದ ಮಕ್ಕಳಿಗೂ ಮಕ್ಕಳಿಂದ ತಾಯಿಗೂ ಪರಸ್ಪರ ಸೌಭಾಗ್ಯವು ಇರುತ್ತದೆ. ಆದರೆ ಮಾತೃವಿನ ಸ್ಥಾನವು ಮಾತ್ರ ಅದ್ಭುತ ಹಾಗೂ ಮಹತ್ತ್ವಪೂರ್ಣವಾದದ್ದು.</p>
    <p>ಇದಕ್ಕೊಂದು ಸಣ್ಣ ಉದಾಹರಣೆ: ಒಬ್ಬ ತಾಯಿಗೆ ಐದು ಪುತ್ರರೂ ಐದು ಪುತ್ರಿಯರೂ ಇದ್ದಾರೆ. ಅಥವಾ ಹತ್ತು ಜನ ಪುತ್ರರೇ ಇದ್ದಾರೆ. ಈ ಹತ್ತೂ ಮಕ್ಕಳನ್ನು ಆ ತಾಯಿಯು ಒಂಭತ್ತು ತಿಂಗಳವರೆಗೆ ತನ್ನ ಹೊಟ್ಟೆಯೊಳಗೆ ಇಟ್ಟುಕೊಂಡು ಎಚ್ಚರಿಕೆಯಿಂದ ಕಾಪಾಡಿರುತ್ತಾಳೆ. ಹುಟ್ಟಿದ ಮೇಲೆ ಆ ಎಲ್ಲಾ ಮಕ್ಕಳಿಗೂ ಎದೆಹಾಲನ್ನು ಕೊಟ್ಟು ಅವರನ್ನೆಲ್ಲ ದೊಡ್ಡವರನ್ನಾಗಿ ಮಾಡಿರುತ್ತಾಳೆ. ಆ ಹತ್ತೂ ಮಕ್ಕಳ ಸಂಪೂರ್ಣ ಯೋಗಕ್ಷೇಮವನ್ನು ನೋಡಿಕೊಳ್ಳುತ್ತಾ ಅಕ್ಕರೆಯಿಂದ ಅವರನ್ನು ಸಾಕುತ್ತಾಳೆ. ಹತ್ತೂ ಬೆರಳುಗಳನ್ನು ಸಮಾನವಾಗಿ ಕಾಣುವಂತೆಯೇ ಆ ತಾಯಿಯು ತನ್ನ ಹತ್ತೂ ಮಕ್ಕಳನ್ನು ಸಮಾನ ಪ್ರೀತಿಯಿಂದಲೇ ಕಾಪಾಡುತ್ತಾಳೆ. ಇದಿಷ್ಟೂ ಸತ್ಯಸಂಗತಿಯೇ ಹೊರತು ಇದೇನೂ ಅಂತೆ ಕಂತೆ ಸಂತೆ ಸಮಾಚಾರವಲ್ಲ.</p>
    <p>ಆದರೆ, ಅಮ್ಮನಿಗೆ ವಯಸ್ಸಾದ ಮೇಲೆ, ಈ ಹತ್ತು ಮಕ್ಕಳಿಗೆ ವಿವಾಹವಾಗಿಬಿಟ್ಟಮೇಲೆ, ಹತ್ತೂ ಮಕ್ಕಳನ್ನು ಏಕಾಕಿಯಾಗಿ ಪ್ರೀತಿಯಿಂದ ಸಾಕುತ್ತಿದ್ದ ಆ ಅಮ್ಮನನ್ನು ಈ ಹತ್ತೂ ಶ್ರೀಮಂತ, ವಿದ್ಯಾವಂತರಾದ ಮಕ್ಕಳ ಪೈಕಿ ಯಾವನೊಬ್ಬನೂ ರಕ್ಷಿಸುವುದಿಲ್ಲ—ಎಂದರೆ ಇದೆಂಥ ಅನ್ಯಾಯ? ವಿಪರ್ಯಾಸ? ಹೀಗಾಗಬಾರದು. ಆ ಅಮ್ಮನನ್ನು ಪ್ರತಿಯೊಬ್ಬ ಪುತ್ರನೂ ಪ್ರೀತಿಯಿಂದ ಗೌರವದಿಂದ ಆದರದಿಂದ ನೋಡಿಕೊಳ್ಳಲೇಬೇಕು. ನಮ್ಮನ್ನು ಹೊತ್ತು , ಹೆತ್ತು , ಸಾಕಿ, ಸಲಹಿರುವ ಪೂಜ್ಯಳಾದ ಆ ತಾಯಿಯನ್ನು ನಾವುಗಳು ಪ್ರೀತಿಯಿಂದ ನೋಡಿಕೊಳ್ಳಲೇಬೇಕು. ಇದೇ ನಮ್ಮ ಭಾರತೀಯ ಸಂಸ್ಕೃತಿಯು. ಅಮ್ಮನನ್ನು ಪ್ರೀತಿಸಿದರೆ ತ್ರಿಮೂರ್ತಿಗಳೂ ಸಂತುಷ್ಟರಾಗುತ್ತಾರೆ. ಇದನ್ನೇ “<strong>ಮಾತೃದೇವೋ ಭವ</strong>” ಎಂದು ನಮ್ಮ ಮಹರ್ಷಿಗಳು ಸಾರಿರುತ್ತಾರೆ.</p>
  </div>
  <div>
    <p>ಮಕ್ಕಳು ಭಕ್ತಿಯಿಂದ ಮಾತೃಸೇವೆಯನ್ನು ಮಾಡಬೇಕು</p>
  </div>
  <div><p><strong><span class="en">15.</span></strong> ಸ್ತ್ರೀಯರು ಅಬಲೆಯರಲ್ಲ</p><p>ಸಾಮಾನ್ಯವಾಗಿ ಸ್ತ್ರೀಯರೆಂದರೆ ಅಬಲೆಯರೆಂದೂ, ಪುರುಷರನ್ನು ಬಲಿಷ್ಠರೆಂದೂ ನಾವೆಲ್ಲರೂ ತಿಳಿದಿದ್ದೇವಲ್ಲವೇ? ಇದು ಸರಿಯಲ್ಲ. ಏಕೆಂದರೆ ಬಲಿಷ್ಠರಾದ ಪುರುಷರನ್ನು ತಮ್ಮ ಸೇವಕರನ್ನಾಗಿಸಿಕೊಳ್ಳುವ ಶಕ್ತಿಗಳು ಇರುವುದು ಸ್ತ್ರೀಯರಿಗೇ ಎಂದು ನಮ್ಮೆಲ್ಲರ ಅನುಭವದಲ್ಲಿದೆ. ಹೀಗೆ ನೋಡಿದಾಗ ಸ್ತ್ರೀಯರೇ ಪ್ರಬಲರೆಂದೂ ಪುರುಷರೇ ದುರ್ಬಲರೆಂದೂ ತಿಳಿಯುತ್ತದೆ. ಯಾವುದೇ ಮನುಷ್ಯರಲ್ಲಿ ಉಂಟಾಗುವ ಎಲ್ಲಾ ಶಕ್ತಿಗಳಿಗೂ ಸ್ತ್ರೀಯರೇ ಮೂಲಕಾರಣರಾಗಿರುತ್ತಾರೆ. ಸ್ತ್ರೀಯರೆಂದರೆ ಶಕ್ತಿಕೇಂದ್ರರು.</p><p>ಶಕ್ತಿಸ್ವರೂಪಿಣಿಯಾದ ದೇವಿಗೆ ಮೂರು ರೀತಿಯ ಶಕ್ತಿಗಳಿರುತ್ತವೆ ಎಂದು ಶಾಕ್ತತಂತ್ರಗ್ರಂಥಗಳಲ್ಲಿ ಹೇಳಿದೆ. ಆ ಮೂರು ಶಕ್ತಿಗಳು ಯಾವುವು? ಎಂದರೆ ಇಚ್ಛಾಶಕ್ತಿ, ಜ್ಞಾನಶಕ್ತಿ ಮತ್ತು ಕ್ರಿಯಾಶಕ್ತಿಗಳು. ಈ ಮೂರು ಶಕ್ತಿಗಳೂ ಸಕಲ ಪ್ರಾಣಿಗಳಲ್ಲಿಯೂ ಇದ್ದೇಇರುತ್ತವೆ. ಮೊದಲು ಸಂಕಲ್ಪಶಕ್ತಿ ಅಥವಾ ಇಚ್ಛಾಶಕ್ತಿ; ಆಮೇಲೆ ಅದರ ಬಗ್ಗೆ ವಿಚಾರರೂಪವಾದ ಜ್ಞಾನಶಕ್ತಿ; ಅನಂತರ ಅದನ್ನು ಸಾಧಿಸಲು ಕ್ರಿಯಾಶಕ್ತಿ ; ಈ ಮೂರೂ ಶಕ್ತಿಗಳು ಸ್ತ್ರೀಯರಿಗೆ ಸಹಜವಾಗಿರುತ್ತವೆ. ಹೀಗೆ ಶಕ್ತಿಸಂಪನ್ನರಾಗಿರುವ ಸ್ತ್ರೀಯರು ಎಂದಿಗೂ ಅಬಲೆಯರಲ್ಲ, ದುರ್ಬಲರಲ್ಲ. ಸ್ತ್ರೀಯರೆಂದರೆ ಪ್ರಬಲರೆಂದೇ ತಿಳಿಯಬೇಕು.</p><p>ಇನ್ನು, ಎಂಥ ತಪಸ್ವಿಗಳನ್ನೂ ತಮ್ಮ ದೃಷ್ಟಿಮಾತ್ರದಿಂದಲೇ ತಮ್ಮ ಕಡೆಗೆ ಸೆಳೆಯುವ ಸ್ತ್ರೀಯರನ್ನು ಅಬಲೆಯರೆಂದು ಕರೆಯಬಹುದೇ? ವಿಶ್ವಾಮಿತ್ರ, ಪರಾಶರ ಮುಂತಾದ ಮಹರ್ಷಿಗಳನ್ನೂ ಸಂಸಾರಕೂಪಕ್ಕೆ ತಂದು ಕೆಡವಿದಂಥ ಮೇನಕೆ, ಸತ್ಯವತೀ ಮುಂತಾದ ಸ್ತ್ರೀಯರು ಅಬಲೆಯರೇ? ಖಂಡಿತಾ ಅಲ್ಲ; ಇನ್ನು, ದೇವೇಂದ್ರ ಮುಂತಾದ ರಾಜರನ್ನೂ ಮೋಹಗೊಳಿಸಬಲ್ಲಂಥ ಸ್ತ್ರೀಯರು ಖಂಡಿತಾ ಸಬಲೆಯರೇ ಹೊರತು ಅಬಲೆಯರಲ್ಲ.</p>ಪುರುಷರನ್ನು ಕಾಮಪಾಶದಿಂದ ತಮ್ಮ ಕಡೆಗೆ ಸೆಳೆಯುವಂಥ ಅದ್ಭುತಶಕ್ತಿಯಿರುವುದು ಸ್ತ್ರೀಯರಿಗೇ ಎಂಬುದು ನಮಗೆಲ್ಲ ತಿಳಿದೇ ಇದೆ. ಪುರುಷರು ಬ್ರಹ್ಮಚಾರಿಗಳಾಗಿರಲೀ, ಸಂನ್ಯಾಸಿಗಳೇ ಆಗಿರಲಿ, ಮಹಾರಾಜರೇ ಆಗಿರಲಿ, ವಿದ್ಯಾವಂತರೇ ಆಗಿರಲಿ, ತಪಸ್ವಿಗಳೇ ಆಗಿರಲಿ, ಮಹರ್ಷಿಗಳೇ ಆಗಿರಲಿ— ಇದಾವುದನ್ನೂ ಲೆಕ್ಕಿಸದೇ ಸ್ತ್ರೀಯರು ಅಂಥವರನ್ನೂ ಕಾಮಮೋಹಕ್ಕೆ ಬೀಳಿಸುವಂಥ ಶಕ್ತಿಸಂಪನ್ನರು ಎಂದ ಮೇಲೆ ಇಂಥವರನ್ನು ಅಬಲೆಯರು ಎನ್ನುವುದು ಸರ್ವಥಾ ಸರಿಯಲ್ಲ. ಇಂಥ ಶಕ್ತಿಸ್ವರೂಪಳಾದ ತಾಯಿಗೆ ನಮಸ್ಕಾರಗಳು.</div>
  <div><strong>॥ಮಾತೃಭ್ಯೋ ನಮಃ॥</strong> ಸ್ತ್ರೀಯರೆಂದರೆ ಶಕ್ತಿಸ್ವರೂಪರೆಂದೇ ಭಾವಿಸಬೇಕು</div>
  <div>
    <p><strong><span class="en">16.</span></strong> ಪತ್ನಿಯರೇ ಪುರುಷರಿಗೆ ಭೂಷಣ</p>
  </div>
  <div>
    <p>ಸಂಸಾರಚಕ್ರವು ನಡೆಯಬೇಕಾದರೆ ಪತಿ ಮತ್ತು ಪತ್ನಿ, ಎಂದರೆ: ಗಂಡ ಮತ್ತು ಹೆಂಡತಿ—ಇಬ್ಬರೂ ಇರಬೇಕು. ಗಾಡಿಗೆ ಎರಡು ಚಕ್ರಗಳಂತೆ ಇವರಿಬ್ಬರಿಂದಲೂ ಕುಟುಂಬವೆಂಬ ರಥವು ಸಾಗುತ್ತದೆ. ಇವರಿಬ್ಬರಲ್ಲಿ ಯಾರು ಪ್ರಧಾನ? ಯಾರು ಅಧೀನ? ಎಂಬ ಪ್ರಶ್ನೆಯು ಸರಿಯಲ್ಲ. ಏಕೆಂದರೆ ಇಬ್ಬರೂ ಪ್ರಧಾನ, ಇಬ್ಬರೂ ಅಧೀನರಾಗಿದ್ದಾಗಲೇ ಸಂಸಾರವೆಂಬ ಬಂಡಿಯು ಆನಂದದಿಂದ ಅಡ್ಡಿ ಆತಂಕಗಳಿಲ್ಲದೇ ಮುಂದಕ್ಕೆ ಹೋಗುತ್ತಿರುತ್ತದೆ.</p>
  </div>
  <div>
    <p>ಆದರೆ ಪತಿಯರಿಗೆ ಸಮಾಜದಲ್ಲಿ ಸಂಘಸಂಸ್ಥೆಗಳಲ್ಲಿ ಹಾಗೂ ಆಡಂಬರದ ಕಾರ್ಯಕ್ರಮಗಳಲ್ಲಿ ಗೌರವವು ಬರುವುದು ಅವರ ಪತ್ನಿಯರಿಂದಲೇ. ರಾಜಮಹಾರಾಜರೇ ಆಗಿದ್ದರೂ, ಘನವಿದ್ವಾಂಸರೇ ಆಗಿದ್ದರೂ, ದೊಡ್ಡ ಶ್ರೀಮಂತರೇ ಆಗಿದ್ದರೂ ಅವರಿಗೆ ಒಂದು ಘನತೆ, ಸ್ಥಾನಮಾನ, ಮರ್ಯಾದೆ, ಮಹಿಮೆಯು ಅವರ ಪತ್ನಿಯಿಂದಲೇ ಎಂದು ನಮ್ಮೆಲ್ಲರಿಗೂ ತಿಳಿದಿರುತ್ತದೆ. ಪತ್ನಿಯ ಜೊತೆಯಲ್ಲಿ ಸಭೆಗೆ ಬಂದಾಗ ಅಂಥ ಪತಿಯ ಗಾಂಭೀರ್ಯವೇ ಬೇರೆ, ಅಂಥವನಿಗೆ ಸಭೆಗಳಲ್ಲಿ ದೊರಕುವ ಸ್ಥಾನಮರ್ಯಾದೆಗಳೇ ಬೇರೆ.</p>
  </div>
  <div>
    <p>ಈ ನಿಯಮವು ಬರೀ ಮಾನವರಿಗೇ ಮಾತ್ರವಲ್ಲ. ಮತ್ತೇನೆಂದರೆ ದೇವತೆಗಳಿಗೂ, ತ್ರಿಮೂರ್ತಿಗಳಿಗೂ ಅನ್ವಯವಾಗುತ್ತದೆ; ಮಹರ್ಷಿಗಳಿಗೂ ನವಗ್ರಹಗಳಿಗೂ ಇದು ಸಮಾನವಾಗಿರುತ್ತದೆ; ಶಚೀದೇವಿಯೊಂದಿಗೆ ಬಂದಾಗ ಇಂದ್ರನಿಗೆ ಹೆಚ್ಚಿನ ಸ್ಥಾನ, ಸರಸ್ವತೀದೇವಿಯೊಂದಿಗೆ ಇದ್ದಾಗ ಬ್ರಹ್ಮನಿಗೂ, ಮಹಾಲಕ್ಷ್ಮಿ ಯೊಡನೆ ಇದ್ದಾಗ ಮಹಾವಿಷ್ಣುವಿಗೂ, ಗೌರಿಯೊಂದಿಗೆ ಇದ್ದಾಗ ಶಂಕರನಿಗೂ ವಿಶೇಷಪೂಜೆ ಆರಾಧನೆಗಳು.</p>
  </div>
  <div>ಆದ್ದರಿಂದಲೇ ಶಾಸ್ತ್ರದಲ್ಲಿ <strong>ಶಚೀ</strong>ಪುರಂದರಾಭ್ಯಾಂ ನಮಃ; <strong>ಅರುಂಧತೀ</strong> ವಸಿಷ್ಠಾಭ್ಯಾಂ ನಮಃ, <strong>ವಾಣೀ</strong>ಹಿರಣ್ಯಗರ್ಭಾಭ್ಯಾಂ ನಮಃ, <strong>ಲಕ್ಷ್ಮೀ</strong>ನಾರಾ- ಯಣಾಭ್ಯಾಂ ನಮಃ, <strong>ಉಮಾ</strong>ಮಹೇಶ್ವರಾಭ್ಯಾಂ ನಮಃ, <strong>ಸೀತಾ</strong>ರಾಮಾಭ್ಯಾಂ ನಮಃ ಎಂದು ಪತ್ನೀಪತಿಯರ ಹೆಸರುಗಳನ್ನು ಕೂಡಿಸಿಕೊಂಡೇ ಜೊತೆಜೊತೆಯಲ್ಲಿಯೇ ಹೇಳುತ್ತೇವೆ. ಪತ್ನಿಯಿಲ್ಲದ ಪುರುಷರಿಗೆ ಸಮಾಜದಲ್ಲಿ ಅಷ್ಟೊಂದು ಉಚ್ಚತಮಸ್ಥಾನವನ್ನು ಹಿರಿಯರಾರೂ ಕೊಡುವುದಿಲ್ಲ.</div>
  <div>ಆದ್ದರಿಂದಲೇ “<strong>ಮಾತೃದೇವೋ ಭವ</strong>” ಎಂಬ ವೇದಶಾಸ್ತ್ರಗಳ ಸಂದೇಶವನ್ನು ನಾವುಗಳು ಪಾಲಿಸಬೇಕು.</div>
  <div>
    <p>ಪತ್ನಿಯರನ್ನು ಪತಿಯರು ಎಂದೆಂದಿಗೂ ಹಿಂಸಿಸಬಾರದು</p>
  </div>
  <div>
    <p><strong><span class="en">17.</span></strong> ವಂದೇಽಹಂ ಮಾತರಂ ಮುದಾ</p>
  </div>
  <div>ಪ್ರಣಮ್ಯ ಶಿರಸಾ ದೇವೀಂ ಲಲಿತಾಂ ಪರಮೇಶ್ವರೀಮ್।<br/>ಮಹಾಲಕ್ಷ್ಮೀಂ ಮಹಾಗೌರೀಂ ಮಹಾತ್ರಿಪುರಸುಂದರೀಮ್॥</div>
  <div>ರಾಜರಾಜೇಶ್ವರೀಂ ಕಾಂತಾಂ ನತ್ವೈತ<strong>ನ್ಮಾತುರಷ್ಟಕಮ್</strong>।<br/>ಪಠೇತ್ ಪ್ರತಿದಿನಂ ಭಕ್ತ್ಯಾ ಮಾತೃಭಕ್ತಿಪ್ರಸಿದ್ಧಯೇ॥</div>
  <div>ದಯಾಮಯೀಂ ಪ್ರೇಮಮಯೀಂ ಪುತ್ರವಾತ್ಸಲ್ಯಕಾರಿಣೀಮ್।<br/>ಕಾರುಣ್ಯಸಾಗರಾಂ ಶಾಂತಾಂ <strong>ವಂದೇಽಹಂ ಮಾತರಂ ಮುದಾ</strong>	 ॥೧॥</div>
  <div>ಸದಾ ಹೃಷ್ಟಾಂ ಸದಾತೃಪ್ತಾಂ ಸದಾನಂದಪ್ರದಾಯಿನೀಮ್।<br/>ಕುಟುಂಬಿನೀಂ ತ್ಯಾಗಮೂರ್ತಿಂ <strong>ವಂದೇಽಹಂ ಮಾತರಂ ಮುದಾ</strong>	 ॥೨॥</div>
  <div>ಇಚ್ಛಾಶಕ್ತಿಸ್ವರೂಪಾಂ ತಾಂ ಕ್ರಿಯಾಶಕ್ತಿಸ್ವರೂಪಿಣೀಮ್।<br/>ಪ್ರತ್ಯಕ್ಷದೇವತಾಂ ಶುದ್ಧಾಂ <strong>ವಂದೇಽಹಂ ಮಾತರಂ ಮುದಾ</strong>	 ॥೩॥</div>
  <div>ತ್ಯಾಗಮೂರ್ತಿಂ ಪ್ರೇಮಮೂರ್ತಿಂ ರಾಗಮೂರ್ತಿಂ ಕುಟುಂಬಿನೀಮ್।<br/>ನಿತ್ಯಬುದ್ಧಸ್ವರೂಪಾಂ ತಾಂ <strong>ವಂದೇಽಹಂ ಮಾತರಂ ಮುದಾ</strong>	 ॥೪॥</div>
  <div>ಕುಟುಂಬಸಾರಾಂ ಧರ್ಮಜ್ಞಾಂ ಗೃಹಲಕ್ಷ್ಮೀಂ ಪ್ರಿಯಂಕರೀಮ್।<br/>ಧನಲಕ್ಷ್ಮೀಂ ಶಾಂತಲಕ್ಷ್ಮೀಂ <strong>ವಂದೇಽಹಂ ಮಾತರಂ ಮುದಾ</strong>	 ॥೫॥</div>
  <div>ಧಾನ್ಯಲಕ್ಷ್ಮೀಂ ಧೈರ್ಯಲಕ್ಷ್ಮೀಂ ವಿದ್ಯಾಲಕ್ಷ್ಮೀಂ ಮಹಾಸತಿಮ್।<br/>ಗೃಹಸೌಭಾಗ್ಯಸಂಪೂರ್ಣಾಂ <strong>ವಂದೇಽಹಂ ಮಾತರಂ ಮುದಾ</strong>	 ॥೬॥</div>
  <div>ಸರ್ವಮಂಗಳಮಾಂಗಲ್ಯಾಂ ಸರ್ವಾನಂದಪ್ರವರ್ಧಿನೀಮ್।<br/>ಸರ್ವಾರೋಗ್ಯಪ್ರದಾಂ ಪ್ರಾಜ್ಞಾಂ <strong>ವಂದೇಽಹಂ ಮಾತರಂ ಮುದಾ</strong>	 ॥೭॥</div>
  <div>ಸಚ್ಚಿದಾನಂದರೂಪಾಂ ತಾಂ ಸಚ್ಚಿದಾನಂದದಾಯಿನೀಮ್।<br/>ಆಯುರೈಶ್ವರ್ಯದಾಂ ಧೀರಾಂ <strong>ವಂದೇಽಹಂ ಮಾತರಂ ಮುದಾ</strong>	 ॥೮॥</div>
  <div>ಪಠನ್ ಪ್ರತಿದಿನಂ ಯಸ್ತು ಪವಿತ್ರಂ <strong>ಮಾತುರಷ್ಟಕಮ್</strong>।<br/><strong>ಮಾತರಂ</strong> ವಂದಮಾನಶ್ಚ ಶ್ರದ್ಧಾಭಕ್ತಿಸಮನ್ವಿತಃ॥</div>
  <div>ಆಯುರಾರೋಗ್ಯಮೈಶ್ವರ್ಯಂ ವಿದ್ಯಾಂ ಬುದ್ಧಿಂ ಯಶೋ ಬಲಮ್।<br/>ಸರ್ವಾನ್ ಕಾಮಾನವಾಪ್ನೋತಿ ನೂನಂ <strong>ಮಾತೃಪ್ರಸಾದತಃ</strong>॥</div>
  <div>ಮಾತರಂ ಪ್ರಥಮಂ ವಂದೇ ಪಿತರಂ ತದನಂತರಮ್।<br/>ಮಾತುಃ ಸಂವಂದನಾನ್ನೂನಂ ಸರ್ವಾಸ್ತುಷ್ಯಂತಿ ದೇವತಾಃ॥</div>
  <div>
    <p>ಈ ಮಾತೃ ಅಷ್ಟಕಸ್ತೋತ್ರವನ್ನು ಪ್ರತಿದಿನವೂ ಪಠಿಸಬೇಕು</p>
  </div>
  <div>
    <p><strong><span class="en">18.</span></strong> ಶಕ್ತಿಸ್ವರೂಪಿಣಿಯಾಗಿ ಅಮ್ಮಾ</p>
    <p>ಸ್ತ್ರೀಯರನ್ನು ನಮ್ಮ ಹಿಂದೂ ಸಂಸ್ಕೃತಿಯಲ್ಲಿ <strong>ಶಕ್ತಿಸ್ವರೂಪಿಣಿ</strong> ಎಂದು ವರ್ಣಿಸುತ್ತಾರೆ. ಈ ಶಕ್ತಿಯು ಪ್ರತಿಯೊಂದು ವಸ್ತುವಿನಲ್ಲಿಯೂ ಸುಪ್ತವಾಗಿ ಇರುತ್ತದೆ. ಎಲ್ಲಾ ದೇವತೆಗಳಿಗೂ ಸಾಮರ್ಥ್ಯ ಬಂದಿರುವುದು ಅವರವರ ಶಕ್ತಿಸ್ವರೂಪಿಣಿಯರಾದ ಪತ್ನಿಯರಿಂದಲೇ. ಇಂಥ ಸ್ತ್ರೀಶಕ್ತಿದೇವತೆಗಳನ್ನು ಪುರಾಣಗಳಲ್ಲಿ ನೂರಾರು ಸಂಖ್ಯೆಗಳಲ್ಲಿ ವರ್ಣಿಸಿರುತ್ತಾರೆ. ಪುರುಷದೇವರುಗಳಿಂದ ಸಾಧ್ಯವಾಗದ ಅದ್ಭುತಕಾರ್ಯಗಳು ಸ್ತ್ರೀಶಕ್ತಿದೇವತೆಗಳಿಂದ ನಡೆದವು ಎಂದು ಪುರಾಣಗಳಲ್ಲಿ ತಿಳಿಸಿರುತ್ತಾರೆ. ಅಂಥ ಸ್ತ್ರೀಶಕ್ತಿದೇವತೆಗಳ ಕೆಲವು ಹೆಸರುಗಳನ್ನು ನೋಡೋಣ:</p>
    <p>ದುರ್ಗಾದೇವಿ, ಚಾಮುಂಡೇಶ್ವರಿ, ಮಹಾಲಕ್ಷ್ಮೀ, ಮಹಾಗೌರೀ, ಮಹಾಸರಸ್ವತೀ, ಗಾಯತ್ರೀ, ಸಾವಿತ್ರೀ, ಲಲಿತಾತ್ರಿಪುರಸುಂದರೀ, ಶ್ರೀದೇವತಾ, ರಾಜರಾಜೇಶ್ವರೀ, ಶಾರದಾ, ಕಂಚೀ ಕಾಮಾಕ್ಷೀ, ಮಧುರೇ ಮೀನಾಕ್ಷೀ, ಕಾಶೀ ವಿಶಾಲಾಕ್ಷೀ, ವಾಗ್ದೇವೀ, ಅನ್ನಪೂರ್ಣೇಶ್ವರೀ ಹೀಗೆ ನೂರಾರು ಶಕ್ತಿದೇವತೆಗಳ ಮಹಿಮೆಗಳನ್ನು ವರ್ಣಿಸಿರುತ್ತಾರೆ. ಈ ಸಕಲಶಕ್ತಿದೇವತೆಗಳನ್ನೂ ನಾವುಗಳು ‘ಮಾತೃಸ್ವರೂಪಿಣಿ’ ಎಂದೇ ಪೂಜಿಸುತ್ತೇವೆ.</p>
    <p>ಎಲ್ಲಾ ನದಿಗಳನ್ನೂ <strong>ಪತ್ನಿ</strong>ಯರು ಎಂದು ಕರೆದು, ಸಮುದ್ರವನ್ನು ‘<strong>ಪತಿ</strong>’ ಎಂದು ಕರೆಯುವ ಸಂಪ್ರದಾಯ ನಮ್ಮದು. ಗಂಗಾ, ಯಮುನಾ, ಗೋದಾವರೀ, ಕಾವೇರೀ, ನರ್ಮದಾ, ಕೃಷ್ಣಾ , ಸಿಂಧೂ ಮುಂತಾದ ನದಿಗಳೆಲ್ಲವೂ ಹರಿಯುತ್ತಾ ಹರಿಯುತ್ತಾ ಕಡೆಯಲ್ಲಿ ತಮ್ಮ ಗಂಡನಾದ ಸಮುದ್ರನಲ್ಲಿ ಸೇರಿಕೊಂಡು ಒಂದಾಗಿಬಿಡುತ್ತವೆಯಲ್ಲವೇ? ನದಿಗಳಿಗೆ ಎಂಥಾ ಶಕ್ತಿ ಇದೆ. ಒಂದೇ ಸಮನೇ ಯಾವಾಗಲೂ ಹರಿಯುವುದು ಒಂದು ಅದ್ಭುತವಾದ ಶಕ್ತಿಯಲ್ಲವೇ?</p>
    <p>ಈ ಶಕ್ತಿಯು ಆಧ್ಯಾತ್ಮಿಕ, ಆಧಿಭೌತಿಕ ಮತ್ತು ಆಧಿದೈವಿಕ ಎಂದೂ ಮೂರು ರೀತಿಯದಾಗಿದ್ದು , ಇಡೀ ಜಗತ್ತೆಲ್ಲವೂ ಶಕ್ತಿಮಯವೇ ಆಗಿರುತ್ತದೆ. ಒಂದು ಸಣ್ಣ ಮುಳ್ಳಿಗೂ ಶಕ್ತಿಯಿದೆ, ಒಂದು ತೊಟ್ಟು ನೀರಿಗೂ ಶಕ್ತಿಯಿದೆ, ಒಂದು ಕಿಡಿ ಬೆಂಕಿಗೂ ಶಕ್ತಿಯಿದೆ. ಶಕ್ತಿಯಿಲ್ಲದ ವಸ್ತುಗಳೇ ಇಲ್ಲ. ಇಂದ್ರಿಯಶಕ್ತಿ, ಮನಃಶಕ್ತಿ, ಸಂಕಲ್ಪಶಕ್ತಿ, ದೇಹಶಕ್ತಿ—ಹೀಗೆ ‘<strong>ಸರ್ವಂ ಶಕ್ತಿಮಯಂ ಜಗತ್</strong>’. ಈ ಶಕ್ತಿಗಳೆಲ್ಲವನ್ನೂ ನಾವುಗಳು ಮಾತೃರೂಪದಿಂದ ಕಾಣಬೇಕು. ಸರ್ವಶಕ್ತಿ ಸ್ವರೂಪಳಾದ ಇಂಥ ಮಾತೃವಿಗೆ ನಮಸ್ಕಾರ.</p>
  </div>
  <div>
    <p>ಇಡೀ ಪ್ರಪಂಚವನ್ನು ಶಕ್ತಿಸ್ವರೂಪದಿಂದ ಕಾಣಬೇಕು</p>
  </div>
  <div>
    <p><strong><span class="en">19.</span></strong> ಭಾರತಮಾತಾ</p>
  </div>
  <div>
    <p>‘ಮಾತಾ’ ಎಂಬ ಶಬ್ದವನ್ನು ಕೇಳಿದೊಡನೆಯೇ ಭಾರತೀಯರಾದ ನಮಗೆ ಒಂದು ರೀತಿಯ ಶ್ರದ್ಧಾಭಕ್ತಿಗೌರವಗಳು ಉಂಟಾಗುತ್ತವೆ. ‘ಮಾತಾ’ ಎಂಬೀ ಪದವೇ ಇಂಗ್ಲೀಷಿನಲ್ಲಿ <span class="en">Mother </span>ಎಂದಾಗಿದೆ. ಇದನ್ನೇ ಕನ್ನಡದಲ್ಲಿ ‘ಅಮ್ಮ’ ಎನ್ನುತ್ತೇವೆ. <strong>ಮಾತಾ</strong>, <strong>ಅಂಬಾ</strong> ಎರಡೂ ಪರ್ಯಾಯಪದಗಳೇ. ನಮ್ಮ ಹಿಂದೂ ಸಂಸ್ಕೃತಿಯಲ್ಲಿ ವಯೋವೃದ್ಧರಾದ ಸ್ತ್ರೀಯರನ್ನೆಲ್ಲ ‘ಮಾತಾ’ ಎಂದೇ ಕರೆಯುವ ಸಂಪ್ರದಾಯವಿದೆ. ‘ಮಾತಾ’ ಎಂದರೆ ತನ್ನ ತಾಯಿಯೇ ಆಗಬೇಕೆಂದೇನಿಲ್ಲ. ವಯಸ್ಸಿನಿಂದ ದೊಡ್ಡವರಾದ ನಾರಿಯರೆಲ್ಲರೂ ನಮಗೆ ಮಾತೃಸಮಾನರೇ. ಆದ್ದರಿಂದ ಅಂಥವರನ್ನು ‘ಮಾತಾ’, ಅಮ್ಮಾ, <strong>ತಾಯಿ</strong> ಎಂದೇ ಕರೆಯುತ್ತೇವೆ.</p>
  </div>
  <div>
    <p>ಇನ್ನು ಅಚೇತನ ವಸ್ತುವನ್ನು ಗೌರವದಿಂದ ಮಾತಾ ಎಂದೇ ಕರೆಯುತ್ತೇವೆ. ಉದಾ: <strong>ಗಂಗಾಮಾತಾ</strong>, <strong>ಕಾವೇರೀಮಾತಾ</strong> ಇತ್ಯಾದಿ. ಹೀಗೆಯೇ ರಾಷ್ಟ್ರವನ್ನು <strong>ಮಾತಾ</strong> ಎಂದೇ ಗೌರವದಿಂದ ಕರೆಯುತ್ತೇವಲ್ಲವೇ? ಉದಾ: <strong>ಭಾರತಮಾತಾ ಕೀ ಜೈ</strong>, <strong>ಕರ್ನಾಟಕ ಮಾತಾ ಕೀ ಜೈ</strong> ಎಂದು ಹೇಳುತ್ತೇವೆ. ಇದನ್ನೇ ಕನ್ನಡದಲ್ಲಿ <strong>ಭಾರತಾಂಬೆ</strong>, <strong>ಕನ್ನಡಾಂಬೆ</strong> ಎಂದು ಕರೆಯುತ್ತೇವೆ. ಭಾರತರಾಷ್ಟ್ರವು ಬರೀ ಕಲ್ಲು ಮಣ್ಣು ನದೀ ಸಮುದ್ರಗಳಿಂದ ಕೂಡಿಕೊಂಡಿದ್ದರೂ ನಾವು ಭಾರತದೇಶವನ್ನು <strong>ಅಮ್ಮಾ</strong> ಎಂದೇ ಗೌರವಿಸುತ್ತೇವೆ.</p>
  </div>
  <div>ಏಕೆಂದರೆ ಭಾರತಾಂಬೆಯು ನಮಗೆಲ್ಲ ಜನ್ಮದಾತಳಾದ ಅಮ್ಮನಲ್ಲವೇ? ಭಾರತಾಂಬೆಯ ಮಣ್ಣಿನಲ್ಲಿ ಹುಟ್ಟಿ, ಭಾರತಾಂಬೆಯ ಅನ್ನವನ್ನು ತಿನ್ನುತ್ತಾ, ಭಾರತಾಂಬೆಯ ನೀರನ್ನು ಕುಡಿಯುತ್ತಾ, ಭಾರತಾಂಬೆಯ ಮಡಿಲಲ್ಲೇ ಬದುಕಿರುವ ನಾವುಗಳು ಭಾರತಾಂಬೆಯನ್ನು ‘<strong>ಅಮ್ಮಾ</strong>’ ಎಂದು ಕರೆಯುತ್ತಾ, ಅವಳನ್ನು ಭಕ್ತಿಯಿಂದ ಗೌರವಿಸುವುದು ನ್ಯಾಯವಾಗಿದೆ.</div>
  <div>ಭಾರತವನ್ನು ಯಾರೂ ‘ಪಿತಾ’ ಎಂದು ಕರೆಯುವುದಿಲ್ಲ. ‘<strong>ಭಾರತ ಮಾತಾ ಕೀ ಜೈ</strong>’ ಎಂದು ಎಲ್ಲರೂ ಹೇಳುತ್ತಾರೆಯೇ ಹೊರತು ‘<strong>ಭಾರತ ಪಿತಾ ಕೀ ಜೈ</strong>’ ಎಂದು ಯಾರೂ ಹೇಳುವುದಿಲ್ಲ. ಏಕೆಂದರೆ ಅಪ್ಪನಿಗಿಂತಲೂ ಅಮ್ಮನ ಮೇಲೆ ಮಕ್ಕಳಿಗೆ ಸಲಿಗೆ ಜಾಸ್ತಿ; ಮತ್ತು ಮಕ್ಕಳ ಮೇಲೆ ಅಪ್ಪನಿಗಿಂತಲೂ ಅಮ್ಮನಿಗೇ ಪ್ರೀತಿಯೂ ಜಾಸ್ತಿ. ಮಕ್ಕಳಿಗೆ ಅಪ್ಪನಿಗಿಂತ ಅಮ್ಮನೇ ಹತ್ತಿರ. ಹೀಗಾಗಿ ಭಾರತವನ್ನು ನಾವು ಭಾರತಾಂಬೆ ಎನ್ನುತ್ತೇವೆ. ಇದೇ “<strong>ಮಾತೃದೇವೋ ಭವ</strong>” ಎಂಬ ವಾಕ್ಯದ ವಾಕ್ಯಾರ್ಥವು. ಇದನ್ನೇ <strong>ಮಾತೃದೇವೋಭವ</strong> ಎಂದು ಹೇಳಿದೆ.</div>
  <div>
    <p>ನಮ್ಮ ಜನ್ಮಭೂಮಿ ಭಾರತವನ್ನು ಮಾತೃವಿನಂತೆ ಪೂಜಿಸೋಣ</p>
  </div>
  <div>
    <p><strong><span class="en">20.</span></strong> ಹೆಣ್ಣಿನ ಅನಂತನಾಮರೂಪಗಳು</p>
    <p>ಮಾತೃಸ್ವರೂಪಿಣಿಯಾದ ಹೆಣ್ಣಿಗೆ ಅನಂತನಾಮರೂಪಗಳೂ, ಮುಖಗಳೂ, ಗುಣಗಳೂ ಇರುತ್ತವೆ. ಇವುಗಳಾವುವೆಂದರೆ:</p>
  </div>
  <div>
    <p><strong>ತಾಯಿಯಾಗಿ</strong>: ಮಕ್ಕಳ ಮೇಲೆ ಮಮತೆಯ ಪ್ರೀತಿಸ್ವರೂಪಿಣಿ</p>
  </div>
  <div>
    <p><strong>ಪತ್ನಿಯಾಗಿ</strong>: ಗಂಡನಿಗೆ ಸಂತೋಷ ತೃಪ್ತಿಸ್ವರೂಪಿಣಿಯಾಗಿ</p>
  </div>
  <div>
    <p><strong>ಅತ್ತಿಗೆಯಾಗಿ</strong>: ತಾಯಿಯಂತೆ ಕುಟುಂಬವನ್ನು ಪೋಷಿಸುವವಳಾಗಿ</p>
  </div>
  <div>
    <p><strong>ನಾದಿನಿಯಾಗಿ</strong>: ಗಂಡನ ತಂಗಿಯಾಗಿ ಎಲ್ಲರನ್ನೂ ಪ್ರೀತಿಸುವವಳಾಗಿ</p>
  </div>
  <div>
    <p><strong>ತಂಗಿಯಾಗಿ</strong>: ಅಣ್ಣಂದಿರಿಗೆ ಆನಂದವನ್ನು ಉಂಟುಮಾಡುವವಳಾಗಿ</p>
  </div>
  <div>
    <p><strong>ಅಕ್ಕನಾಗಿ</strong>: ತಮ್ಮಂದಿರನ್ನು ಪ್ರೀತಿಯಿಂದ ಕಾಣುವವಳಾಗಿ</p>
  </div>
  <div>
    <p><strong>ನಾದಿನಿಯಾಗಿ</strong>: ಪತ್ನಿಯ ತಂಗಿಯಾಗಿ ಎಲ್ಲರನ್ನೂ ಮದ್ದುಮಾಡುವವಳಾಗಿ</p>
  </div>
  <div>
    <p><strong>ಓರಗಿತ್ತಿಯಾಗಿ</strong>: ಗಂಡನ ಅಣ್ಣನ ಪತ್ನಿಯಾಗಿ ಸಂತೋಷಪಡಿಸುವವಳಾಗಿ</p>
  </div>
  <div>
    <p><strong>ದೊಡ್ಡಮ್ಮನಾಗಿ</strong>: ತಂದೆಯ ಅಣ್ಣನ ಪತ್ನಿಯಾಗಿ ಹಿರಿಯ ಅಮ್ಮನಾಗಿ</p>
  </div>
  <div>
    <p><strong>ಚಿಕ್ಕಮ್ಮನಾಗಿ</strong>: ತಂದೆಯ ತಮ್ಮನ ಪತ್ನಿಯಾಗಿ ಕಿರಿಯ ಅಮ್ಮನಾಗಿ</p>
  </div>
  <div>
    <p><strong>ಅತ್ತೆಯಾಗಿ</strong>: ಗಂಡನ ತಾಯಿ, ಪತ್ನಿಯ ತಾಯಿಯಾಗಿ ಮಮತೆ</p>
  </div>
  <div>
    <p><strong>ಸೋದರತ್ತೆಯಾಗಿ</strong>: ತಂದೆಯ ಅಕ್ಕತಂಗಿಯರಾಗಿ ಪ್ರೀತಿಯ ತಾಯಿ</p>
  </div>
  <div>
    <p><strong>ಚಿಕ್ಕತ್ತೆ, ದೊಡ್ಡತ್ತೆಯಾಗಿ</strong>: ಅತ್ತೆಯ ಅಕ್ಕತಂಗಿಯರಾಗಿ ಪ್ರೀತಿಕೊಡುವವಳಾಗಿ</p>
  </div>
  <div>
    <p><strong>ಮಗಳಾಗಿ</strong>: ಮುದ್ದಿನ ಮಗಳಾಗಿ ಎಲ್ಲರಿಗೂ ಆನಂದದಾಯಕಳಾಗಿ</p>
  </div>
  <div>
    <p><strong>ಸೊಸೆಯಾಗಿ</strong>: ಕುಟುಂಬಕ್ಕೆ ಹೊಸದಾಗಿ ಬಂದ ಮಹಾಲಕ್ಷ್ಮಿಯಾಗಿ</p>
  </div>
  <div>
    <p><strong>ಸೊಸೆಯ ಅಕ್ಕ ತಂಗಿಯರಾಗಿ</strong>: ಕುಟುಂಬವನ್ನು ಸಂತೋಷವಾಗಿಡುವವಳು</p>
  </div>
  <div>
    <p><strong>ಸೋದರತ್ತೆಯಾಗಿ</strong>: ಸೋದರಮಾವನ ಪತ್ನಿಯಾಗಿ ಆನಂದ ತರುವವಳು</p>
  </div>
  <div>
    <p><strong>ವಿದ್ಯಾರ್ಥಿನಿಯಾಗಿ</strong>: ಶಾಲಾಕಾಲೇಜುಗಳಿಗೇ ಹೆಮ್ಮೆ ತರುವವಳಾಗಿ</p>
  </div>
  <div>
    <p><strong>ಮೊಮ್ಮೊಗಳಾಗಿ</strong>: ಕುಟುಂಬದಲ್ಲಿ ಸಂತೋಷದ ಕುಡಿಯ ಚಿಲುಮೆಯಾಗಿ</p>
  </div>
  <div>
    <p><strong>ಉಪಾಧ್ಯಾಯಿನಿಯಾಗಿ</strong>: ವಿದ್ಯಾರ್ಥಿಗಳನ್ನು ವಿದ್ಯಾವಂತರನ್ನಾಗಿಸುವವಳು</p>
  </div>
  <div>
    <p><strong>ಅಜ್ಜಿ , ಮುತ್ತಜ್ಜಿಯಾಗಿ</strong>: ಮೊಮ್ಮಕ್ಕಳಿಗೆ ಹಾಡುಕಥೆಗಳನ್ನು ಹೇಳಿಕೊಡುವವಳಾಗಿ</p>
  </div>
  <div>
    <p><strong>ಸೇವಕಿಯಾಗಿ</strong>: ನರ್ಸ್ ಆಗಿ ಪ್ರೀತಿಯಿಂದ ಸೇವೆಮಾಡುವವಳಾಗಿ</p>
  </div>
  <div>
    <p><strong>ಸ್ನೇಹಿತೆಯಾಗಿ</strong>: ಹುಡುಗರನ್ನು ಸ್ನೇಹದಿಂದ ಮಾತನಾಡಿಸುವವಳಾಗಿ</p>
  </div>
  <div>
    <p><strong>ಮಹಾರಾಣಿಯಾಗಿ</strong>: ಮಹಾರಾಜನಿಗೆ ಹೆಮ್ಮೆಯ ಪಟ್ಟದ ರಾಣಿಯಾಗಿ</p>
  </div>
  <div>
    <p>ಹೀಗೆ ನಾರಿಯರನ್ನು ನಾನಾನಾಮರೂಪಗಳಿಂದ ಆರಾಧಿಸಬೇಕು</p>
  </div>
  <div>
    <p><strong><span class="en">21.</span></strong> ಶ್ರೀರಮಣರ ಮಾತೃಭಕ್ತಿ</p>
    <p>ಭಾರತಾಂಬೆಯ ಗರ್ಭಾಂಬುಧಿಯನ್ನು ಪವಿತ್ರಗೊಳಿಸಿದ ಒಬ್ಬ ಮಹಾತ್ಮರು ಶ್ರೀರಮಣರು. ಭಾರತಮಾತೆಯು ಇಪ್ಪತ್ತನೆಯ ಶತಮಾನದಲ್ಲಿ ಕಂಡ ಶ್ರೀದಕ್ಷಿಣಾಮೂರ್ತಿಗಳೆಂದರೆ ಶ್ರೀರಮಣರು. ದೇಹಾಧ್ಯಾಸವನ್ನು ಸಂಪೂರ್ಣವಾಗಿ ಸುಟ್ಟುಬೂದಿಮಾಡಿಕೊಂಡ ಬ್ರಹ್ಮನಿಷ್ಠರೇ ಶ್ರೀರಮಣರು. ತಮ್ಮ ಹದಿನಾಲ್ಕನೆಯ ವಯಸ್ಸಿನಲ್ಲಿಯೇ ನೆಂಟರಿಷ್ಟರನ್ನೆಲ್ಲ ಬಿಟ್ಟು, ಮನೆಯಿಂದ ಹೊರಟ ಧೀರ ವಿರಾಗಿಯೇ ರಮಣರು. ನಾಯಿ, ಬೆಕ್ಕು, ಕೋತಿ, ಅಳಿಲು, ಹಸು, ಹುಲಿ, ಸಿಂಹ, ಸರ್ಪಗಳಲ್ಲಿ ಪ್ರತ್ಯಗಾತ್ಮನನ್ನೇ ಕಂಡ ಸರ್ವಾತ್ಮಭಾವಸಂಪನ್ನರು ಶ್ರೀರಮಣರು. ಸಮಾತ್ಮಭಾವಸಂಪನ್ನರಾದ ಶ್ರೀರಮಣರಿಗೆ ನಾನು, ನನ್ನದು ಎಂಬೀ ಭ್ರಮೆಯು ಸಂಪೂರ್ಣವಾಗಿ ಬಾಧಿತವಾಗಿತ್ತು.</p>
    <p>ಇಷ್ಟೂ ದಿಟ, ಆದರೆ ಶ್ರೀರಮಣರ ತಾಯಿಗೆ ಯಾರೂ ರಕ್ಷಕರಿಲ್ಲದೇ ಹೋದಾಗ ಅವರು ಶ್ರೀರಮಣರು ವಾಸವಾಗಿದ್ದ ಆ ಕುಟೀರಕ್ಕೇ ಬರಬೇಕಾಯಿತು. ತಿರುವಣ್ಣಾಮಲೈನಲ್ಲಿರುವ ಆ ಪರ್ಣಕುಟೀರದಲ್ಲಿ ಶ್ರೀರಮಣರು ಒಬ್ಬರೇ ಆನಂದವಾಗಿದ್ದರು. ತನ್ನ ಮಗನ ಆ ಸ್ಥಿತಿಯನ್ನು ಕಂಡು ಅಮ್ಮನಿಗೆ ತುಂಬಾ ದುಃಖವಾಯಿತು. ಆದರೆ ಶ್ರೀರಮಣರು ಮಾತ್ರ ಬ್ರಹ್ಮನಿಷ್ಠರಾಗಿ ಸಾನಂದವಾಗಿದ್ದರು.</p>
    <p>ಭಗವಾನ್ ಶ್ರೀರಮಣರು ಅಲ್ಲಿಂದ ಮೇಲೆ ಇದ್ದ ಸ್ಕಂದಾಶ್ರಮದಲ್ಲಿ ಅಮ್ಮನ ಜೊತೆಯಲ್ಲಿಯೇ ಸಂತೋಷವಾಗಿದ್ದರು. ಶ್ರೀರಮಣರು ವಿಷಯವಾಸನಾರಹಿತರಾಗಿದ್ದ ಅಂತರ್ಮುಖಿಗಳಾಗಿದ್ದ ಮಹಾಮೌನಿಗಳು. ಶ್ರೀರಮಣರಿಗೆ ಊಟ, ತಿಂಡಿ—ಯಾವುದೂ ಬೇಡ. ಅವರಿಗೆ ಬ್ರಹ್ಮಾನಂದವೇ ಸಾಕು. ಆದರೆ, ಅಷ್ಟು ಸಂಸ್ಕಾರವಿಲ್ಲದ, ಸ್ತ್ರೀಸಹಜಸ್ವಭಾವದ ಅಮ್ಮನಿಗೆ ಸ್ವಲ್ಪ ವಿಷಯಭೋಗಗಳಲ್ಲಿ ಆಸಕ್ತಿಯು ಇತ್ತು. ಹೀಗಾಗಿ ಶ್ರೀರಮಣರಿಗೂ ಅವರ ತಾಯಿಗೂ ಸ್ವಭಾವದಲ್ಲಿ ಮತ್ತು ಸಂಸ್ಕಾರದಲ್ಲಿ ಹೊಂದಾಣಿಕೆಯಿರಲಿಲ್ಲ.</p>
    <p>ಆದರೂ ಶ್ರೀರಮಣರು ಭಕ್ತಿಯಿಂದ ಅವರ ತಾಯಿಯನ್ನು ನೋಡಿಕೊಳ್ಳುತ್ತಿದ್ದರು. ಒಂದು ದಿನವಾದರೂ ತಾಯಿಗೆ ನೋವಾಗದಂತೆ ಶ್ರೀರಮಣರು ಚೆನ್ನಾಗಿ ನೋಡಿಕೊಂಡರು. ಕಡೆಯಲ್ಲಿ ತಮ್ಮ ಕೈಗಳಿಂದಲೇ ಶ್ರೀರಮಣರು ಅಮ್ಮನಿಗೆ ಸಂಸ್ಕಾರವನ್ನು ಮಾಡಿ, ಸಮಾಧಿಯನ್ನೂ ಮಾಡಿಸಿ ಅದರ ಮೇಲೆ ಮಾತೃಭೂತೇಶ್ವರಲಿಂಗವನ್ನೂ ಸ್ಥಾಪಿಸಿ ‘<strong>ಮಾತೃದೇವೋ ಭವ</strong>’ ಎಂಬ ವೇದಸಂದೇಶವನ್ನು ಪಾಲಿಸಿರುತ್ತಾರೆ. ಮಾತೃಭಕ್ತ ಶ್ರೀರಮಣರಿಗೆ ನಮಸ್ಕಾರ.</p>
  </div>
  <div>
    <p>ಬ್ರಹ್ಮಜ್ಞಾನಿಗಳೇ ಆದರೂ ತಾಯಿಯನ್ನು ಭಕ್ತಿಯಿಂದ ಪೂಜಿಸಬೇಕು</p>
  </div>
  <div>
    <p><strong><span class="en">22.</span></strong> ನಿತ್ಯಂ ಪಾದಾಭಿವಂದನಾತ್</p>
  </div>
  <div>
    <p>ನಮ್ಮದು ಹಿಂದೂ ಸಂಸ್ಕೃತಿ. ಈ ಹಿಂದೂ ಸಂಸ್ಕೃತಿಗೆ ಶ್ರೀರಾಮಚಂದ್ರ, ಲಕ್ಷ್ಮಣ, ಸೀತಾ, ಆಂಜನೇಯರೇ ಜ್ವಲಂತ ಉದಾಹರಣೆ. ‘<strong>ಮಾತೃದೇವೋ ಭವ</strong>’ ಎಂಬ ಹಿಂದೂ ಸಂಸ್ಕೃತಿಗೆ ನಾವೀಗ ಲಕ್ಷ್ಮಣನ ಆದರ್ಶವನ್ನು ನೋಡೋಣ: ಲಕ್ಷ್ಮಣನು ಸುಮಿತ್ರಾದೇವಿಯ ಮಗ, ದಶರಥನ ಪುತ್ರ; ಹೀಗಾಗಿ ಲಕ್ಷ್ಮಣನು ಶ್ರೀರಾಮನಿಗೆ ತಮ್ಮನಾಗಬೇಕು. ಶ್ರೀರಾಮಚಂದ್ರನೇ ಜ್ಯೇಷ್ಠಪುತ್ರ.</p>
  </div>
  <div>
    <p>ಇಲ್ಲಿ ಸ್ವಲ್ಪ ಕಥಾಸಂದರ್ಭವನ್ನು ನೋಡೋಣ: ರಾವಣೇಶ್ವರನು ಸೀತೆಯನ್ನು ಎತ್ತುಕೊಂಡು ಹೋಗುತ್ತಿರುವ ಸಂದರ್ಭ. ಆಗ ಸೀತಾದೇವಿಯು ತನ್ನ ಆಭರಣಗಳನ್ನೆಲ್ಲ ತನ್ನ ಶರೀರದಿಂದ ಕಳಚಿ, ಅವುಗಳನ್ನೆಲ್ಲ ತನ್ನ ಸೀರೆಯ ಅಂಚಿನಲ್ಲಿ ಕಟ್ಟಿ, ಆ ಮಾರ್ಗಮಧ್ಯದಲ್ಲಿ ಬಿಸಾಡಿಬಿಟ್ಟಿದ್ದಳು. ಆಂಜನೇಯಾದಿ ಕಪಿಗಳು ಸೀತೆಯನ್ನು ಹುಡುಕುತ್ತಾ ಅದೇ ಮಾರ್ಗದಲ್ಲಿ ಬರುತ್ತಿದ್ದಾಗ ಆ ಆಭರಣಗಳ ಗಂಟು ಆ ಕಪಿಗಳಿಗೆ ಸಿಕ್ಕಿತು. ಆ ಗಂಟನ್ನು ನೋಡಿ, ಈ ಆಭರಣಗಳೇನಾದರೂ ಸೀತಾದೇವಿಗೆ ಸಂಬಂಧಪಟ್ಟವುಗಳೇ? ಹೇಳು ಎಂದು ಲಕ್ಷ್ಮಣನಿಗೆ ಅಂಗದನು ಹೇಳಿದಾಗ, ಅವುಗಳನ್ನು ನೋಡಿ ಲಕ್ಷ್ಮಣನು ಹೀಗೆ ಹೇಳುತ್ತಾನೆ:</p>
  </div>
  <div> ನಾಹಂ ಜಾನಾಮಿ ಕೇಯೂರೇ ನಾಹಂ ಜಾನಾಮಿ ಕುಂಡಲೇ।<br/> ನೂಪುರೇ ತ್ವಭಿಜಾನಾಮಿ “ನಿತ್ಯಂ ಪಾದಾಭಿವಂದನಾತ್”॥</div>
  <div>
    <p>ಈ ಎರಡು ತೋಳ್ಬಳೆಗಳನ್ನು ನಾನು ಗುರುತಿಸಲಾರೆನು, ಈ ಎರಡು ಕರ್ಣಕುಂಡಲಗಳನ್ನೂ ನಾನು ಗುರುತಿಸಲಾರೆನು; ಆದರೆ ಈ ಎರಡು ಕಾಲುಂಗುರಗಳನ್ನು ಸೀತಾಮಾತೆಯವೇ ಎಂದು ಗುರುತಿಸುತ್ತೇನೆ; ಏಕೆಂದರೆ, ನಾನು ಪ್ರತಿದಿನವೂ ಸೀತಾಮಾತೆಗೆ ಪಾದಾಭಿವಂದನೆಗಳನ್ನು ಮಾಡುತ್ತಿರುವುದರಿಂದ.</p>
  </div>
  <div>
    <p>ಇದರಿಂದ ಲಕ್ಷ್ಮಣನ ಮಾತೃಭಕ್ತಿಯು ಎದ್ದು ಕಾಣುತ್ತದೆಯಲ್ಲವೇ? ಶ್ರೀರಾಮನ ಪತ್ನಿ ಸೀತಾದೇವಿ. ಲಕ್ಷ್ಮಣನಿಗೆ ಸೀತೆಯು ಅತ್ತಿಗೆ. ಅವಳನ್ನು ಲಕ್ಷ್ಮಣನು ಮಾತೃದೃಷ್ಟಿಯಿಂದಲೇ ಅರಣ್ಯದಲ್ಲಿ ಕಾಣುತ್ತಿದ್ದ ಎಂದಾಯಿತು. ‘<strong>ಮಾತೃದೇವೋ ಭವ</strong>’ ಎಂದರೆ ಪರಸ್ತ್ರೀಯರನ್ನು ಎಂದರೆ ಬೇರೆಯವರ ಪತ್ನಿಯರನ್ನು ಮಾತೃಭಾವನೆಯಿಂದ ಕಾಣಬೇಕು ಎಂಬುದಕ್ಕೆ ಲಕ್ಷ್ಮಣನ ಆದರ್ಶವು ನಮಗೆ ಜ್ವಲಂತ ಉದಾಹರಣೆಯಾಗಿರುತ್ತದೆ. ಇದು ಹಿಂದೂ ಸಂಸ್ಕೃತಿಯ ಮಹತ್ತ್ವ!</p>
  </div>
  <div>
    <p>ಸನಾತನಸಂಸ್ಕೃತಿಯಲ್ಲಿ ಮಾತೃವಿಗೆ ಉಚ್ಚತಮ ಸ್ಥಾನವಿರುತ್ತದೆ</p>
  </div>
  <div>
    <p><strong><span class="en">23.</span></strong> ಪುರುಷನ ಜೀವನವೆಲ್ಲಾ ಸ್ತ್ರೀಜೊತೆಯಲ್ಲಿಯೇ</p>
    <p>ಗಂಡಸಾದ ಪುರುಷನಿಗೆ ‘ನಾನು ಗಂಡಸು’ ಎಂಬ ಜಂಭದ ಜೊತೆಗೆ ಹೆಣ್ಣಿನ ವಿಷಯದಲ್ಲಿ ‘ಇವಳು ಹೆಂಗಸು’ ಎಂಬ ಕೀಳುಭಾವನೆಯು ಇರುತ್ತದೆ. ಗಂಡಸೇ ಶ್ರೇಷ್ಠನೆಂದೂ ಹೆಂಗಸು ಅಪ್ರಧಾನಳೆಂದೂ ಸಾಮಾನ್ಯವಾಗಿ ಎಲ್ಲಾ ಪುರುಷರೂ ತಿಳಿದಿರುತ್ತಾರೆ. ಹೀಗಾಗಿ ಸಮಾಜದಲ್ಲಿ ಪುರುಷರಿಗೇ ಅಗ್ರಸ್ಥಾನವೂ ಇರುತ್ತದೆ. ‘ಹೆಣ್ಣು’ ಎಂದ ಕೂಡಲೇ ಅವಳ ವಿಷಯದಲ್ಲಿ ಅಷ್ಟೊಂದು ಉಚ್ಚ ಭಾವನೆಯು ಗಂಡಸರಿಗೆ ಇರುವುದು ಕಾಣುವುದಿಲ್ಲ. ಆದರೆ ಈ ಭಾವನೆಯು ಸರಿಯಲ್ಲ.</p>
    <p>ಏಕೆಂದರೆ, ಪ್ರಕೃತಿಮಾತೆಯು ಈ ಗಂಡಸನ್ನು ಬಹಳ ಮಟ್ಟಿಗೆ ಹೆಣ್ಣಿನ ಜೊತೆಯಲ್ಲಿಯೇ ಹೆಚ್ಚಾಗಿ ಇರುವಂತೆ ಮಾಡಿರುತ್ತದೆ. ಅವನು ಬ್ರಹ್ಮಚಾರಿಯೇ ಆಗಿರಲಿ, ಸಂನ್ಯಾಸಿಯೇ ಆಗಿರಲಿ; ಅಜ್ಞಾನಿಯೇ ಆಗಿರಲಿ, ಬ್ರಹ್ಮಜ್ಞಾನಿಯೇ ಆಗಿರಲಿ; ಬಡವನೇ ಆಗಿರಲಿ, ಶ್ರೀಮಂತನೇ ಆಗಿರಲಿ; ಅಧಿಕಾರಿಯೇ ಆಗಿರಲಿ, ಭಿಕಾರಿಯೇ ಆಗಿರಲಿ—ಇದಾವುದೂ ಮುಖ್ಯವಲ್ಲ. ಪುರುಷನು ಜೀವನದಲ್ಲಿ ಬಹಳಷ್ಟು ಭಾಗವನ್ನು ಹೆಣ್ಣಿನ ಜೊತೆಯಲ್ಲಿಯೇ ಕಳೆಯುತ್ತಾನೆ.</p>
    <p>ಹೇಗೆಂದರೆ: ಅಮ್ಮನ ಹೊಟ್ಟೆಯೊಳಗೇ ಒಂಭತ್ತು ತಿಂಗಳು ಇರುತ್ತಾನೆ; ಅಮ್ಮನ ಗರ್ಭದಿಂದ ಹೊರಕ್ಕೆ ಬಂದಮೇಲೆ, ಅಮ್ಮನ ತೊಡೆಯಮೇಲೆಯೇ ನಾಲ್ಕೈದು ವರ್ಷಗಳ ವರೆಗೆ ಬೆಳೆಯುತ್ತಾನೆ. ಅನಂತರವೂ ಅಮ್ಮನೇ ಆ ಬಾಲಕನಿಗೆ ಸ್ನಾನ, ಉಡುಪು, ಅಲಂಕಾರಗಳನ್ನು ಮಾಡುತ್ತಾಳೆ. ಅವನು ಶಾಲಾ ಕಾಲೇಜಿಗೆ ಹೋಗುವಾಗಲೂ ಅವನಿಗೆ ಡಬ್ಬಿಗೆ ಅನ್ನ ತಿಂಡಿಗಳನ್ನು ಹಾಕಿ, ಅವನನ್ನು ಕಾಪಾಡುವವಳು ಅಮ್ಮನೇ. ಅವನು ಕೆಲಸಕ್ಕೆ ಹೋಗುವಾಗಲೂ ಅವನ ಆರೋಗ್ಯವನ್ನು ನೋಡಿಕೊಳ್ಳುವವಳೂ ಅಮ್ಮನೇ ಅಲ್ಲವೇ?</p>
    <p>ಇನ್ನು ಅವನಿಗೆ ಹೆಣ್ಣನ್ನು ನೋಡಿ <span class="en">Select</span> ಮಾಡುವವಳೂ ಅಮ್ಮನೇ. ಇನ್ನು ಮದುವೆಯಾದ ಮೇಲೆ ಹೆಂಡತಿಯೊಂದಿಗೆ ಜೀವನ, ೩೦ ರಿಂದ ೭೦ರ ವರೆಗೂ ಹೆಂಡತಿಯೊಂದಿಗೆ; ಮುದುಕನಾದ ಮೇಲೆ ಹೆಣ್ಣು ಮಕ್ಕಳ ಆರೈಕೆ; ಅಜ್ಜನಾದ ಮೇಲೆ ಮೊಮ್ಮಗಳ ಮೇಲೆ ಪ್ರೀತಿ, ರೋಗಿಷ್ಠನಾದಮೇಲಂತೂ ಅವನಿಗೆ<span class="en"> Sister</span>ಗಳಿಂದ ಶುಶ್ರೂಷೆ. ಹೀಗಾಗಿ ಗಂಡಸುಪುರುಷರ ಜೀವನವೆಲ್ಲಾ ಸ್ತ್ರೀಯರೊಂದಿಗೇ ಅಲ್ಲವೇ? ಸ್ತ್ರೀಯರೇ ಪುರುಷನಿಗೆ ಆಶ್ರಯ, ಸ್ತ್ರೀ ಇಲ್ಲದಿದ್ದರೆ ಪುರುಷನು ಜೀವಿಸಲೂ ಆರನು. ಆದ್ದರಿಂದಲೇ “<strong>ಮಾತೃದೇವೋ ಭವ</strong>” ಎಂದು ಶಾಸ್ತ್ರಗಳ ಕಿವಿಮಾತು.</p>
  </div>
  <div>
    <p>ಪುರುಷರಿಗೆ ನಾರಿಯೇ ರಕ್ಷಕಳು ಎಂಬುದನ್ನು ಮರೆಯಬಾರದು</p>
  </div>
  <div>
    <p><strong><span class="en">24.</span></strong> ನ ಮಾತುಃ ಪರದೈವತಮ್</p>
    <p>ವೇದಶಾಸ್ತ್ರಪುರಾಣಗಳಲ್ಲಿ ಮಾನವರಿಗೆ ನೂರಾರು ಸಾಧನಗಳನ್ನು ಹೇಳಿದ್ದಾರೆ. ಅವುಗಳನ್ನು ಬಹಿರಂಗ ಸಾಧನ, ಸಹಕಾರಿ ಸಾಧನ, ಅಂತರಂಗ ಸಾಧನ, ಸಾಕ್ಷಾತ್ ಸಾಧನಗಳೆಂದು ವಿಂಗಡಿಸಿ ಅವುಗಳನ್ನೆಲ್ಲ ವಿಸ್ತಾರವಾಗಿ ತಿಳಿಸಿದ್ದಾರೆ ಕೂಡ. ಹೀಗೆಯೇ ತಪಸ್ಸುಗಳನ್ನೂ ಶಾರೀರ ತಪಸ್ಸು, ವಾಚಿಕ ತಪಸ್ಸು, ಮಾನಸ ತಪಸ್ಸು ಎಂದು ವಿಂಗಡಿಸಿ, ಅವುಗಳಲ್ಲಿಯೂ ನೂರಾರು ರೀತಿಯ ತಪಸ್ಸುಗಳನ್ನು ಉಪದೇಶಿಸಿದೆ. ಇದೆಲ್ಲವೂ ಸರಿಯೇ ಆಗಿದೆ; ಆದರೆ ಈ ಎಲ್ಲಾ ತಪಸ್ಸುಗಳಿಗಿಂತಲೂ, ಎಲ್ಲಾ ಸಾಧನಗಳಿಗಿಂತಲೂ ಮಿಗಿಲಾದ ಒಂದು ತಪಸ್ಸಿದೆ. ಅದೇ <strong>ಮಾತೃಸೇವಾ ತಪಸ್ಸು</strong>. ಮಾತೃಸೇವೆಗಿಂತ ಹೆಚ್ಚಿನ ತಪಸ್ಸೇ ಇಲ್ಲ. ಏಕೆಂದರೆ:</p>
  </div>
  <div> ನ ಗಾಯತ್ರ್ಯಾಃ ಪರೋ ಮಂತ್ರಃ ನ ಮಾತುಃ ಪರದೈವತಮ್।<br/> ಸತ್ಯಾನ್ನಾಸ್ತಿ ಪರೋ ಧರ್ಮಃ ನಾನೃತಾತ್ ಪಾತಕಂ ಪರಮ್॥</div>
  <div>
    <p>ಗಾಯತ್ರೀ ಮಂತ್ರಕ್ಕಿಂತ ಹೆಚ್ಚಿನ ದೊಡ್ಡ ಮಂತ್ರವಿಲ್ಲ , ತಾಯಿಗಿಂತ ಮಿಗಿಲಾದ ದೇವರಿಲ್ಲ ; ಸತ್ಯಕ್ಕಿಂತ ಹೆಚ್ಚಿನ ಧರ್ಮವೂ ಇಲ್ಲ , ಅನೃತಕ್ಕಿಂತ ಎಂದರೆ ಸುಳ್ಳಿಗಿಂತ ಹೆಚ್ಚಿನ ಪಾಪವೂ ಇಲ್ಲ.</p>
    <p><strong>ವಿವರಣೆ</strong>: ಹೌದು, ಈ ವಿಶಾಲಪ್ರಪಂಚದಲ್ಲಿ ಸಾವಿರಾರು ದೇವತೆಗಳಿದ್ದಾರೆ, ಅವರೆಲ್ಲರೂ ಅವರವರ ಕ್ಷೇತ್ರದಲ್ಲಿ ದೊಡ್ಡವರೇ ಹೌದು. ನವಗ್ರಹಗಳು, ಅಷ್ಟದಿಕ್ಪಾಲಕರು, ಕ್ಷೇತ್ರಪಾಲಕರು, ದಶಾವತಾರಿ ದೇವರುಗಳು, ಮೃತ್ಯುಂಜಯಾದಿಗಳು—ಹೀಗೆ ಸಾಕಷ್ಟು ದೇವರುಗಳಿದ್ದಾರೆ. ಇವರನ್ನು ಶ್ರದ್ಧೆಯಿಂದ ಆರಾಧಿಸಿದರೆ ಅದರಿಂದ ಇಷ್ಟಾರ್ಥಗಳೆಲ್ಲವೂ ಸಿದ್ಧಿಸುತ್ತವೆ; ದಿಟ, ಇದನ್ನು ಯಾರೂ ಅಲ್ಲಗಳೆಯುವಂತಿಲ್ಲ.</p>
    <p>ಆದರೆ ನಮ್ಮನ್ನು ಹಡೆದಿರುವಂಥ, ಹೊತ್ತು ಬೆಳೆಸಿರುವಂಥ ‘<strong>ಅಮ್ಮ</strong>’ನಿ ಗಿಂತ ದೊಡ್ಡ ದೇವರಿಲ್ಲ ಎಂಬುದು ನಮ್ಮ ಹಿಂದೂ ಸಂಸ್ಕೃತಿ. ಆದ್ದರಿಂದಲೇ ಶ್ರುತಿಯು ‘<strong>ಮಾತೃದೇವೋ ಭವ</strong>’ ಎನ್ನುತ್ತಿದೆ. ತಾಯಿಯು ಪ್ರತ್ಯಕ್ಷದೇವತೆಯಲ್ಲವೇ? “<strong>ನ ಮಾತುಃ ಪರದೈವತಂ</strong>” ತಾಯಿಗಿಂತ ಹೆಚ್ಚಿನ ದೇವರಿಲ್ಲ ಎಂದು ಮಹರ್ಷಿಗಳೆಲ್ಲರೂ ಸಾರಿದ್ದಾರೆ. ಮಾತೃಭಕ್ತಿಗಿಂತ, ಮಾತೃಸೇವೆಗಿಂತ, ಮಾತೃಪೂಜೆಗಿಂತ, ಮಾತೃಆರಾಧನೆಗಿಂತ, ಹೆಚ್ಚಿನ ಸಾಧನವೂ ಇಲ್ಲ, ತಪಸ್ಸೂ ಇಲ್ಲ. <strong>ಮಾತರಿ ಸಂತುಷ್ಟಾಯಾಂ ಸರ್ವಾ ದೇವತಾಃ ಸಂತುಷ್ಟಾಃ ಭವಂತಿ</strong>, ತಾಯಿಯು ಸಂತುಷ್ಟಳಾದರೆ ಸರ್ವದೇವತೆಗಳೂ ಸಂತುಷ್ಟರಾಗುತ್ತಾರಲ್ಲವೇ?</p>
  </div>
  <div>
    <p>ಮಾತೃಪೂಜೆಯೆಂದರೆ ದೇವತಾಪೂಜೆಯೇ ಎಂದು ತಿಳಿಯಬೇಕು</p>
  </div>
  <div>
    <p><strong><span class="en">25.</span></strong> ನರನು ಹೆಣ್ಣಿನಿಂದಲೇ ಗೃಹಸ್ಥನಾಗುತ್ತಾನೆ</p>
    <p>ಒಬ್ಬ ಹುಡುಗ ತುಂಬಾ ಬುದ್ಧಿವಂತ, ತುಂಬಾ ಜಾಣ, ವಿದ್ಯಾವಂತನೂ ಸುಂದರನೂ ಆಗಿದ್ದಾನೆ. ಕೈತುಂಬಾ ಹಣವನ್ನು ಸಂಪಾದಿಸುತ್ತಿದ್ದಾನೆ. ಆದರೆ ಅವನು ಬ್ರಹ್ಮಚಾರಿ. ಇವನ ವಂಶವೂ ಉತ್ತಮವಾಗಿದ್ದು ಎಲ್ಲಾ ಸದ್ಗುಣಗಳಿಂದ ಸಂಪನ್ನನಾದ ಹುಡುಗನಿವನು. ಇವನು ಇನ್ನೂ ಬ್ರಹ್ಮಚಾರಿಯಾಗಿಯೇ ಇದ್ದಾನೆ. ಇವನಿಗೆ ತಾನೂ ಗೃಹಸ್ಥನಾಗಿ ಸಂಸಾರಮಾಡಬೇಕೆಂಬ ತೀವ್ರೇಚ್ಛೆಯು ಇದೆ. ಆದರ್ಶಗೃಹಸ್ಥನಾಗಿ ಬಾಳಬೇಕೆಂಬ ಆಶೆಯಿದೆ. ಏಕೆಂದರೆ:</p>
  </div>
  <div>ಸಾನಂದಂ ಸದನಂ ಸುತಾಶ್ಚ ಸುಧಿಯಃ ಭಾರ್ಯಾ ಮನೋಹಾರಿಣೀ<br/>ಸನ್ಮಿತ್ರಂ ಸಧನಂ ಸ್ವಯೋಷಿತಿ ರತಿಃ ಚಾಜ್ಞಾಪರಾಃ ಸೇವಕಾಃ।<br/>ಆತಿಥ್ಯಂ ಶಿವಪೂಜನಂ ಪ್ರತಿದಿನಂ ಮಿಷ್ಟಾನ್ನಪಾನಂ ಗೃಹೇ<br/>ಸಾಧೋಃ ಸಂಗಮುಪಾಸತೇ ಹಿ ಸತತಂ ಧನ್ಯೋ ಗೃಹಸ್ಥಾಶ್ರಮಃ॥</div>
  <div>
    <p>ಈ ಶ್ಲೋಕದಲ್ಲಿ ಗೃಹಸ್ಥಾಶ್ರಮದ ಮಹತ್ತ್ವವನ್ನು ಹೇಳಿರುತ್ತದೆ. ಗೃಹಸ್ಥನಾದರೆ ಒಳ್ಳೆಯ ಸುಪುತ್ರರು, ಸೊಸೆಯಂದಿರು; ಒಳ್ಳೆಯ ಪುತ್ರಿಯರೂ ಅಳಿಯಂದಿರೂ ಬರುತ್ತಾರೆ. ಗೃಹಸ್ಥನಾದರೆ ದಂಪತಿಗಳು ಜೊತೆಜೊತೆಯಲ್ಲಿ ವಾಹನಗಳಲ್ಲಿ ಸಂಚಾರಮಾಡಬಹುದು. ಯಾವುದೇ ಕಾರ್ಯಕ್ರಮಗಳಿಗೆ ಜೊತೆಯಲ್ಲಿ ಸಂತೋಷವಾಗಿ ಹೋಗಿಬರಬಹುದು. ಆ ದಂಪತಿಗಳನ್ನು ನೋಡಿದವರು ತುಂಬಾ ಸಂತೋಷಪಡುತ್ತಾರೆ.</p>
    <p>ಇದನ್ನೆಲ್ಲಾ ನೋಡುತ್ತಾ ಕೇಳುತ್ತಾ ಇರುವ ಈ ಬ್ರಹ್ಮಚಾರಿಗೆ ತಾನೂ ಆದರ್ಶಗೃಹಸ್ಥನಾಗಿ ಸಮಾಜದಲ್ಲಿ ಹೆಮ್ಮೆಯಿಂದ ಮತ್ತು ಆನಂದದಿಂದ ಬಾಳಬೇಕೆಂಬ ಆಶೆಯು ಇದ್ದೇಇರುತ್ತದೆಯಲ್ಲವೇ? ಹೌದು, ಆದರೆ ಆ ಬ್ರಹ್ಮಚಾರಿಯು ‘ಗೃಹಸ್ಥ’ ಎಂದಾಗಬೇಕಾದರೆ ಅವನಿಗೆ ಒಂದು ಹೆಣ್ಣು ಬೇಕಲ್ಲವೇ? ಹೆಣ್ಣಿನಿಂದಲೇ ಬ್ರಹ್ಮಚಾರಿಯು ಗೃಹಸ್ಥನಾಗಬಲ್ಲನೇ ಹೊರತು ಗಂಡಿನಿಂದಲ್ಲ. ಬ್ರಹ್ಮಚಾರಿಯಾದವನಿಗೆ ಹೆಣ್ಣಿನೊಂದಿಗೆ ವಿವಾಹವಾಯಿತೆಂದರೆ, ಅದೇನೋ ಒಂದು ತರಹದ ಜಂಭ, ಮೋಜು, ಹೆಮ್ಮೆ, ಧೈರ್ಯ, ಸಮಾಜದಲ್ಲಿ ಒಂದು ಪ್ರತಿಷ್ಠೆ ಎಲ್ಲವೂ ಬಂದೇಬಿಡುತ್ತದೆ. ಅಂತೂ ಹೆಣ್ಣಿನಿಂದಲೇ ಮಾನವನು ಗೃಹಸ್ಥನಾಗಿ, ತಂದೆಯಾಗಿ, ಅಜ್ಜನಾಗಿ, ಮುತ್ತಜ್ಜನೂ ಆಗುತ್ತಾನಲ್ಲವೇ? ಸಮಾಜದಲ್ಲಿ ಬಿಡಿ ಬ್ರಹ್ಮಚಾರಿಗಿಂತಲೂ ಗೃಹಸ್ಥನಿಗೇ ಹೆಚ್ಚು ಗೌರವವು. ಆದ್ದರಿಂದಲೇ ಶ್ರುತಿಯು “<strong>ಮಾತೃದೇವೋ ಭವ</strong>” ಎಂದು ಹೇಳುತ್ತದೆ.</p>
  </div>
  <div>
    <p>ಗೃಹಸ್ಥಜೀವನದಲ್ಲಿ ಪತ್ನಿಯೇ ಸಂಪತ್ತು ಎಂದು ತಿಳಿಯಬೇಕು</p>
  </div>
  <div><strong><span class="en">26.</span></strong> ಯತಿಗಳಿಗೂ ತಾಯಿಯು ವಂದ್ಯಳೇ!<p>ನಮ್ಮ ಹಿಂದೂ ಸನಾತನ ಸಂಸ್ಕೃತಿಯಲ್ಲಿ ಬ್ರಾಹ್ಮಣ, ಕ್ಷತ್ರಿಯ, ವೈಶ್ಯ, ಶೂದ್ರರೆಂಬ ನಾಲ್ಕು ವರ್ಣಗಳೂ; ಬ್ರಹ್ಮಚಾರಿ, ಗೃಹಸ್ಥ, ವಾನಪ್ರಸ್ಥ, ಸಂನ್ಯಾಸಗಳೆಂಬ ನಾಲ್ಕು ಆಶ್ರಮಗಳೂ ಇವೆಯಲ್ಲವೇ? ಸಂನ್ಯಾಸಿಯೆಂದರೆ ಎಲ್ಲಾ ಕರ್ಮ ಗಳನ್ನೂ ಬಿಟ್ಟು, ನಿವೃತ್ತಿಧರ್ಮಪರಾಯಣನಾಗಿರುವ ಧೀರನಾದ ಮಹಾತ್ಮ. ಇವನಿಗೆ ಶ್ರೌತಸ್ಮಾರ್ತಕರ್ಮಗಳ ಅಂಟು ಇಲ್ಲವೇ ಇಲ್ಲ. ಏಕೆಂದರೆ ಶಿಖಾಯಜ್ಞೋಪವೀತಗಳನ್ನೇ ವಿಧಿವತ್ತಾಗಿ ತ್ಯಜಿಸಿರುವ ಧೀರನಿವನು. ಇವನಿಗೆ ಯಾರಿಂದಲೂ ಏನೇನೂ ಆಗಬೇಕಾದ್ದಿಲ್ಲ. ಇವನು ನಿತ್ಯ ಅನುಷ್ಠಾನಗಳಾದ ಸಂಧ್ಯಾ, ದೇವಪೂಜಾ, ಬ್ರಹ್ಮಯಜ್ಞಾದಿಗಳನ್ನೂ ಧೈರ್ಯವಾಗಿ ಬಿಟ್ಟಿರುವ ಧೀರನಾದ ಯತಿ. ಯತಿ, ಸಂನ್ಯಾಸಿ, ಪರಿವ್ರಾಜಕ, ಪರಮಹಂಸ—ಇವೆಲ್ಲವೂ ಒಂದೇ. ಯತಿಯ ಲಕ್ಷಣವನ್ನು ಶ್ರೀಗೌಡಪಾದಾಚಾರ್ಯರು ತಮ್ಮ ಮಾಂಡೂಕ್ಯಕಾರಿಕೆಯಲ್ಲಿ ಹೀಗೆ ಹೇಳಿದ್ದಾರೆ:</p></div>
  <div> ನಿಸ್ತುತಿರ್ನಿನರ್ಮಸ್ಕಾರಃ ನಿಃಸ್ವಧಾಕಾರ ಏವ ಚ।<br/> ಚಲಾಚಲನಿಕೇತಶ್ಚ ಯತಿರ್ಯಾದೃಚ್ಛಿಕೋ ಭವೇತ್॥</div>
  <div>
    <p>ಯತಿಯೆಂದರೆ ನಿಸ್ತುತಿಯೂ ನಿರ್ನಮಸ್ಕಾರನೂ ನಿಃಸ್ವಧಾಕಾರನೂ ಮತ್ತು ಚಲಾಚಲನಿಕೇತನನೂ ಯಾದೃಚ್ಛಿಕನೂ ಆಗಿರುತ್ತಾನೆ.</p>
    <p>ಅಂದರೆ ಸಂನ್ಯಾಸಿಗಳಾದವರು ಬೇರೆ ಯಾರಿಗೂ ನಮಸ್ಕಾರಗಳನ್ನು ಮಾಡಬೇಕಾಗಿಲ್ಲ , ಮಾಡುವುದೂ ಇಲ್ಲ. ಸಂನ್ಯಾಸಿಗಳಾದವರು ತಮ್ಮ ತಂದೆಗೂ, ಗೃಹಸ್ಥಗುರುವಿಗೂ ನಮಸ್ಕಾರವನ್ನು ಮಾಡಬಾರದು ಎಂದೇ ಶಾಸ್ತ್ರವಾಕ್ಯವಿದೆ. ಏಕೆಂದರೆ ಸಂನ್ಯಾಸಿಯು ಸರ್ವಸಂಗಪರಿತ್ಯಾಗಿಯಾಗಿರುತ್ತಾನೆ.</p>
    <p>ಆದರೆ, ತನಗೆ ಜನ್ಮಕೊಟ್ಟಿರುವಂಥ ತನ್ನ ಮಾತೃವಿಗೆ ಅಂದರೆ ತಾಯಿಗೆ ಮಾತ್ರ, ಸಂನ್ಯಾಸಿಗಳೂ ನಮಸ್ಕಾರವನ್ನು ಮಾಡಲೇಬೇಕು, ಮಾಡುತ್ತಾರೆ ಕೂಡ. ಇದು, ನಮ್ಮ ಹಿಂದೂ ಸಂಸ್ಕೃತಿಯಲ್ಲಿ ಮಾತೃವಿಗೆ ಕೊಟ್ಟಿರುವ ಉಚ್ಚಸ್ಥಾನ. ಸಂನ್ಯಾಸಿಯಾಗಿ ಶ್ರೌತಸ್ಮಾರ್ತಕರ್ಮಗಳನ್ನೆಲ್ಲ ಸಂನ್ಯಾಸಮಾಡಿರಬಹುದು; ಹೆಂಡತಿ ಮಕ್ಕಳು ಮೊಮ್ಮಕ್ಕಳ ಸಂಬಂಧವನ್ನು ಸಂನ್ಯಾಸಮಾಡಿರಬಹುದು; ಆದರೆ ತಾಯಿಯನ್ನು ಸಂನ್ಯಾಸಮಾಡುವಂತಿಲ್ಲ. ತಾಯಿಯನ್ನು ಕಂಡಾಗ ಸಂನ್ಯಾಸಿಯೂ ಭಕ್ತಿಯಿಂದ ಬಾಗಿ ತನ್ನ ಮಾತೃವನ್ನು ವಂದಿಸಲೇಬೇಕು. ಆದ್ದರಿಂದಲೇ ವೇದವು “<strong>ಮಾತೃದೇವೋ ಭವ</strong>” ಎಂದು ಹೇಳುತ್ತಿದೆ.</p>
  </div>
  <div>
    <p>ಸಂನ್ಯಾಸಿಗಳಾಗಿದ್ದರೂ ತಾಯಿಯನ್ನು ನಮಸ್ಕರಿಸಲೇಬೇಕು</p>
  </div>
  <div>
    <p><strong><span class="en">27.</span></strong> ಅತ್ಯಾಚಾರಿಗೆ ನಾರಿಯು ಬೆಂಕಿಯಂತೆ</p>
    <p>ನಾರಿಯನ್ನು ನಮ್ಮ ಹಿಂದೂ ಸಂಸ್ಕೃತಿಯಲ್ಲಿ “<strong>ಮಾತೃದೇವೋ ಭವ</strong>”, ತಾಯಿಯಂತೆ ಭಾವಿಸು ಎಂದಿದ್ದಾರೆ. ತನ್ನ ಧರ್ಮಪತ್ನಿಯೊಬ್ಬಳನ್ನು ಬಿಟ್ಟು, ಬೇರೆಯ ಸ್ತ್ರೀಯರನ್ನೆಲ್ಲ ಪ್ರೀತಿಯಿಂದ, ಗೌರವದಿಂದ, ಮಾತೃದೃಷ್ಟಿಯಿಂದಲೇ ನೋಡಬೇಕು. ಅದನ್ನು ಬಿಟ್ಟು ಅಕ್ರಮದಿಂದ, ಅವಿವೇಕದಿಂದ ಅಥವಾ ಕಾಮುಕದೃಷ್ಟಿಯಿಂದ ಸ್ತ್ರೀಯರನ್ನು ನೋಡಿದಾಗ ಆ ನಾರಿಯು ಇವನ ಪಾಲಿಗೆ ಬೆಂಕಿಯೇ ಆಗಿಬಿಡುತ್ತಾಳೆ, ಎಚ್ಚರಿಕೆ! ಹುಷಾರ್! ನೆನಪಿರಲಿ. ಆದ್ದರಿಂದ ಸ್ತ್ರೀಯರ ವಿಷಯದಲ್ಲಿ ನೈಷ್ಠಿಕಬ್ರಹ್ಮಚಾರಿಗಳೂ ಮತ್ತು ಸಾಧುಸಂನ್ಯಾಸಿಗಳೂ ಹುಷಾರಾಗಿರಬೇಕು. ಪರಸ್ತ್ರೀಯರ ತಂಟೆಗೇನಾದರೂ ಪುರುಷರು ಹೋದರೆಂದರೆ ಅವರು ಫಿನಿಷ್! ಏಕೆಂದರೆ:</p>
  </div>
  <div> ಅಗ್ನಿಕುಂಡಸಮಾ ನಾರೀ ಘೃತಕುಂಭಸಮೋ ನರಃ।<br/> ಸಂಸರ್ಗೇಣ ವಿಲೀಯೇತ ತಸ್ಮಾತ್ ತಾಂ ಪರಿವರ್ಜಯೇತ್॥</div>
  <div>
    <p>ನಾರಿಯೆಂಬುವವಳು ಅಗ್ನಿಕುಂಡಕ್ಕೆ ಸಮನಾಗಿರುತ್ತಾಳೆ, ಪುರುಷನಾದರೋ ಘೃತಕುಂಬಕ್ಕೆ ಎಂದರೆ ತುಪ್ಪದ ಗಡಿಗೆಗೆ ಸಮಾನನಾಗಿರುತ್ತಾನೆ. ಬೆಂಕಿಯ ಸಂಬಂಧದಿಂದ ಗಟ್ಟಿಯಾಗಿದ್ದರೂ ತುಪ್ಪವು ಕರಗಿಹೋಗುವಂತೆಯೇ ಪುರುಷನೂ ಕೂಡ ನಾರೀ ಸಂಸರ್ಗದಿಂದ ಹಾಳಾಗಿಹೋಗುತ್ತಾನೆ. ಆದ್ದರಿಂದ ಪರರ ಸ್ತ್ರೀಯರ ತಂಟೆಗೆ ಪುರುಷರು ಎಂದೆಂದಿಗೂ ಹೋಗಬಾರದು.</p>
    <p>ತುಪ್ಪವಾಗಲೀ, ಬೆಣ್ಣೆಯಾಗಲೀ ಎಷ್ಟೇ ಗಟ್ಟಿಯಾಗಿದ್ದರೂ ಬೆಂಕಿಯ ಹತ್ತಿರಕ್ಕೆ ಬಂದ ಕೂಡಲೇ ಕರಗಿಹೋಗುತ್ತದೆಯಲ್ಲವೇ? ಇದರಂತೆಯೇ ಪುರುಷನೂ ಕೂಡ ಸ್ತ್ರೀಯರ ಸಹವಾಸದಿಂದ ಕರಗಿಹೋಗುತ್ತಾನೆ. ಏಕೆಂದರೆ ಹೆಣ್ಣು ಬರೀ ಹೆಣ್ಣಲ್ಲ, ಹೆಣ್ಣೆಂದರೆ ಬೆಂಕಿಯಂತೆ ಎಂದು ತಿಳಿಯಬೇಕು. ಪತ್ನಿಯಾದ ಹೆಣ್ಣು ತನ್ನ ಗಂಡನಿಗೆ ಹೆಣ್ಣೇ ಹೌದು, ಗಂಡನಿಗೆ ತನ್ನ ಪತ್ನಿಯು ಗೃಹಲಕ್ಷ್ಮೀ, ಕುಟುಂಬಲಕ್ಷ್ಮೀ, ಸೌಭಾಗ್ಯಲಕ್ಷ್ಮೀ, ಆನಂದಲಕ್ಷ್ಮೀ ರೂಪದಿಂದ ಕುಟುಂಬದಲ್ಲಿ ಶಾಂತಿ ಆನಂದಗಳನ್ನೇ ವರ್ಷಿಸುತ್ತಾಳೆ. ಆದರೆ ಅತ್ಯಾಚಾರಿಗಳಿಗೆ ಅದೇ ನಾರಿಯು ಬೆಂಕಿಯಂತೆ ಆಗಿಬಿಡುತ್ತಾಳೆ. ಪರರ ಸ್ತ್ರೀಯರನ್ನು ಗೌರವದಿಂದ ಮಾತೃವಿನ ಭಾವನೆಯಿಂದ ಕಾಣಬೇಕೇ ಹೊರತು ಕಾಮುಕಭಾವನೆಯಿಂದ ಕಾಣಬಾರದು. ಏಕೆಂದರೆ ಅತ್ಯಾಚಾರಿಗೆ ಆ ನಾರಿಯೇ ಬೆಂಕಿಯಂತಾಗಿಬಿಡುತ್ತಾಳೆ. ಎಚ್ಚರಿಕೆ!</p>
  </div>
  <div>
    <p>ಪುರುಷರು ಪರಸ್ತ್ರೀಯರ ಮೇಲೆ ಅತ್ಯಾಚಾರವನ್ನು ಎಂದಿಗೂ ಮಾಡಬಾರದು</p>
  </div>
  <div>
    <p><strong><span class="en">28.</span></strong> ಪತ್ನಿಯು ಗಂಡನಿಗೆ ಸರ್ವವಿಧದಲ್ಲೂ ಸಂಪತ್ತು</p>
  </div>
  <div>
    <p>ಒಂದು ಕುಟುಂಬದಲ್ಲಿ ನಾನಾ ರೀತಿಯ ಸಮಸ್ಯೆಗಳು, ಎಡರುತೊಡರುಗಳು, ತಾಪತ್ರಯಗಳು, ಸಾಲಸೋಲಗಳು ಬಂದೇ ಬರುತ್ತವೆಯಲ್ಲವೇ? ಸಂಸಾರ, ಕುಟುಂಬ ಎಂದರೇ ಗೊಂದಲಗಳ ಕೂಟ. ಇಂಥ ಕಷ್ಟಸಂದರ್ಭಗಳಲ್ಲಿ ಗಂಡನಿಗೆ ಊರುಗೋಲಾಗಿ, ಮಕ್ಕಳಿಗೆ ಮಾತೃವಾಗಿ ಸರ್ವವಿಧಗಳಲ್ಲಿಯೂ ಧೈರ್ಯಸ್ಥೈರ್ಯಶಕ್ತಿಉತ್ಸಾಹಗಳನ್ನು ಕೊಡುವ ಮಹಾತಾಯಿಯೇ ಹೆಣ್ಣು. ಉದಾಹರಣೆಗಾಗಿ ಈ ಶ್ಲೋಕವನ್ನು ನೋಡಿರಿ:</p>
  </div>
  <div>
    <p> ಕಾರ್ಯೇಷು ದಾಸೀ ಕರಣೇಷು ಮಂತ್ರೀ<br/> ಭೋಜ್ಯೇಷು ಮಾತಾ ಕ್ಷಮಯಾ ಧರಿತ್ರೀ।<br/> ರೂಪೇಷು ಲಕ್ಷ್ಮೀಃ ಶಯನೇಷು ರಂಭಾ<br/> ಷಡ್ಧರ್ಮಯುಕ್ತಾ ಗೃಹಧರ್ಮಪತ್ನೀಖ್ಕುಟುಂಬದಲ್ಲಿ ಹೆಂಗಸಿನ ಆರು ಪಾತ್ರಗಳನ್ನು ಇಲ್ಲಿ ಚೆನ್ನಾಗಿ ತಿಳಿಸಿದೆ:</p>
  </div>
  <div>೧.</div>
  <div/>
  <div>
    <p><strong>ಕಾರ್ಯೇಷು ದಾಸೀ</strong>: ಸ್ತ್ರೀಯಾದವಳು ಕುಟುಂಬದಲ್ಲಿನ ಏನೇ ಕೆಲಸವನ್ನಾದರೂ ತಾನು ದಾಸಿಯಂತೆ ಮಾಡುತ್ತಾಳೆ</p>
  </div>
  <div>
    <p>೨.</p>
  </div>
  <div>
    <p><strong>ಕರಣೇಷು ಮಂತ್ರೀ</strong>: ಏನಾದರೂ ಸಂಕಟಪರಿಸ್ಥಿತಿಗಳು ಬಂದಾಗ ಗಂಡನಿಗೆ ವಿವೇಕದ ಮಾತನ್ನು ಹೇಳುವ ಮಂತ್ರಿಯಿವಳು</p>
  </div>
  <div>
    <p>೩.</p>
  </div>
  <div>
    <p><strong>ಭೋಜ್ಯೇಷು ಮಾತಾ</strong>: ಮಕ್ಕಳಿಗೆ, ಗಂಡನಿಗೆ, ಮೊಮ್ಮಕ್ಕಳಿಗೆ ಪ್ರೀತಿಯಿಂದ ಅಡಿಗೆಮಾಡಿ ಊಟವನ್ನು ಬಡಿಸುವಾಗ ಇವಳೇ ಅಮ್ಮನಾಗುತ್ತಾಳೆ</p>
  </div>
  <div>
    <p>೪.</p>
  </div>
  <div>
    <p><strong>ಕ್ಷಮಯಾ ಧರಿತ್ರೀ</strong>: ಕುಟುಂಬದಲ್ಲಿ ಕಷ್ಟಪರಂಪರೆಗಳು ಬಂದೊದಗಿದಾಗ ಶಾಂತಳಾಗಿದ್ದು ಭೂಮಿಯಂತೆ ಕ್ಷಮಾಸದ್ಗುಣವಂತೆಯೂ ಆಗಿರುತ್ತಾಳೆ.</p>
  </div>
  <div>
    <p>೫.</p>
  </div>
  <div>
    <p><strong>ರೂಪೇಷು ಲಕ್ಷ್ಮೀ</strong>: ಚೆನ್ನಾಗಿ ಅಲಂಕಾರವನ್ನು ಮಾಡಿಕೊಂಡು ಕುಂಕುಮ ಬಳೆಗಳನ್ನು ಧರಿಸಿಕೊಂಡಿರುವಾಗ ಇವಳೇ ಗಂಡನಿಗೆ ಲಕ್ಷ್ಮಿಯಂತಿರುತ್ತಾಳೆ</p>
  </div>
  <div>
    <p>೬.</p>
  </div>
  <div>
    <p><strong>ಶಯನೇಷು ರಂಭಾ</strong>: ತನ್ನ ಪ್ರಾಣವೇ ಆಗಿರುವ ಗಂಡನಿಗೆ ರತಿಸುಖವನ್ನು ಕೊಡುವಾಗ ಇವಳೇ ಊರ್ವಶೀ ರಂಭೆಯೂ ಆಗಿರುತ್ತಾಳೆ</p>
  </div>
  <div>
    <p>ಹೀಗೆ ಕುಟುಂಬದ ಎಲ್ಲಾ ಹಂತಗಳಲ್ಲಿಯೂ ಹೆಣ್ಣಾದವಳು ಸಮರ್ಥಳಾಗಿ ಸಂಸಾರವನ್ನು ಮೇಲಕ್ಕೆ ತರುವ ಪ್ರಯತ್ನಮಾಡುವ ತಾಯಿಯಾಗಿರುತ್ತಾಳೆ. ಆದ್ದರಿಂದಲೇ ಇವಳನ್ನು ‘ಗೃಹಲಕ್ಷ್ಮೀ’ ಎಂದೇ ಕರೆಯುತ್ತಾರೆ.</p>
  </div>
  <div>
    <p>ಸರ್ವಸಮರ್ಥಳಾದ ಪತ್ನಿಯನ್ನು ಸಂತೋಷಪಡಿಸಬೇಕು</p>
  </div>
  <div>
    <p><strong><span class="en">29.</span></strong> ಮಾತೃದೇವೋ ಭವ</p>
  </div>
  <div>
    <p>ನಮ್ಮ ಭಾರತೀಯ ಸನಾತನಧರ್ಮಕ್ಕೆ, ಭಾರತೀಯ ಸಂಸ್ಕೃತಿಗೆ ವೇದಶಾಸ್ತ್ರಪುರಾಣಸ್ಮೃತಿಗ್ರಂಥಗಳೇ ಪ್ರಮಾಣ. ಭಾರತೀಯ ಸನಾತನ ಆರ್ಯ ಹಿಂದೂವೈದಿಕಸಂಸ್ಕೃತಿಯಲ್ಲಿ ಮಾತೃವಿಗೆ ಅಂದರೆ ತಾಯಿಗೆ ಅತ್ಯಂತ ಹೆಚ್ಚಿನ ಸ್ಥಾನವನ್ನು ಕೊಟ್ಟಿರುತ್ತದೆ. ವೇದೇತಿಹಾಸಪುರಾಣಗಳಲ್ಲಿ ತಾಯಿಯನ್ನು ದೇವರೆಂದೇ ಆರಾಧಿಸಬೇಕು ಎಂದು ತಿಳಿಸಿರುತ್ತದೆ. ಇದಕ್ಕೆ ಉದಾಹರಣೆಯಾಗಿ ಒಂದು ಸುಪ್ರಸಿದ್ಧಮಂತ್ರವನ್ನು ನೋಡೋಣ:</p>
  </div>
  <div>
    <p>ಕೃಷ್ಣಯಜುರ್ವೇದದ ತೈತ್ತಿರೀಯ ಆರಣ್ಯಕಕ್ಕೆ ಸೇರಿದ ಒಂದು ಉಪನಿಷತ್ತು ತೈತ್ತಿರೀಯೋಪನಿಷತ್ತು. ಇದರ ಪ್ರಥಮವಲ್ಲಿಗೆ ಹೆಸರು ಶೀಕ್ಷಾವಲ್ಲೀ ಎಂದು. ಈ ಶೀಕ್ಷಾವಲ್ಲಿಯ ಕಟ್ಟಕಡೆಯ ಅನುವಾಕದಲ್ಲಿ ಆಚಾರ್ಯನು ತನ್ನ ಅಂತೇವಾಸಿಯಾದ ಪ್ರಿಯಶಿಷ್ಯನಿಗೆ ಮಾಡಬೇಕಾದ ಅನುಶಾಸನವನ್ನು ಹೇಳಿದೆ. ಆ ಅನೇಕ ಅನುಶಾಸನಗಳ ಪೈಕಿ “<strong>ಮಾತೃದೇವೋ ಭವ</strong>” ಎಂಬುದೂ ಒಂದು. <strong>ಮಾತಾ ದೇವಃ ಯಸ್ಯ ತವ ಸ ತ್ವಂ ಮಾತೃದೇವಃ ಭವ। ಮಾತರಂ ದೇವತ್ವೇನ ಭಾವಯ, ಪೂಜಯ, ಆರಾಧಯ, ನಮಸ್ಕುರು</strong>; ಅರ್ಥ: ತಾಯಿಯನ್ನು ಎಲೈ ಶಿಷ್ಯನೇ, ನೀನು ದೇವರು ಎಂದು ಭಾವಿಸು, ಪೂಜಿಸು, ಆರಾಧಿಸು, ನಮಸ್ಕರಿಸು ಎಂದರ್ಥ. ಪ್ರತ್ಯಕ್ಷದೇವತೆಯೆಂದು ಭಾವಿಸು ಎಂದರ್ಥ.</p>
  </div>
  <div>
    <p>ನಮಗೆ ಈ ಮಾನವಜನ್ಮವನ್ನು ಕೊಟ್ಟು, ನಮ್ಮನ್ನು ಕಾಪಾಡಿರುವಂಥ ನಮ್ಮ ತಾಯಿಯನ್ನು ನಾವುಗಳೆಲ್ಲರೂ ಭಕ್ತಿಯಿಂದ, ಪ್ರೀತಿಯಿಂದ, ಸಂತೋಷದಿಂದ ನಮಸ್ಕರಿಸಲೇಬೇಕಲ್ಲವೇ? ತಾಯಿಯು ನಮ್ಮನ್ನು ಹೆತ್ತು, ಹೊತ್ತು, ಪೋಷಿಸದೇ ಇದ್ದುಬಿಟ್ಟಿದ್ದರೆ ನಾವೆಲ್ಲಿ ಇರುತ್ತಿದ್ದೆವು? ಅಂದಮೇಲೆ ತಾಯಿಯಿಂದಲೇ ನಮ್ಮ ಜನ್ಮ, ತಾಯಿಯಿಂದಲೇ ನಮ್ಮ ರಕ್ಷಣೆ, ತಾಯಿಯಿಂದಲೇ ನಮ್ಮ ಜೀವನ, ತಾಯಿಯಿಂದಲೇ ನಮ್ಮ ಅಸ್ತಿತ್ವವು. ತಾಯಿಯು ಬದುಕಿರುವಾಗ ಅವಳ ಸೇವೆಯನ್ನು ಭಕ್ತಿಯಿಂದ ಮಾಡುತ್ತಾ ಇದ್ದು, ಅವಳನ್ನು ಸಂತೋಷಪಡಿಸಿದರೆ ಸಕಲಾರ್ಥಗಳೂ ಸಿದ್ಧಿಸುತ್ತವೆ. ಇದನ್ನೆಲ್ಲ ವಿಚಾರಮಾಡಿಯೇ ವೇದಶಾಸ್ತ್ರಗಳು ಸಕಲಮಾನವರಿಗೂ <strong>ಮಾತೃದೇವೋ ಭವ</strong>, ತಾಯಿಯನ್ನು ದೇವರೆಂದು ಭಾವಿಸು ಎಂದು ಉಪದೇಶಿಸುತ್ತಿವೆ. ತಾಯಿಗೆ “<strong>ಪ್ರತ್ಯಕ್ಷದೇವತೆ</strong>” ಎಂದೇ ಹೆಸರಿದೆ. ಮಾತೃದೇವತೆಯ ಪೂಜೆಯಿಂದ ಸರ್ವದೇವತೆಗಳೂ ಸಂತುಷ್ಟರಾಗುತ್ತಾರೆ. ಅದರಿಂದ ಸಕಲ ಇಷ್ಟಾರ್ಥಗಳೂ ಸಿದ್ಧಿಸುವುದರಲ್ಲಿ ಸಂಶಯವಿಲ್ಲ.</p>
  </div>
  <div>
    <p>ಸಕಲಮಾನವರೂ ತಮ್ಮತಮ್ಮ ತಾಯಿಯನ್ನು ಪ್ರೀತಿಯಿಂದ ಗೌರವಿಸಬೇಕು</p>
  </div>
  <div>
    <p><strong><span class="en">30.</span></strong> ಶ್ರೀಶಂಕರರ ಮಾತೃಭಕ್ತಿ</p>
  </div>
  <div>
    <p>ಶ್ರೀಶಂಕರರು ನೈಷ್ಠಿಕಬ್ರಹ್ಮಚಾರಿಗಳೂ, ಆದರ್ಶಸಂನ್ಯಾಸಿಪುಂಗವರೂ, ವೇದಾಂತಭಾಷ್ಯಕಾರರೂ, ಬ್ರಹ್ಮಜ್ಞಾನಿವರೇಣ್ಯರೂ, ಎಲ್ಲಕ್ಕಿಂತಲೂ ಮೇಲಾಗಿ ಸರ್ವಸಂಗಪರಿತ್ಯಾಗಿಗಳೂ, ಪರಿವ್ರಾಜಕರೂ ಆದ ತಪೋಮೂರ್ತಿಗಳು. ತಾಯಿ ತಂದೆ, ಗುರು ಶಿಷ್ಯ, ಬಂಧು ಬಾಂಧವ, ನಾನು ನನ್ನದು ಎಂಬೀ ಅಧ್ಯಾಸದಿಂದ ದೂರರಾಗಿದ್ದ ಬ್ರಹ್ಮನಿಷ್ಠರು ಶ್ರೀಶಂಕರರು ಎಂಬುದರಲ್ಲಿ ಸಂಶಯವಿಲ್ಲ.</p>
  </div>
  <div>
    <p>ತಮ್ಮ ತಾಯಿಗೆ, ‘ಅಮ್ಮ, ನೀನು ಸ್ಮರಿಸಿದ ಕೂಡಲೇ ಎಲ್ಲಿದ್ದರೂ ನಾನು ಬರುತ್ತೇನೆ’ ಎಂದು ಹೇಳಿ ದೇಶಪರ್ಯಟನಮಾಡುತ್ತಾ ಊರಿಂದ ಊರಿಗೆ ಶ್ರೀಶಂಕರರು ಸಂಚರಿಸುತ್ತಾ ಇದ್ದರು. ಆಗಲೂ ಶ್ರೀಶಂಕರರಿಗೆ ‘ನಾನು ಮಗ, ಇವರು ನನ್ನ ಅಮ್ಮ’ ಎಂಬ ಗೌಣಾತ್ಮಾಧ್ಯಾಸವು ಇರಲಿಲ್ಲ. ಇಂಥ ಬ್ರಹ್ಮವಿದರೂ ಬ್ರಹ್ಮನಿಷ್ಠರೂ ಆದವರು ಶ್ರೀಶಂಕರರು. ‘ಅಹಂ ಬ್ರಹ್ಮಾಸ್ಮಿ’ ಎಂಬ ಔಪನಿಷದ ಆತ್ಮನಲ್ಲಿ ನೆಲೆಗೊಂಡ ಮಹಾತ್ಮರಿಗೆ ತಾಯಿ ಯಾರು? ಮಗ ಯಾರು? ಎಲ್ಲವೂ ಪರಬ್ರಹ್ಮವೇ ಅಲ್ಲವೇ?</p>
  </div>
  <div>ಪರಮಾರ್ಥದೃಷ್ಟಿಯಿಂದ <p>ಇಷ್ಟೂ ಸತ್ಯ, ಆದರೆ ಶ್ರೀಶಂಕರರು ಕಾಶಿಯಲ್ಲಿದ್ದಾಗ, ಅವರ ತಾಯಿ ಆರ್ಯಾಂಬಾರವರು ಕಾಲಟಿಯಲ್ಲಿ ನದಿಯಿಂದ ಬರುತ್ತಿದ್ದಾಗ ಆಯಾಸದಿಂದ ತಲೆತಿರುಗಿ ನೆಲದಮೇಲೆ ಬಿದ್ದುಬಿಟ್ಟರು. ಆ ಕೂಡಲೇ ಆರ್ಯಾಂಬೆಯವರು ‘ಓ ಶಂಕರಾ, ಬಾರಪ್ಪಾ, ನಾನು ಬಿದ್ದುಬಿಟ್ಟಿದ್ದೇನೆ’ ಎಂದು ಹೇಳುತ್ತಾ ಮೂರ್ಛೆಹೋದರು. ಈ ಅಮ್ಮನ ಆರ್ತನಾದವನ್ನು ಕೇಳಿಸಿಕೊಂಡ ಶ್ರೀಶಂಕರರು ಕಾಶಿಯಿಂದ ಕಾಲಟಿಗೆ ಬಂದುಬಿಟ್ಟರು. ಶ್ರೀಶಂಕರರಿಗೆ ಪಾದುಕಾಸಿದ್ಧಿಯೂ ಇದ್ದದ್ದರಿಂದ ಕ್ಷಣಮಾತ್ರದಲ್ಲಿಯೇ ಕಾಲಟಿಗೆ ಬಂದು, ಬಿದ್ದಿದ್ದ ಅಮ್ಮನನ್ನು ನೋಡಿ, ಕಣ್ಣೀರಿಟ್ಟು ತಮ್ಮ ಅಮ್ಮನನ್ನು ತೊಡೆಯಮೇಲೆ ಇರಿಸಿಕೊಂಡು ಅವರಿಗೆ ಆತ್ಮಜ್ಞಾನೋಪದೇಶವನ್ನು ಮಾಡಿದರಂತೆ.</p></div>
  <div>
    <p>ಆರ್ಯಾಂಬೆಯು ಮೃತಳಾದಮೇಲೆ ಅವಳನ್ನು ನೋಡುತ್ತಾ ಶ್ರೀಶಂಕರರು <strong>ಮಾತೃಪಂಚಕ</strong>ವನ್ನು ರಚಿಸಿ, ‘<strong>ಮಾತೃದೇವೋ ಭವ</strong>’ ಎಂಬ ವೇದಸಂದೇಶವನ್ನು ಸಾರ್ಥಕಪಡಿಸಿರುತ್ತಾರೆ. ಇದೇ ಗ್ರಂಥದ ೪ನೇ ಪುಟದಿಂದ ೯ನೇ ಪುಟದವರೆಗಿನ ‘ಮಾತೃಪಂಚಕ’ಸ್ತೋತ್ರವನ್ನೂ, ಅರ್ಥವನ್ನೂ ನೋಡಿರಿ. ಅನಂತರ ಶ್ರೀಶಂಕರರೇ ಮಾತೃಸಂಸ್ಕಾರವನ್ನು ಮಾಡಿ, ಮಾತೃಭಕ್ತಿಯಿಂದ ಮಹಾತ್ಮರಾಗಿದ್ದಾರೆ.</p>
  </div>
  <div>
    <p>ಮಾತೃಭಕ್ತಿಯಲ್ಲಿ ನಾವುಗಳೂ ಶ್ರೀಶಂಕರರನ್ನು ಅನುಸರಿಸೋಣ</p>
  </div>
  <div><strong><span class="en">31.</span></strong> ಮಾತೃವತ್ ಪರದಾರೇಷು<p>ನಮ್ಮ ಹಿಂದೂ ಸಂಸ್ಕೃತಿಯಲ್ಲಿ ಪರಸ್ತ್ರೀಯರನ್ನು ಮಾತೃರೂಪಿಣಿಯೆಂದು ಕಾಣಬೇಕು. ಅವರನ್ನು ಕಾಮುಕದೃಷ್ಟಿಯಿಂದ ನೋಡಲೇಬಾರದು ಎಂಬ ಉದಾತ್ತ ಹಾಗೂ ಉತ್ಕೃಷ್ಟ ಭಾವನೆಯು ಇರುತ್ತದೆ. ಇದೋ ಇಲ್ಲಿದೆ ಆ ಶ್ಲೋಕ:</p></div>
  <div> ಮಾತೃವತ್ ಪರದಾರೇಷು ಪರದ್ರವ್ಯೇಷು ಲೋಷ್ಟವತ್।<br/> ಆತ್ಮವತ್ ಸರ್ವಭೂತೇಷು ಯಃ ಪಶ್ಯತಿ ಸ ಪಶ್ಯತಿ॥</div>
  <div>
    <p>ಪರರ ಪತ್ನಿಯರಲ್ಲಿ ಮಾತೃಭಾವನೆಯಿಂದಲೂ, ಇತರರ ವಸ್ತುಗಳಲ್ಲಿ ಮಣ್ಣೆಂಬ ಬುದ್ಧಿಯಿಂದಲೂ, ಸರ್ವಭೂತಗಳಲ್ಲಿಯೂ ಆತ್ಮಭಾವನೆಯಿಂದಲೂ ಕಾಣುವವನೇ ನಿಜವಾಗಿ ಬುದ್ಧಿವಂತ, ನಿಜ ಪಂಡಿತನು.</p>
    <p><strong>ವಿವರಣೆ</strong>: ತನ್ನ ಧರ್ಮಪತ್ನಿಯಲ್ಲಿ ಮಾತ್ರ ಮಾನವನು ಪತ್ನಿಭಾವನೆಯನ್ನು ಮಾಡಿಕೊಳ್ಳಬೇಕು. ಆದರೆ ಬೇರೆಯವರ ಪತ್ನಿಯರನ್ನು ಕಂಡಾಗ ಅವರು ಎಷ್ಟೇ ಸುಂದರರಾಗಿ ಸ್ಫುರದ್ರೂಪಿಗಳಾಗಿದ್ದರೂ ಅವರನ್ನು ಕಾಮುಕದೃಷ್ಟಿಯಿಂದ ನೋಡಲೇಬಾರದು. ಇತರರ ಪತ್ನಿಯರನ್ನು ತನ್ನ ಪತ್ನಿಯೆಂಬ ನೀಚದೃಷ್ಟಿಯಿಂದ ನೋಡದೇ, ಆ ಸ್ತ್ರೀಯರನ್ನು ಮಾತೃಭಾವನೆಯಿಂದ ಕಾಣಬೇಕು. ಮಾತೃಭಾವನೆಯೆಂಬುದು ಎಷ್ಟು ಉಚ್ಚತಮವಾದದ್ದು! ಎಷ್ಟು ಶ್ರೇಷ್ಠವಾದದ್ದು! ಎಷ್ಟೊಂದು ಪೂಜ್ಯವಾದದ್ದು! ತನಗೆ ಜನ್ಮಕೊಟ್ಟಿರುವ ಮಾತೃವನ್ನು ಹೇಗೆ ಪೂಜ್ಯಭಾವನೆಯಿಂದ ಕಾಣುತ್ತೇವೆಯೋ, ಹಾಗೆಯೇ ಇತರರ ಪತ್ನಿಯರನ್ನು ಮಾತೃಭಾವನೆಯಿಂದಲೇ, ಪೂಜ್ಯಭಾವನೆಯಿಂದಲೇ ಕಾಣುವುದೇ ಹಿಂದೂಸಂಸ್ಕೃತಿ.</p>
    <p>ಇನ್ನು, <strong>ಪರದ್ರವ್ಯೇಷು ಲೋಷ್ಟವತ್</strong>, ಬೇರೆಯವರ ವಸ್ತುಗಳನ್ನು ಕಲ್ಲು, ಮಣ್ಣಿಗಿಂತ ಕಳಪೆಯಾಗಿ ಕಾಣಬೇಕು. ನನ್ನದಲ್ಲದ, ನನಗೆ ಸೇರಿರದ, ಯಾವದೇ ವಸ್ತುಗಳಿದ್ದರೂ; ಉದಾಹರಣೆಗೆ ಬಂಗಾರದ ಸರ, ಬಂಗಾರದ ಉಂಗುರ, ವಜ್ರದ ಬಳೆಯೇ ಆಗಿದ್ದರೂ, ಅದನ್ನು ಕಳ್ಳತನಮಾಡಬಾರದು. ಅದನ್ನು ಕಸದಂತೆಯೇ ಕಾಣಬೇಕು. ಅದರ ಮೇಲೆ ವ್ಯಾಮೋಹವನ್ನು ಮಾಡಿಕೊಳ್ಳಬಾರದು. ಏಕೆಂದರೆ ಅದು ನನ್ನದಲ್ಲ, ಬೇರೆಯವರ ಸ್ವತ್ತು.</p>
    <p>ಹೀಗೆಯೇ <strong>ಆತ್ಮವತ್ ಸರ್ವಭೂತೇಷು</strong>, ತನ್ನಂತೆಯೇ ಸಕಲ ಮಾನವರನ್ನೂ ಕಾಣಬೇಕು. ತನ್ನಂತೆಯೇ ಇತರರಿಗೂ ಸುಖದುಃಖಗಳುಂಟೆಂದೂ, ತನ್ನಂತೆಯೇ ಇತರರಿಗೂ ಮಾನಾಪಮಾನಗಳುಂಟೆಂದೂ, ಹಸಿವು ಬಾಯಾರಿಕೆಗಳುಂಟೆಂದೂ ತಿಳಿಯಬೇಕು. ಇದೇ ನಮ್ಮ ಹಿಂದೂಸಂಸ್ಕೃತಿಯ ಮಹಿಮೆ.</p>
  </div>
  <div>
    <p>ಪರಸ್ತ್ರೀಯರನ್ನು ಮಾತೃದೃಷ್ಟಿಯಿಂದ ನೋಡಬೇಕು</p>
  </div>
  <div>
    <p><strong><span class="en">32.</span></strong> ಮಾತೃರೂಪೇಣ ಸಂಸ್ಥಿತಾ</p>
    <p>ಶಕ್ತಿ ಆರಾಧಕರಿಗೆ ಅತ್ಯಂತ ಪವಿತ್ರವೂ ಅತ್ಯಂತ ಮಂಗಳಕರವೂ ಮತ್ತು ಶೀಘ್ರಫಲಪ್ರದವೂ ಆದ ಒಂದು ಗ್ರಂಥವಿದೆ. ಅದೇ <strong>ದುರ್ಗಾಸಪ್ತಶತೀ</strong>. ಇದರ ಪಾರಾಯಣದಿಂದ, ಹೋಮ ತರ್ಪಣಾದಿಗಳಿಂದ, ಪೂಜಾದಾನಧರ್ಮಗಳಿಂದ ಸಕಲ ಕಷ್ಟಗಳೂ ದೂರವಾಗಿ, ಆರಾಧಕರಿಗೆ ಸಕಲ ಇಷ್ಟಫಲಗಳೂ ಉಂಟಾಗುವುದರಲ್ಲಿ ಸಂಶಯವಿಲ್ಲ. ಇದರಲ್ಲಿರುವ ೭೦೦ ಶ್ಲೋಕಗಳೂ, ಒಂದೊಂದು ಪದ ಅಕ್ಷರಗಳೂ ಶಕ್ತಿದೇವತೆಯ ಬೀಜಾಕ್ಷರಮಂತ್ರಗಳಾಗಿರುತ್ತವೆ.</p>
    <p>“<strong>ದುರ್ಗಾಸಪ್ತಶತೀ</strong>” ಅಥವಾ “<strong>ದೇವೀಮಾಹಾತ್ಮ್ಯೆ</strong>” ಎಂಬ ಈ ಗ್ರಂಥದಲ್ಲಿ ಕಥಾರೂಪದಿಂದ ದೇವಿಯ ಮಹಿಮೆಗಳನ್ನು ವಿಸ್ತಾರವಾಗಿ ತಿಳಿಸಿರುತ್ತದೆ. ಅಸುರರಿಂದ ದೇವತೆಗಳಿಗೆ ಕಷ್ಟಗಳು ಬಂದಾಗ, ಬೇರೆಯ ದಾರಿಯು ತೋರದಿರುವಾಗ ಎಲ್ಲಾ ದೇವತೆಗಳೂ ಒಟ್ಟಾಗಿ ಕೂಡಿಕೊಂಡು ದೇವಿಯನ್ನು ನಾನಾರೂಪಗಳಿಂದ ಸ್ತುತಿಸಿರುತ್ತಾರೆ. ಆ ಸ್ತೋತ್ರಗಳಲ್ಲಿ ಒಂದನ್ನ ನಾನಿಲ್ಲಿ ಉದಾಹರಿಸಲು ಇಷ್ಟಪಡುತ್ತೇನೆ:</p>
  </div>
  <div>
    <p> ಯಾ ದೇವೀ ಸರ್ವಭೂತೇಷು “ಮಾತೃ”ರೂಪೇಣ ಸಂಸ್ಥಿತಾ।<br/> ನಮಸ್ತಸ್ಯೈ ನಮಸ್ತಸ್ಯೈ ನಮಸ್ತಸ್ಯೈ ನಮೋ ನಮಃಖ್ಯಾವ ದೇವಿಯು ಎಲ್ಲಾ ಪ್ರಾಣಿಗಳಲ್ಲಿಯೂ “<strong> ಮಾತೃ</strong>” ರೂಪದಿಂದ ವಾಸಿಸುತ್ತಿದ್ದಾಳೆಯೋ, ಅಂಥ ತಾಯಿಗೆ ನಮಸ್ಕಾರ, ನಮಸ್ಕಾರ, ನಮಸ್ಕಾರ.</p>
    <p><strong>ವಿವರಣೆ</strong>: ಇಲ್ಲಿ ನಾವು ಪ್ರಕೃತದಲ್ಲಿ ಗಮನಿಸಬೇಕಾದ ಮುಖ್ಯ ಅಂಶವೇನೆಂದರೆ: “<strong>ಮಾತೃರೂಪೇಣ ಸಂಸ್ಥಿತಾ</strong>” ಎನ್ನುವುದು. ಜಗಜ್ಜನನಿಯಾದ ದೇವಿಯನ್ನು ದೇವತೆಗಳೂ ಕೂಡ “<strong>ಮಾತೃರೂಪೇಣ ಸಂಸ್ಥಿತಾ</strong>” ಎಂದು ಭಾವಿಸಿ ಪೂಜಿಸುತ್ತಿದ್ದಾರೆ, ಸ್ತುತಿಸುತ್ತಿದ್ದಾರೆ. ಇವಳಿಗೆ ಜಗನ್ಮಾತಾ ಎಂದೂ ಹೆಸರು. ಹೀಗಾಗಿ ನಾವುಗಳೂ ಕೂಡ ಯಾವುದೇ ಸ್ತ್ರೀಯರನ್ನು ಕಂಡಾಗಲೂ ಅವರನ್ನು ಮಾತೃದೃಷ್ಟಿಯಿಂದ ಕಾಣಬೇಕು.ನಮಗೆ ನಮ್ಮ ಪತ್ನಿಯೊಬ್ಬಳನ್ನು ಬಿಟ್ಟು, ಇನ್ನುಳಿದ ಎಲ್ಲಾ ಸ್ತ್ರೀಯರಲ್ಲಿಯೂ ಮಾತಾ ಎಂಬ ಪೂಜ್ಯಭಾವನೆಯೇ ಬರುವಂತಾಗಬೇಕು. ಹೀಗೆ ಪೂಜ್ಯಭಾವನೆಯು ಬಂದಾಗ ನಮಗೆ ಅವಳಲ್ಲಿ ಕಾಮಭಾವನೆಯು ಉಂಟಾಗಲು ಸಾಧ್ಯವೇ ಇಲ್ಲ. ಇದೇ ನಮ್ಮ ಭಾರತೀಯ ಸಂಸ್ಕೃತಿಯ ವಿಶೇಷ, ಅಸಾಧಾರಣ ಧರ್ಮ, ಇದೇ “<strong>ಮಾತೃದೇವೋ ಭವ</strong>”ದ ರಹಸ್ಯ.</p>
  </div>
  <div>
    <p>ಮಾತೃ ಎಂದರೆ ಸರ್ವಭೂತಾತ್ಮಿಕಾ ದೇವೀ ಎಂದು ಭಾವಿಸಬೇಕು</p>
  </div>
  <div>
    <p><strong><span class="en">33.</span></strong> ಪಾರ್ವತೀಪರಮೇಶ್ವರೌ ವಂದೇ</p>
    <p>ಕವಿರತ್ನ ಕಾಳಿದಾಸನು ಕಾಳಿಕಾರಾಧಕನಾಗಿದ್ದರೂ ಶಿವಭಕ್ತನಾಗಿದ್ದನು. ಕಾಳಿದಾಸನು ಏಳುಕಾವ್ಯಗಳನ್ನು ರಚಿಸಿರುತ್ತಾನೆ. ಇವುಗಳಲ್ಲಿ <strong>ರಘುವಂಶವು</strong> ಅತ್ಯಂತ ಸುಂದರವಾದ ಮಹಾಕಾವ್ಯವು. ರಘುವಂಶದ ಚರಿತ್ರೆಯನ್ನು ಇಲ್ಲಿ ಕಾವ್ಯಶೈಲಿಯಲ್ಲಿ ಅತ್ಯಂತ ಮನೋಜ್ಞವಾಗಿ ಕಾಳಿದಾಸನು ವರ್ಣಿಸಿರುತ್ತಾನೆ. ಆದರೆ, ರಘುವಂಶದ ಪ್ರಾರಂಭದಲ್ಲಿ ಕಾಳಿದಾಸನು ಪಾರ್ವತೀಪರಮೇಶ್ವರರನ್ನು ಭಕ್ತಿಯಿಂದ ಈ ಕೆಳಗಿನ ಶ್ಲೋಕದಲ್ಲಿ ಹೀಗೆ ವಂದಿಸಿರುತ್ತಾನೆ:</p>
  </div>
  <div> ವಾಗರ್ಥಾವಿವ ಸಂಪೃಕ್ತೌ ವಾಗರ್ಥಪ್ರತಿಪತ್ತಯೇ।<br/> ಜಗತಃ ಪಿತರೌ ವಂದೇ ಪಾರ್ವತೀಪರಮೇಶ್ವರೌ॥</div>
  <div>
    <p>ಪಾರ್ವತೀಪರಮೇಶ್ವರರು ವಾಕ್ ಅರ್ಥಗಳಂತೆ ಯಾವಾಗಲೂ ಕೂಡಿಕೊಂಡೇ ಜೊತೆಯಲ್ಲಿಯೇ ಇರುತ್ತಾರೆ. ಇವರು ಇಡೀ ಜಗತ್ತಿಗೆ ತಾಯಿತಂದೆಯರಾಗಿದ್ದಾರೆ. ವಾಕ್ ಅರ್ಥಗಳ ಜ್ಞಾನಕ್ಕಾಗಿ ಹಾಗೂ ಪ್ರಾಪ್ತಿಗಾಗಿ ನಾನು ಇಂಥ ಪಾರ್ವತೀಪರಮೇಶ್ವರರನ್ನು ಭಕ್ತಿಯಿಂದ ವಂದಿಸುತ್ತೇನೆ.</p>
    <p><strong>ವಿವರಣೆ</strong>: ಈ ಶ್ಲೋಕದಲ್ಲಿ ಕಾಳಿದಾಸನು ‘<strong>ಪಾರ್ವತೀಪರಮೇಶ್ವರೌ ವಂದೇ</strong>’ ಎಂದಿದ್ದಾನೆಯೇ ಹೊರತು ‘<strong>ಪರಮೇಶ್ವರಪಾರ್ವತೀ ವಂದೇ</strong>’ ಎಂದು ಹೇಳಿಲ್ಲ. ಏಕೆಂದರೆ ‘<strong>ಮಾತಾ ಪೂರ್ವರೂಪಂ, ಪಿತಾ ಉತ್ತರರೂಪಂ</strong>; ಮೊದಲು ತಾಯಿ, ಆಮೇಲೆ ತಂದೆ ಎಂದು ವೇದವು ಹೇಳುತ್ತಿದೆ. ತಾಯಿಗೆ ನಮಸ್ಕರಿಸಿ ಆಮೇಲೆ ತಂದೆಗೆ ನಮಸ್ಕಾರ; ಹೀಗಾಗಿ ಮೊದಲಿಗೆ ಪಾರ್ವತಿಗೆ ನಮಸ್ಕರಿಸಿ, ಅನಂತರ ಪರಮೇಶ್ವರನಿಗೆ ನಮಸ್ಕಾರ; ಅಥವಾ ಇಲ್ಲಿ ಪಾರ್ವತೀಪರಮೇಶ್ವರರಿಗೆ ಒಟ್ಟಿಗೇ ನಮಸ್ಕಾರವನ್ನು ತಿಳಿಸಿದೆ.</p>
    <p>ಇದರಿಂದ ನಾರಿಗೇ ಮೊದಲನೇ ಸ್ಥಾನವೆಂದೂ ಪುರುಷನಿಗೆ ಅನಂತರ ಎರಡನೆಯ ಸ್ಥಾನವೆಂದೂ ತಿಳಿಯಬೇಕು. <strong>ದಂಪತಿಪೂಜೆ</strong>ಯೆನ್ನುತ್ತೇವೆಯೇ ಹೊರತು <strong>ಪತಿದಂಪೂಜೆ</strong> ಎಂದು ಯಾರೂ ಹೇಳುವುದಿಲ್ಲ. ಇದು ಸನಾತನ ಸಂಸ್ಕೃತಿ, ಸ್ತ್ರೀಯರಿಗೆ ಗೌರವವನ್ನು ಕೊಡುವ ಸಂಸ್ಕೃತಿ. ತಾಯಿಯಿಂದಲೇ ತಂದೆಗೂ ಗೌರವ, ಗೌರಿಯಿಂದಲೇ ಶಂಕರನಿಗೆ ಗೌರವ, ಸೀತೆಯಿಂದಲೇ ಶ್ರೀರಾಮನಿಗೆ ಕೀರ್ತಿಗೌರವಗಳು, ನೆನಪಿರಲಿ. ಆದ್ದರಿಂದಲೇ “<strong>ಮಾತೃದೇವೋ ಭವ</strong>” ಎಂದು ವೇದವು ಹೇಳುತ್ತದೆ.</p>
  </div>
  <div>
    <p>ದಂಪತಿಗಳನ್ನು ಕಂಡಾಗ ಪಾರ್ವತೀಪರಮೇಶ್ವರರೆಂದೇ ಭಾವಿಸಬೇಕು</p>
  </div>
  <div>
    <p><strong><span class="en">34.</span></strong> ಮಹರ್ಷಿಗಳೆಲ್ಲರೂ ಗೃಹಸ್ಥರೇ</p>
    <p>ನಿವೃತ್ತಿಧರ್ಮಪರಾಯಣರಾದ ಮುಮುಕ್ಷುಸಾಧಕರಿಗೆ ವೇದವೇದಾಂಗಗಳಲ್ಲಿ ನೈಷ್ಠಿಕಬ್ರಹ್ಮಚರ್ಯವನ್ನು ಒತ್ತಿ ಒತ್ತಿ ಹೇಳಿದೆ. ದಿಟ. ಅಂದಮಾತ್ರಕ್ಕೆ ಗೃಹಸ್ಥಾಶ್ರಮವನ್ನು ಎಲ್ಲಿÌಅೂ ನಿಂದಿಸಿಲ್ಲ , ತಿರಸ್ಕರಿಸಿಯೂ ಇಲ್ಲ. ಪ್ರಕೃತಿಯಿದ್ದರೇ ಪುರುಷನಲ್ಲಿ ಸ್ಪಂದನೆಯೇ ಹೊರತು, ಪ್ರಕೃತಿಯಿಲ್ಲದಿದ್ದರೆ ಯಾವ ಕ್ರಿಯೆಯೂ, ವ್ಯಾಪಾರವೂ ಇರಲಾರದು. ಈ ಸಂಸಾರಚಕ್ರವು, ಪ್ರಪಂಚದ ವ್ಯವಹಾರಗಳು ಗೃಹಸ್ಥರಿಂದಲೇ ನಡೆಯಬೇಕಾಗಿದೆ. ಆದ್ದರಿಂದಲೇ <strong>ಉಪಪ್ರಜಾಪತಿ</strong>ಗಳಾದ <strong>ಸಪ್ತರ್ಷಿ</strong>ಗಳೂ ತಮ್ಮ ತಮ್ಮ ಪತ್ನಿಯರಿಂದ ಕೂಡಿಕೊಂಡು ಗೃಹಸ್ಥರೇ ಆಗಿದ್ದರು ಎಂದು ಇತಿಹಾಸಪುರಾಣಗಳಲ್ಲಿ ತಿಳಿಸಿದೆ. ಹೇಗೆಂದರೆ:</p>
  </div>
  <div> ಕಶ್ಯಪೋಽತ್ರಿರ್ಭರದ್ವಾಜಃ ವಿಶ್ವಾಮಿತ್ರೋಽಥ ಗೌತಮಃ।<br/> ಜಮದಗ್ನಿರ್ವಸಿಷ್ಠಶ್ಚ ಸಪ್ತೈತೇ ಋಷಯಃ ಸ್ಮೃತಾಃ॥</div>
  <div>
    <p>ಕಶ್ಯಪ, ಅತ್ರಿ, ಭರದ್ವಾಜ, ವಿಶ್ವಾಮಿತ್ರ, ಗೌತಮ, ಜಮದಗ್ನಿ ಮತ್ತು ವಸಿಷ್ಠರೆಂಬ ಈ ಏಳು ಮಹರ್ಷಿಗಳೂ ಗೃಹಸ್ಥರೇ ಆಗಿರುತ್ತಾರೆ. ಈ ಸಪ್ತರ್ಷಿಗಳಿಂದಲೇ ಈ ಸಕಲ ಪ್ರಾಣಿಗಳೂ ಹುಟ್ಟಿರುತ್ತಾರೆ. ಇವರೆಲ್ಲರೂ ಪ್ರವೃತ್ತಿಧರ್ಮಕ್ಕೆ ಪ್ರವರ್ತಕರಾದ ಮಹರ್ಷಿಗಳು. ಇವರು ಮಂತ್ರಜ್ಞರೂ ಮಂತ್ರದ್ರಷ್ಟಾರರೂ ಆದ ವೇದರ್ಷಿಗಳೂ ಹೌದು. ಈ ಮಹರ್ಷಿಗಳು ಗೋತ್ರಪ್ರವರ್ತಕರೂ ಧರ್ಮಸೂತ್ರ ಗೃಹ್ಯಸೂತ್ರಕಾರರೂ ಆದ ಮಹಾತ್ಮರುಗಳು.</p>
    <p>ಆದರೆ ನೆನಪಿರಲಿ, ಇವರೆಲ್ಲರೂ ಸದ್ಗೃಹಸ್ಥರು. ಇವರಿಗೆ ಇಂಥ ಉತ್ತಮಸ್ಥಾನವು, ಗೃಹಸ್ಥಾಶ್ರಮದ ಸ್ಥಾನವು ಬಂದಿರುವುದು ಅವರವರ ಧರ್ಮಪತ್ನಿಯರಿಂದ ಎಂಬುದು ನಮಗೆ ತಿಳಿದಿರಬೇಕು. ಹೇಗೆಂದರೆ: ಕಶ್ಯಪರಿಗೆ ದಿತಿ, ಅದಿತಿಯರು; ಅತ್ರಿಮಹರ್ಷಿಗಳಿಗೆ ಅನಸೂಯಾದೇವಿ; ಭರದ್ವಾಜರಿಗೆ ಸುಶೀಲಾದೇವಿ; ವಿಶ್ವಾಮಿತ್ರರಿಗೆ ಮೇನಕಾ; ಗೌತಮರಿಗೆ ಅಹಲ್ಯಾದೇವಿ; ಜಮದಗ್ನಿಗಳಿಗೆ ರೇಣುಕಾ; ವಸಿಷ್ಠರಿಗೆ ಅರುಂಧತೀ; ಹೀಗೆ ಇಂಥ ಮಹರ್ಷಿಗಳಿಗೂ ಅವರವರ ಕುಟುಂಬಲಕ್ಷ್ಮಿಯಿಂದಲೇ, ಗೃಹಲಕ್ಷ್ಮಿಯಿಂದಲೇ ಸ್ಥಾನಮಾನಗಳೂ ಕೀರ್ತಿಸಂಪತ್ತುಗಳೂ ಬಂದಿರುತ್ತವೆ ಎಂದಮೇಲೆ ಸ್ತ್ರೀಯರಿಗಿರುವ ಮಹತ್ತ್ವವು ತಿಳಿಯುತ್ತದೆಯಲ್ಲವೇ? ಸ್ತ್ರೀಯರೆಂದರೆ ಮಾತೃಸ್ವರೂಪಿಣಿಯರೇ. ಆದ್ದರಿಂದಲೇ ವೇದವು ‘<strong>ಮಾತೃದೇವೋ ಭವ</strong>’ ಎಂದು ಹೇಳುತ್ತದೆ.</p>
  </div>
  <div>
    <p>ಮಹರ್ಷಿಗಳನ್ನು ಅವರವರ ಪತ್ನೀಸಮೇತರನ್ನಾಗಿಯೇ ಪೂಜಿಸಬೇಕು</p>
  </div>
  <div>
    <p><strong><span class="en">35.</span></strong> ಭವಾನಿಯ ಕೈಹಿಡಿದು ಮೆರೆದ ಭವ!</p>
    <p>ನಮ್ಮ ಹಿಂದೂ ಸಂಸ್ಕೃತಿಯಲ್ಲಿ ಬ್ರಹ್ಮಚರ್ಯ, ಗಾರ್ಹಸ್ಥ್ಯ, ವಾನಪ್ರಸ್ಥ ಮತ್ತು ಸಂನ್ಯಾಸ ಎಂದು ನಾಲ್ಕು ಆಶ್ರಮಗಳಿರುತ್ತವೆ. ಪ್ರವೃತ್ತಿಧರ್ಮಕ್ಕೆ ಸಹಾಯಕವಾದ ಆಶ್ರಮವೆಂದರೆ ಗೃಹಸ್ಥಾಶ್ರಮ. ಬ್ರಹ್ಮಚರ್ಯಾಶ್ರಮವು ಗುರುಸೇವಾಪ್ರಧಾನವಾದ ಆಶ್ರಮ. ಬ್ರಹ್ಮಚಾರಿಯು ಗೃಹಸ್ಥನಾಗಬೇಕೆಂದರೆ ಅವನಿಗೆ ವಿವಾಹವಾಗಬೇಕು. ವಿವಾಹವಾಗಬೇಕೆಂದರೆ ಅವನಿಗೊಂದು ಹೆಣ್ಣು ಬೇಕಲ್ಲವೇ? ಆ ಹೆಣ್ಣು ಸಿಗದೇ ಹೋದರೆ ಅವನು ಗೃಹಸ್ಥನಾಗಲಾರನು. ಒಬ್ಬ ಬ್ರಹ್ಮಚಾರಿಯು ಗೃಹಸ್ಥನಾಗಿ ಸಮಾಜದಲ್ಲಿ ಪ್ರತಿಷ್ಠಿತವ್ಯಕ್ತಿಯಾಗಿ ಮೆರೆಯಲು ಅವನಿಗೆ ಪತ್ನಿಯು ಬೇಕೇಬೇಕು. ಪತ್ನಿಯಿಂದಲೇ ಪತಿಗೆ ಸಮಾಜದಲ್ಲಿ ಬೆಲೆ.</p>
    <p>ಇದಕ್ಕೆ ಪರಮೇಶ್ವರನ ಉದಾಹರಣೆ: ಹೇಗೆಂದರೆ:</p>
  </div>
  <div> ಚಿತಾಭಸ್ಮಾಲೇಪೋ ಗರಲಮಶನಂ ದಿಕ್ಪಟಧರೋ<br/> ಜಟಾಧಾರೀ ಕಂಠೇ ಭುಜಗಪತಿಹಾರೀ ಪಶುಪತಿಃ।<br/> ಕಪಾಲೀ ಭೂತೇಶೋ ಭಜತಿ ಜಗದೀಶೈಕಪದವೀಂ<br/> ಭವಾನಿ ತ್ವತ್ಪಾಣಿಗ್ರಹಣಪರಿಪಾಟೀಫಲಮಿದಮ್॥</div>
  <div>
    <p><strong>ಭಾವಾರ್ಥ</strong>: ಬ್ರಹ್ಮಚಾರಿಯಾಗಿದ್ದ ಆ ಪಶುಪತಿಯು, ಈಗ ಗೃಹಸ್ಥನಾದಮೇಲೆ ಎಷ್ಟೊಂದು ಎತ್ತರಕ್ಕೆ ಬೆಳೆದುಬಿಟ್ಟಿದ್ದಾನೆ! ಎಂಬುದನ್ನು ಇಲ್ಲಿ ಹೇಳಿದೆ: ಬ್ರಹ್ಮಚಾರಿಯಾಗಿದ್ದ ಆ ಶಿವನು ಶ್ಮಶಾನದಲ್ಲಿ ವಾಸವಾಗಿದ್ದುಕೊಂಡು, ಅಲ್ಲಿ ಹೆಣಸುಟ್ಟ ಚಿತಾಭಸ್ಮವನ್ನು ಧರಿಸಿಕೊಳ್ಳುತ್ತಿದ್ದನು; ಆ ಶ್ಮಶಾನದಲ್ಲಿ ಭವನಿಗೆ ಆಹಾರವೇ ಇಲ್ಲದೇ ಬರೀ ವಿಷವನ್ನೇ ತಿನ್ನುತ್ತಾ ಕಾಲಹಾಕುತ್ತಿದ್ದನು. ಆ ಶಂಕರನಿಗೆ ಉಡಲು ಬಟ್ಟೆಯೇ ಇಲ್ಲದೇ ಅವನು ದಿಗಂಬರನಾಗಿಯೇ ಇರುತ್ತಿದ್ದನಂತೆ; ತಲೆಗೆ ಎಣ್ಣೆಯೇ ಇಲ್ಲದೇ ಜಡೆಯನ್ನು ಬಿಟ್ಟುಕೊಂಡಿದ್ದನಂತೆ. ಕಂಠದಲ್ಲಿ ಸ್ವರ್ಣಾಭರಣದ ಹಾರವಿಲ್ಲದೇ, ಸರ್ಪವನ್ನೇ ಸುತ್ತುಕೊಂಡು, ಪಶುಗಳಿಗೆ ಪತಿಯಾಗಿದ್ದನು ಮತ್ತು ಭಿಕ್ಷೆಬೇಡಿ ತಿನ್ನಲು ಒಂದು ಅಲ್ಯುಮಿನಿಯಂ ಪಾತ್ರೆಯೂ ಇಲ್ಲದೇ ಆ ಬ್ರಹ್ಮಚಾರಿಯಾದ ಶಿವನು ಹೆಣದ ಕಪಾಲವನ್ನೇ ಇಟ್ಟುಕೊಂಡಿದ್ದನಂತೆ. ಆದರೆ ಶಿವನು ಭವಾನೀದೇವಿಯ ಎಂದರೆ ಸರ್ವಮಂಗಳೆಯಾದ ಪಾರ್ವತಿಯ ಕೈಯನ್ನು ಹಿಡಿದು ಗೃಹಸ್ಥನಾದಮೇಲೆ ಆ ಶಿವನು ಪರಮೇಶ್ವರನಾಗಿ ಜಗದೀಶ್ವರನಾಗಿ ಮೆರೆದನು. ಇದೆಲ್ಲವೂ, ಭವಾನಿಯೇ, ನಿನ್ನ ಪಾಣಿಗ್ರಹಣದ ಮಹಿಮೆಯಲ್ಲದೇ ಮತ್ತೇನು?</p>
  </div>
  <div>
    <p>ಶಿವನ ಮಹಿಮೆಯೆಲ್ಲವೂ ಭವಾನಿಯ ಕೃಪೆಯಿಂದಲೇ ಎಂದು ತಿಳಿಯಬೇಕು</p>
  </div>
  <div>
    <p><strong><span class="en">36.</span></strong> ಗೃಹಿಣೀ ಗೃಹಮುಚ್ಯತೇ</p>
    <p>‘ಮನೆ’ ಎಂದರೆ ಅಲ್ಲಿ ಎಲ್ಲರೂ ಇರುತ್ತಾರೆ; ಆದರೆ ‘ಗೃಹಿಣೀ’ ಎಂಬುವವಳು ಇದ್ದಾಗಲೇ ಅದು ‘ಮನೆ’ ಎಂದಾಗುತ್ತದೆ. ಅದು ಹೇಗೆಂದರೆ:</p>
  </div>
  <div>
    <p> ನ ಗೃಹಂ ಗೃಹಮಿತ್ಯಾಹುಃ “ಗೃಹಿಣೀ ಗೃಹ”ಮುಚ್ಯತೇ।<br/> ಗೃಹಂ ತು ಗೃಹಿಣೀಹೀನಂ ಕಾಂತಾರಾದತಿರಿಚ್ಯತೇಖ್<strong>ಭಾವಾರ್ಥ</strong>: ಗೃಹ, ಮನೆ ಎಂದರೆ, ಬರೀ ಕಲ್ಲು ಕಬ್ಬಿಣ ಸಿಮೆಂಟ್ಗಳಿಂದ ಮಾಡಿದ ಕಟ್ಟಡವಲ್ಲ ; ಮತ್ತೇನೆಂದರೆ ‘ಗೃಹಿಣಿಯೇ ಮನೆ’ ಎಂದು ಹಿರಿಯರು ಹೇಳುತ್ತಾರೆ. ಏಕೆಂದರೆ ಗೃಹಿಣಿಯು ಇಲ್ಲದ ಮನೆಯು ಕಾಡಿಗಿಂತಲೂ ಭಯಂಕರವಾಗಿದ್ದು, ಕೆಟ್ಟದ್ದಾಗಿರುತ್ತದೆ.</p>
    <p>ಇದೊಂದು ಪ್ರಸಿದ್ಧವಾದ ನೀತಿಶ್ಲೋಕ. ಮನೆಯು ಎಷ್ಟೇ ದೊಡ್ಡದಾಗಿದ್ದು ಎಷ್ಟೇ ಸುಂದರವಾಗಿರಬಹುದು. ಅದು ಮಾರ್ಬಲ್ ನಿಂದಲೇ ತಯಾರಾಗಿರುವ ಅರಮನೆಯೇ ಆಗಿರಬಹುದು. ಆ ಅರಮನೆಯಲ್ಲಿ ಬರೀ ಪುರುಷರುಗಳು ಮಾತ್ರ ವಾಸವಾಗಿದ್ದು, ಅಲ್ಲಿ ಒಬ್ಬ ಗೃಹಿಣಿಯೂ ಇಲ್ಲವಾದರೆ ಅದು ‘ಮನೆ’ ಎನಿಸುವುದಿಲ್ಲ. ಏಕೆಂದರೆ ಗೃಹಿಣಿಯಾದವಳು ಮನೆಯಲ್ಲಿರುವ ವಸ್ತುಗಳನ್ನೆಲ್ಲ ವ್ಯವಸ್ಥಿತವಾಗಿರುವಂತೆ ನೋಡಿಕೊಳ್ಳುತ್ತಾಳೆ. ಗೃಹಲಕ್ಷ್ಮಿಯು ಗೃಹವನ್ನು ಶೃಂಗರಿಸುತ್ತಾ ಆ ಮನೆಗೆ ತಾನೇ ಶೃಂಗಾರವೂ ಆಗಿರುತ್ತಾಳೆ.</p>
    <p>ಮನೆಗೆ ಬಂದವರಿಗೆ ಪ್ರೀತಿಯಿಂದ ಆತಿಥ್ಯವನ್ನು ಮಾಡುವವಳು ಎಂದರೆ ಗೃಹಿಣಿಯೇ ಅಲ್ಲವೇ? ಅಕ್ಕಿ, ಕಾಳು, ಬೇಳೆಗಳಿಗೆ ಹುಳ ಹುಪ್ಪಟೆಗಳು ಬಾರದಂತೆ ನೋಡಿಕೊಳ್ಳುವವಳೂ ಗೃಹಿಣಿಯೇ ಅಲ್ಲವೇ? ಮನೆಯನ್ನು ಸಾರಿಸಿ, ರಂಗವಲ್ಲಿಯಿಂದ ಶೃಂಗರಿಸುವವಳೂ ಗೃಹಿಣಿಯೇ ಅಲ್ಲವೇ? ಮನೆಯಲ್ಲಿ ಇರುವ ಮಾವ, ಗಂಡ, ಮಕ್ಕಳು, ಆಳುಕಾಳುಗಳಿಗೆಲ್ಲ ಸಂತೋಷವನ್ನು ಉಂಟುಮಾಡುವವಳೂ ಗೃಹಿಣಿಯೇ ಅಲ್ಲವೇ? ಮಕ್ಕಳು, ಮೊಮ್ಮಕ್ಕಳಿಗೆಲ್ಲ ಶೃಂಗರಿಸಿ, ತಾನೂ ಮಹಾ ಲಕ್ಷ್ಮಿಯಂತೆ ತನ್ನನ್ನೂ ಶೃಂಗರಿಸಿಕೊಂಡು ಎಲ್ಲರಿಗೂ ಆನಂದವನ್ನು ಉಂಟುಮಾಡುವವಳೂ ಗೃಹಿಣಿಯೇ ಅಲ್ಲವೇ? ಆದ್ದರಿಂದಲೇ ಹಿರಿಯರು “<strong>ಗೃಹಿಣೀ ಗೃಹಮುಚ್ಯತೇ</strong>”; ‘ಗೃಹಿಣಿಯೇ ಗೃಹ’ ಎಂದು ಕರೆಯುತ್ತಾರೆ. ಆ ಮನೆಯಲ್ಲಿ ಗೃಹಿಣಿಯೇ ಎಂದರೆ ಕುಟುಂಬಿನಿಯೇ ಎಂದರೆ ಪತ್ನಿಯೇ ಇಲ್ಲ ಎಂದಾದರೆ ಅದು ಕಾಡಿಗಿಂತಲೂ ನಿಕೃಷ್ಟವಾಗಿಬಿಡುತ್ತದೆ. ಅಂದರೆ, ಗೃಹಿಣಿಯು ಇಲ್ಲದ ಮನೆ ಎಂದರೆ ಅದೊಂದು ಕಾಡಿಗೆ ಸಮಾನವಾದ ಸ್ಥಳ ಎಂದರ್ಥ.</p>
  </div>
  <div>
    <p>ಗೃಹದ ಸಂಪತ್ತೆಂದರೆ ಗೃಹಿಣಿಯೇ ಎಂದು ತಿಳಿಯಬೇಕು</p>
  </div>
  <div>
    <p><strong><span class="en">37.</span></strong> ಶಕ್ತಿಯಿಂದಲೇ ಶಿವ</p>
    <p>ಅದ್ವೈತವೇದಾಂತವೆಂಬ ಗೌರೀಶಂಕರದ ತುದಿಯಲ್ಲಿ ಹಾರಾಡುತ್ತಿರುವ ಶ್ರೀಶಂಕರರು ಬ್ರಹ್ಮಜ್ಞಾನಿಪುಂಗವರೂ ಬ್ರಹ್ಮನಿಷ್ಠರೂ ಜೀವನ್ಮುಕ್ತರೂ ಆಗಿದ್ದ ಯತಿಪುಂಗವರು. ವೇದಾಂತಗಳಿಗೆ ಭಾಷ್ಯಗಳನ್ನು ಬರೆದಿರುವ ಧೀಮಂತರೇ ಶ್ರೀಶಂಕರರು. ಇವರಿಂದ ರಚಿತವೆಂದು ಸುಪ್ರಸಿದ್ಧವಾದ ಒಂದು ಸ್ತೋತ್ರ <strong>ಸೌಂದರ್ಯಲಹರೀ ಸ್ತೋತ್ರ</strong>. ಒಂದು ನೂರು ಶ್ಲೋಕಗಳಿಂದ ಕೂಡಿರುವ ಈ ಸ್ತೋತ್ರದಲ್ಲಿ ದೇವಿಯ ಮಹಿಮೆಯನ್ನು ಅದ್ಭುತವಾಗಿ ವರ್ಣಿಸಿದ್ದಾರೆ. ಇದರ ಮೊಟ್ಟಮೊದಲನೆಯ ಶ್ಲೋಕದಲ್ಲಿ ಹೀಗೆ ಹೇಳಿದ್ದಾರೆ:</p>
  </div>
  <div>
    <p> ಶಿವಃ ಶಕ್ತ್ಯಾ ಯುಕ್ತೋ ಯದಿ ಭವತಿ ಶಕ್ತಃ ಪ್ರಭವಿತುಂ<br/> ನ ಚೇದೇವಂ ದೇವೋ ನ ಖಲು ಕುಶಲಃ ಸ್ಪಂದಿತುಮಪಿ।<br/> ಅತಸ್ತ್ವಾಮಾರಾಧ್ಯಾಂ ಹರಿಹರವಿರಿಂಚ್ಯಾದಿಭಿರಪಿ<br/> ಪ್ರಣಂತುಂ ಸ್ತೋತುಂ ವಾ ಕಥಮಕೃತಪುಣ್ಯಃ ಪ್ರಭವತಿಖ್<strong>ಭಾವಾರ್ಥ</strong>: ಶಕ್ತಿಯಿಂದ ಕೂಡಿಕೊಂಡಿದ್ದಾನೆ ಎಂದಾಗಲೇ ಶಿವನು ಇರಲು ಶಕ್ತನಾದನು; ಒಂದು ವೇಳೆ ಶಕ್ತಿರಹಿತನಾಗಿಬಿಟ್ಟರೆ, ಆಗ ಶಿವನು ಸ್ಪಂದಿಸಲೂ ಸಾಧ್ಯವಾಗಲಾರದು; ಆದ್ದರಿಂದ ಎಲೈ ಶಕ್ತಿಸ್ವರೂಪಳೇ, ನಿನ್ನನ್ನು ಹರಿಹರಬ್ರಹ್ಮರೂ ಕೂಡ ಸದಾ ಆರಾಧಿಸುತ್ತಲೇ ಇದ್ದಾರಲ್ಲವೇ? ಇಂಥ ನಿನ್ನನ್ನು ಪುಣ್ಯರಹಿತನು ಹೇಗೆ ತಾನೇ ನಮಿಸುವುದಕ್ಕೂ ಸ್ತುತಿಸುವುದಕ್ಕೂ ಪೂಜಿಸುವುದಕ್ಕೂ ಸಮರ್ಥನಾದಾನು?</p>
    <p>ಶಿವನೆಂದರೆ: ಶಾಂತನೂ ತುರೀಯನೂ ನಿರವಯವನೂ ನಿರುಪಾಧಿಕನೂ ಅಕ್ರಿಯನೂ ಆದ ಪರಬ್ರಹ್ಮಸ್ವರೂಪಿ. ಇವನಲ್ಲಿ ಅವಯವಗಳೇ ಇಲ್ಲದ್ದರಿಂದ ಇವನು ನಿರ್ಗುಣನಾದ ಅವಿಕಾರಿತತ್ತ್ವ. ಇವನಲ್ಲಿ ಯಾವ ಕ್ರಿಯೆಗಳೂ ಇಲ್ಲ. ಇಂಥ ಶಿವನು ಮಂಗಳಕರನಾಗಿ ಶಂಕರನಾಗಬೇಕಾದರೆ ಇವನಿಗೆ ಸಹಾಯಕಳಾಗಿ, ಇವನ ಜೊತೆಯಲ್ಲಿಯೇ ಇರುವಂಥ ಶಕ್ತಿಸ್ವರೂಪಿಣಿಯು ಬೇಕಲ್ಲವೇ? ಅವಳೇ ಪಾರ್ವತಿಯು, ಅವಳೇ ಮಂಗಳಸ್ವರೂಪಿಣಿಯಾದ ಶಂಕರಿಯು, ಅವಳೇ ನಮ್ಮೆಲ್ಲರಿಗೂ ಮಾತೃಸ್ವರೂಪಿಣಿಯಾದ ಜಗದಂಬಿಕೆಯು. ಇವಳನ್ನೇ ವೇದಶಾಸ್ತ್ರಪುರಾಣಗಳಲ್ಲಿ ಮಾಯಾ, ಅವಿದ್ಯಾ, ಶಕ್ತಿ—ಮುಂತಾದ ಶಬ್ದಗಳಿಂದ ಕರೆದಿದ್ದಾರೆ. ಅಂತೂ ಬದುಕಿರುವುದಕ್ಕೂ, ಸಂಹಾರ ಮಾಡುವುದಕ್ಕೂ ಶಿವನಿಗೂ ಒಂದು ಸ್ತ್ರೀಶಕ್ತಿಯು ಬೇಕು ಎಂದಾಯಿತಲ್ಲವೇ?</p>
  </div>
  <div>
    <p>ಶಿವೆಯಿಂದಲೇ ಶಿವನಿಗೆ ಶಕ್ತಿಯು ಬಂದಿದೆ ಎಂದು ತಿಳಿಯಬೇಕು</p>
  </div>
  <div>
    <p><strong><span class="en">38.</span></strong> ಮೊದಲು ‘ದಂ’; ಆಮೇಲೆ ‘ಪತಿ’</p>
  </div>
  <div>
    <p>ಸಂಸಾರವು ನಡೆಯಬೇಕಾದರೆ ಗಂಡು ಹೆಣ್ಣು—ಇಬ್ಬರೂ ಇರಲೇ ಬೇಕು. ಇವರನ್ನೇ ವಧೂವರರು, ಪತಿಪತ್ನಿಯರು, ಮಾತಾಪಿತೃಗಳು, ತಾಯಿತಂದೆಯರು, ಅಪ್ಪಅಮ್ಮಂದಿರು, ಗಂಡಹೆಂಡಂದಿರು—ಎಂದೆಲ್ಲಾ ಕರೆಯುತ್ತಾರೆ. ಅಂತೂ ಇವರಿಬ್ಬರಿಂದಲೇ ಈ ಜಗತ್ತು ಸೃಷ್ಟಿಯಾಗಿ, ಮುಂದುವರಿಯುತ್ತಾ ಇದೆ. ಇವರಿಬ್ಬರಲ್ಲಿ ಒಬ್ಬರು ಹೆಚ್ಚು , ಮತ್ತೊಬ್ಬರು ಕಮ್ಮಿ—ಎಂಬುದಿಲ್ಲ. ಇಬ್ಬರೂ ಸಮಾನವಾಗಿ ಬೇಕೇಬೇಕು. ಅವರಿಲ್ಲದೇ ಇವರಿಲ್ಲ, ಇವರಿಲ್ಲದೇ ಅವರಿಲ್ಲ. ಒಂದು ಗಾಡಿಗೆ ಎರಡು ಚಕ್ರಗಳಂತೆ ಇಬ್ಬರೂ ಸಮಾನರಾಗಿ ಇದ್ದರೇ ಸಂಸಾರ.</p>
  </div>
  <div>
    <p>ಹೌದು, ದಿಟ, ಇಷ್ಟೂ ಸರಿ; ಆದರೆ ನಮ್ಮ ಹಿಂದೂ ಸಂಸ್ಕೃತಿಯಲ್ಲಿ ಇಬ್ಬರ ಪೈಕಿ ಅಮ್ಮನಿಗೇ ಅಗ್ರತಾಂಬೂಲ. ಮೊದಲು ಅಮ್ಮ, ಆಮೇಲೆಯೇ ಅಪ್ಪ. ಇನ್ನು ವೈದಿಕ ಸಂಸ್ಕೃತಿಯಲ್ಲಂತೂ ಇದು ಎದ್ದು ಕಾಣುತ್ತದೆ. ಇದಕ್ಕೊಂದು ಸರಳವಾದ ಉದಾಹರಣೆಯನ್ನು ನೋಡೋಣ:</p>
  </div>
  <div>
    <p><strong>ದಂಪತೀಪೂಜಾ</strong>: ಏನಾದರೂ ಮಂಗಳಕಾರ್ಯಕ್ರಮಗಳನ್ನು ಮಾಡುವಾಗ ನಮ್ಮಲ್ಲಿ <strong>ದಂಪತೀಪೂಜೆ</strong>ಯನ್ನು ಮಾಡುವ ಸಂಪ್ರದಾಯವಿದೆಯಲ್ಲವೇ? <strong>ದಂ + ಪತಿ + ಪೂಜಾ</strong>. <strong>ದಂ</strong> ಎಂದರೆ ಶಕ್ತಿಸ್ವರೂಪಿಣಿಯಾದ <strong>ಪತ್ನಿ</strong>, <strong>ಪತಿ</strong> ಎಂದರೆ ಶಿವಸ್ವರೂಪನಾದ <strong>ಪತಿ</strong>. ಈ ದಂಪತಿಪೂಜೆಯನ್ನು ಮಾಡುವಾಗ ಮೊದಲು ‘<strong>ದಂ</strong>’, ಆಮೇಲೆ ‘<strong>ಪತಿ</strong>’. ‘<strong>ದಂ</strong>’ ಬಾರದಿದ್ದರೆ, ಬರೀ ‘<strong>ಪತಿ</strong>’ ಬಂದರೆ, ಆಗ ಆ ‘ಪತಿ’ಗೆ ಯಾರೂ ದಂಪತಿಪೂಜೆಯನ್ನು ಮಾಡುವುದಿಲ್ಲ. <strong>ದಂಪತಿಪೂಜಾ</strong> ಎಂದರೇ <strong>ಪತ್ನೀಪತಿಪೂಜಾ</strong> ಎಂದರ್ಥವಲ್ಲವೆ? <strong>ದಂಪತಿಪೂಜಾ</strong> ಎನ್ನುತ್ತಾರೆಯೇ ಹೊರತು <strong>ಪತಿದಂಪೂಜಾ</strong> ಎಂದು ಯಾರೂ ಕರೆಯುವುದಿಲ್ಲ ಅಲ್ಲವೇ? ಏಕೆಂದರೆ ಮೊದಲು ಅಮ್ಮ, ಆಮೇಲೆ ಅಪ್ಪ ಎಂಬುದೇ ನ್ಯಾಯವಾಗಿದೆ.</p>
  </div>
  <div>
    <p>ಆದ್ದರಿಂದಲೇ ದಂಪತಿಗಳಿಗೆ ನಮಸ್ಕಾರಗಳನ್ನು ಮಾಡುವಾಗ <strong>ಸೀತಾರಾಮಾಭ್ಯಾಂ ನಮಃ</strong> ಎನ್ನುತ್ತೇವೆಯೇ ಹೊರತು <strong>ರಾಮಸೀತಾಭ್ಯಾಂ ನಮಃ</strong> ಎಂದು ಯಾರೂ ಹೇಳುವುದಿಲ್ಲ. ಹೀಗೆಯೇ <strong>ಲಕ್ಷ್ಮೀನಾರಾಯಣಾಭ್ಯಾಂ ನಮಃ</strong> ಎಂದು ಹೇಳುತ್ತೇವೆಯೇ ಹೊರತು <strong>ನಾರಾಯಣಲಕ್ಷ್ಮೀಭ್ಯಾಂ ನಮಃ</strong> ಅಲ್ಲ. <strong>ಪಾರ್ವತೀಪರಮೇಶ್ವರಾಭ್ಯಾಂ ನಮಃ</strong>, <strong>ಶಚೀಪುರಂದರಾಭ್ಯಾಂ ನಮಃ</strong>, ಹೀಗೆಯೇ <strong>ಮಾತಾಪಿತೃಭ್ಯಾಂ ನಮಃ</strong> ಎಂದೇ ಹೊರತು <strong>ಪಿತಾಮಾತೃಭ್ಯಾಂ ನಮಃ</strong> ಅಲ್ಲ. ನೆನಪಿರಲಿ; ಮೊದಲು ಪತ್ನೀ, ಆಮೇಲೆ ಪತಿ.</p>
  </div>
  <div>
    <p>ಪತಿಗೆ ಪತ್ನಿಯಿಂದಲೇ ಗೌರವಸ್ಥಾನ ಎಂಬುದನ್ನು ಮರೆಯಬಾರದು</p>
  </div>
  <div>
    <p><strong><span class="en">39.</span></strong> ಪ್ರೀತಿಯ ಅಮ್ಮಾ</p>
    <p>ಲೋಕದಲ್ಲಿ ಪ್ರತಿಯೊಂದು ವಸ್ತುವಿಗೂ ಇಷ್ಟೆಂದು ಬೆಲೆಯು ಇರುತ್ತದೆ. ಅತ್ಯಂತ ಸಣ್ಣ ವಸ್ತುವಿನಿಂದ ಹಿಡಿದು ಅತ್ಯಂತ ದೊಡ್ಡ ವಸ್ತುವಿನ ವರೆಗೂ ಅದಕ್ಕೆ ಇಂತಿಷ್ಟು ಬೆಲೆ ಎಂದು ಮಾನವರು ಗೊತ್ತುಪಡಿಸಿರುತ್ತಾರೆ. ಉದಾಹರಣೆಗೆ ಒಂದು ಪೆನ್ಸಿಲ್ಗೆ ಒಂದು ರೂಪಾಯಿ, ಒಂದು ಪೆನ್ನಿಗೆ ಹತ್ತು ರೂಪಾಯಿ, ಒಂದು ಚಾಕೋಲೇಟ್ಗೆ ಎರಡು ರೂಪಾಯಿ, ಒಂದು<span class="en"> kg. </span>ಅಕ್ಕಿಗೆ ಐವತ್ತು ರೂಪಾಯಿ; ಒಂದು ಮೊಬೈಲ್ಗೆ ಹತ್ತು ಸಾವಿರ, ಒಂದು ಸ್ಕೂಟರ್ಗೆ ಅರವತ್ತು ಸಾವಿರ, ಒಂದು ಕಾರ್ಗೆ ಹತ್ತು ಲಕ್ಷ, ಒಂದು ಸೈಟಿಗೆ ಒಂದು ಕೋಟಿ, ಒಂದು ಹೆಲಿಕಾಪ್ಟರ್ಗೆ ಐವತ್ತು ಕೋಟಿ, ಒಂದು ಏರೋಪ್ಲೇನ್ಗೆ ಐನೂರು ಕೋಟಿ— ಹೀಗೆ ಎಲ್ಲ ಪದಾರ್ಥಗಳಿಗೂ ಒಂದು ನಿಗದಿಯಾದ ಬೆಲೆಯೆಂಬುದು ಇದ್ದೇ ಇರುತ್ತದೆಯಲ್ಲವೇ?</p>
    <p>ಹೌದು, ಆದರೆ ಒಂದು ಪದಾರ್ಥಕ್ಕೆ ಮಾತ್ರ ಬೆಲೆಯೇ ಇಲ್ಲ. ಅದೇ ಪ್ರೀತಿ. ಅದರಲ್ಲೂ ತಾಯಿಯ ಎಂದರೆ ಅಮ್ಮನ ಪ್ರೀತಿಗೆ ಬೆಲೆಯೇ ಇಲ್ಲ. ಏಕೆಂದರೆ ಅದು ಬರೀ ಪ್ರೀತಿಯಲ್ಲ, ಮತ್ತೇನೆಂದರೆ ಅದು ಅಮ್ಮನ ಪ್ರೀತಿ. ಅಮ್ಮನ ಪ್ರೀತಿ ಎನ್ನುವುದಕ್ಕಿಂತಲೂ ಅಮ್ಮನೇ ಪ್ರೀತಿ, ಪ್ರೀತಿಯೇ ಅಮ್ಮ ಎನ್ನುವುದೇ ಹೆಚ್ಚು ಉಚಿತವಾದೀತಲ್ಲವೇ? ಇದನ್ನೇ<span class="en"> Affection embodiment, love embodiment </span>ಎಂದು ಕರೆಯುತ್ತಾರೆ. ತನ್ನ ಮಗ ಅಥವಾ ಮಗಳ ಮೇಲೆ, ಆ ಅಮ್ಮನಿಗೆ ಎಷ್ಟೊಂದು ವಾತ್ಸಲ್ಯ, ಎಷ್ಟೊಂದು ಮುದ್ದು, ಎಷ್ಟೊಂದು ಪ್ರೀತಿ ಎನ್ನುವುದನ್ನು ಇತರರು ಊಹಿಸಲೂ ಸಾಧ್ಯವಿಲ್ಲ. ತಾನೇ ತಾಯಿಯಾದಾಗ ಈ ಪ್ರೀತಿಯ ಮರ್ಮವು ಅವಳಿಗೆ ತಿಳಿಯುತ್ತದೆ.</p>
    <p><strong>ಕುಪುತ್ರೋ ಜಾಯೇತ</strong>,<strong> ಕ್ವಚಿದಪಿ ಕುಮಾತಾ ನ ಭವತಿ</strong>; ಈ ಲೋಕದಲ್ಲಿ ಕೆಟ್ಟ ಮಗನಾದರೂ ಹುಟ್ಟಬಹುದು, ಆದರೆ ಕೆಟ್ಟ ತಾಯಿಯೆಂಬುವಳಂತೂ ಎಲ್ಲಿಯೂ ಇರುವುದೇ ಇಲ್ಲ ಎಂದು ಶ್ರೀಶಂಕರರು ಹೇಳಿದ್ದಾರಲ್ಲವೇ? ತನ್ನ ಮಗನು ಹೇಗೇ ಇದ್ದರೂ, ಅವನು ಅವಳಿಗೆ ಮಗನೇ ಅಲ್ಲವೇ? ಮಗನು ದಡ್ಡನಾಗಿದ್ದರೂ ವಿದ್ಯಾವಂತನೇ ಆಗಿದ್ದರೂ, ತಿರುಕನೇ ಆಗಿದ್ದರೂ ಕುಬೇರನೇ ಆಗಿದ್ದರೂ, ಸಂಸಾರಿಯಾಗಿದ್ದರೂ ಸಂನ್ಯಾಸಿಯೇ ಆಗಿದ್ದರೂ ಇವನು ಮಗನಲ್ಲವೇ? ಇವನ ಮೇಲೆ ಆ ಅಮ್ಮನಿಗೆ ಪ್ರೀತಿಯೆಂಬುದು ಸಹಜವಾಗಿ ಇರುತ್ತದೆ. ಅಮ್ಮನ ಪ್ರೀತಿಗೆ ಸಾಟಿಯೇ ಇಲ್ಲ. ಅಮ್ಮನಿಗೆ ಅಮ್ಮನೇ ಸಾಟಿಯಾದರೆ, ಅಮ್ಮನ ಪ್ರೀತಿಗೆ ಅಮ್ಮನ ಪ್ರೀತಿಯೇ ಸಾಟಿಯಾಗಿರುತ್ತದೆ.</p>
  </div>
  <div>
    <p>ಅಮ್ಮಾ ಎಂದರೇ “ಪ್ರೀತಿಯ ಸಾಕಾರಮೂರ್ತಿ” ಎಂದು ತಿಳಿಯಬೇಕು</p>
  </div>
  <div>
    <p><strong><span class="en">40.</span></strong> ಸ್ತ್ರೀಸಂನಿಧಿಯಲ್ಲಿ ಸಕಲ ಸೌಭಾಗ್ಯಗಳೂ!</p>
    <p>ಕುಟುಂಬ ಎಂದಮೇಲೆ ಅಜ್ಜ , ಅಜ್ಜಿ , ಅಮ್ಮ , ಅಪ್ಪ, ಗಂಡ, ಹೆಂಡತಿ, ಮಕ್ಕಳು, ಸೊಸೆಯರು, ಅಳಿಯಂದಿರು ಎಲ್ಲರೂ ಇರುತ್ತಾರಲ್ಲವೇ? ಎಲ್ಲರಿಗೂ ಅವರವರ ಸ್ಥಾನಮಾನಗಳು ಇದ್ದೇ ಇರುತ್ತವೆ. ಇವರೆಲ್ಲರೂ ಸೇರಿಕೊಂಡು ಇದ್ದರೇ ಅದು ಸುಖೀಕುಟುಂಬ, ಸಂತೋಷಸಂಸಾರ ಎಂದಾಗುತ್ತದೆ. ಇವರೆಲ್ಲರ ಪಾತ್ರಗಳು ಮುಖ್ಯವಾದವುಗಳೇ ಆಗಿರುತ್ತವೆ.</p>
    <p>ಆದರೆ ನಮ್ಮ ಹಿಂದೂ ಸಂಸ್ಕೃತಿಯಲ್ಲಿ ಸ್ತ್ರೀಯರಿಗೇ ಹೆಚ್ಚಿನ ಸ್ಥಾನಗೌರವಗಳನ್ನು ಕೊಟ್ಟಿರುತ್ತದೆ. ಸ್ತ್ರೀಯರು ಆನಂದವಾಗಿದ್ದರೆ ಆ ಕುಟುಂಬಕ್ಕೆ ದೇವಾಧಿದೇವತೆಗಳ ಆಶೀರ್ವಾದವು ಮಳೆಗರೆಯುತ್ತದೆ. ಆದ್ದರಿಂದ ಸ್ತ್ರೀಯರನ್ನು ಹಿಂಸಿಸಬಾರದು, ಸಂತೋಷದಿಂದ ಅವರನ್ನು ನೋಡಿಕೊಳ್ಳಬೇಕು ಎಂದು ನಮ್ಮ ಪುರಾಣ ಶಾಸ್ತ್ರಗಳಲ್ಲಿ ಹೇಳಿದೆ. ಉದಾ:</p>
  </div>
  <div> ಯತ್ರ ನಾರ್ಯಸ್ತು ಪೂಜ್ಯಂತೇ ರಮಂತೇ ತತ್ರ ದೇವತಾಃ।<br/> ಯತ್ರೈತಾಸ್ತು ನ ಪೂಜ್ಯಂತೇ ಸರ್ವಾಸ್ತಾ ನಿಷ್ಫಲಾಃ ಕ್ರಿಯಾಃ॥</div>
  <div>
    <p>ಯಾವ ಮನೆಯಲ್ಲಿ ಅಥವಾ ಯಾವ ಜಾಗದಲ್ಲಿ ನಾರಿಯರಿಗೆ ಅಂದರೆ ಸ್ತ್ರೀಯರಿಗೆ ಪೂಜಾಗೌರವಗಳು ಸಲ್ಲುತ್ತಿವೆಯೋ, ಆ ಮನೆಯಲ್ಲಿ ಅಥವಾ ಆ ಸ್ಥಳದಲ್ಲಿ ಅದರಿಂದ ದೇವತೆಗಳಿಗೆ ಸಂತೋಷವಾಗುತ್ತದೆ; ಆದರೆ ಎಲ್ಲಿ ಸ್ತ್ರೀಯರಿಗೆ ಪೂಜಾಗೌರವಗಳಿಲ್ಲವೋ ಆ ಸ್ಥಳದಲ್ಲಿ ಏನೇ ಯಜ್ಞಯಾಗಜಪಪೂಜಾಧ್ಯಾನಾದಿಗಳನ್ನು ಮಾಡಿದರೂ ಅದೆಲ್ಲವೂ ವ್ಯರ್ಥವಾಗಿಬಿಡುತ್ತದೆ.</p>
    <p>ದೊಡ್ಡ ಕುಟುಂಬದಲ್ಲಿರುವ ತಾಯಿಯು ಯಾವಾಗಲೂ ಆನಂದವಾಗಿದ್ದರೆ ಅದೇ ಸ್ವರ್ಗದಂತಲ್ಲವೇ? ಆ ನಾರಿಯು ಸಂತೋಷದಿಂದ ನಗುನಗುತ್ತಾ ಇದ್ದರೆ ಅದಕ್ಕಿಂತ ಹೆಚ್ಚಿನ ಸಂತೋಷವು ಬೇರೆ ಇದ್ದೀತೇನು? ಖಂಡಿತಾ ಇಲ್ಲ. ಆ ನಾರಿಯ ಕಣ್ಣುಗಳಲ್ಲಿ ದುಃಖದ ನೀರನ್ನು ಸುರಿಸುವಂತೆ ಮಾಡುತ್ತಿದ್ದರೆ, ಆ ನಾರಿಯು ಯಾವಾಗಲೂ ದುಃಖಮಗ್ನಳಾಗಿರುವಂತೆ ಮಾಡುತ್ತಿದ್ದರೆ ಆ ಕುಟುಂಬಕ್ಕಿಂತ ಬೇರೆ ನರಕವೇ ಇರಲಾರದು. ಕುಟುಂಬದಲ್ಲಿರುವ ಪುರುಷರು, ಆ ನಾರಿಯನ್ನು ಮೃದುಮಧುರವಾದ ಮಾತುಗಳಿಂದ ಹಿತಪ್ರಿಯವಾದ ನಡತೆಗಳಿಂದ ಸಂತೋಷಪಡಿಸುತ್ತಾ ಇದ್ದರೆ, ಅಲ್ಲಿ ಸಕಲ ಸಂಪತ್ತುಗಳೂ ಒದಗಿಬರುತ್ತವೆ. ಅಲ್ಲಿ ಅಷ್ಟಲಕ್ಷ್ಮಿಯರೂ ವಾಸಿಸುತ್ತಾರೆ, ನೆನಪಿರಲಿ.</p>
  </div>
  <div>ತಾಯಿಯು ಸಂತೋಷವಾಗಿದ್ದರೆ ಅದೇ ‘ಸ್ವರ್ಗ’ವೆಂದು ಭಾವಿಸಬೇಕು</div>
</html>
