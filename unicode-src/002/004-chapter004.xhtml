<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-04.01">
		<p class="intro-shloka">॥ ಗೀತಾರಹಸ್ಯಬೋಧಕಾಯ ಶಂಕರಾಯ ನಮಃ ॥</p>
		<p class="shloka">ನಮಾಮಿ <strong>ಶಂಕರಾಚಾರ್ಯಂ</strong> ಗೀತಾಶಾಸ್ತ್ರಾರ್ಥಕೋವಿದಮ್ ।<br />ಗುರೂಣಾಂ ಪರಮಂ ವಂದೇ ಮುಕ್ತಿಮಾರ್ಗಪ್ರದರ್ಶಕಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧</span><br /><span class="num">೯೨.</span> ಮುಕ್ತಿಯೇ ಭಗವದ್ಗೀತೆಗೆ ಗುರಿ</h1>
		<p class="bhashya-verse">ಅಸ್ಯ ಭಗವದ್ಗೀತಾಶಾಸ್ತ್ರಸ್ಯ ಸಂಕ್ಷೇಪತಃ ಪ್ರಯೋಜನಂ ಪರಂ ನಿಃಶ್ರೇಯಸಮ್ ॥</p>
		<p class="bhashya-verse-source">ಗೀತಾಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಗೀತಾಶಾಸ್ತ್ರಕ್ಕೆ ಪರಮನಿಃಶ್ರೇಯಸವೇ (ಅಂದರೆ ಮೋಕ್ಷವೇ) ಪ್ರಯೋಜನವೆಂದು ಸಂಕ್ಷೇಪವಾಗಿ ಹೇಳಬಹುದು.</p>
		<p class="description">ಸಕಲ ಮಾನವರಿಗೂ ಬೇಕಾಗಿರುವ ಫಲಗಳು ಎರಡು. ಒಂದು ಭುಕ್ತಿ, ಮತ್ತೊಂದು ಮುಕ್ತಿ. ಭುಕ್ತಿ ಎಂದರೆ ಭೋಗ, ಮುಕ್ತಿ ಎಂದರೆ ಬಿಡುಗಡೆ. ಇಂದ್ರಿಯಗಳಿಂದ ಇಷ್ಟವಾದ ಭೋಗಗಳನ್ನು ಅನುಭವಿಸುವದು ಭುಕ್ತಿಯಾದರೆ, ತಾನೇ ತಾನಾಗಿದ್ದು ತನ್ನ ಸ್ವರೂಪದ ನಿಜಾನಂದವನ್ನು ವಿಚಾರದಿಂದ ಅನುಭವಿಸುವದೇ ಮುಕ್ತಿಯು. ಭುಕ್ತಿಯು ಆಯಾಸವಾದದ್ದು, ಮುಕ್ತಿಯು ನಿರಾಯಾಸವಾದದ್ದು; ಭುಕ್ತಿಯು ಆಗಂತುಕವಾದದ್ದು, ಮುಕ್ತಿಯು ಸಹಜವಾದದ್ದು. ಭುಕ್ತಿಯು ಅನಿತ್ಯವಾದ ಫಲ, ಮುಕ್ತಿಯು ಶಾಶ್ವತವಾದದ್ದು.</p>
		<p class="description">ಶ್ರೀಕೃಷ್ಣಪರಮಾತ್ಮನು ಪರಬ್ರಹ್ಮ ಸ್ವರೂಪನೇ. ಮುಕ್ತಿಸ್ವರೂಪನೇ ಶ್ರೀಕೃಷ್ಣಭಗವಂತನು. ಶ್ರೀಕೃಷ್ಣನ ಬಾಹ್ಯಶರೀರವೇ ಭಗವದ್ಗೀತೆ. ಗೀತಾಚಾರ್ಯನ ಉಪದೇಶಾಮೃತವೇ ಭಗವದ್ಗೀತೆ. ಮುಕ್ತಿಯೇ ಗೀತೋಪದೇಶದ ಗುರಿ. ಗೀತೆಗೆ ಮೋಕ್ಷಶಾಸ್ತ್ರವೆಂದೇ ಹೆಸರು.</p>
		<p class="description">ಗೀತೆಯಲ್ಲಿ ಭುಕ್ತಿಮುಕ್ತಿಗಳನ್ನು ಪ್ರವೃತ್ತಿಧರ್ಮ ನಿವೃತ್ತಿಧರ್ಮಗಳೆಂಬ ಹೆಸರಿನಲ್ಲಿ ಉಪದೇಶಿಸಿದ್ದರೂ ಮುಕ್ತಿಯಲ್ಲಿಯೇ ಗೀತೆಗೆ ಪರಮತಾತ್ಪರ್ಯ. ಶೋಕಮೋಹಗಳನ್ನು ದಾಟಿ ಜನ್ಮಮರಣಬಂಧನದಿಂದ ತಪ್ಪಿಸಿಕೊಂಡು ಕೃತಾರ್ಥನಾಗುವ ಮೋಕ್ಷಮಾರ್ಗವನ್ನು ಉಪದೇಶಿಸುವದೇ ಗೀತೆಯ ಪರಮ ತಾತ್ಪರ್ಯ. ಗೀತಾರ್ಥಜ್ಞಾನದಿಂದ ಮುಕ್ತಿಯು ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.02">
		<p class="intro-shloka">॥ ಬುದ್ಧಿಪ್ರತ್ಯಯಸಾಕ್ಷಿಣೇ ಶಂಕರಾಯ ನಮಃ ॥</p>
		<p class="shloka">ಸಂಶಯಾತೀತಮಾತ್ಮಜ್ಞಂ ಬೌದ್ಧಪ್ರತ್ಯಯದರ್ಶಿನಮ್ ।<br />ಸಮ್ಯಗ್ಜ್ಞಾನಪ್ರದಾತಾರಂ ಸದ್ಗುರುಂ <strong>ಶಂಕರಂ</strong> ಶ್ರಯೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨</span><br /><span class="num">೯೩.</span> ‘ಬುದ್ಧಿಪ್ರತ್ಯಯಸಾಕ್ಷಿ’ ಯೇ ಬ್ರಹ್ಮವು</h1>
		<p class="bhashya-verse">ಬೌದ್ಧಪ್ರತ್ಯಯಪ್ರತ್ಯಗಾತ್ಮತಯಾ ವಿದಿತಂ ಬ್ರಹ್ಮ ಯದಾ, ತದಾ ತತ್ ಮತಮ್; ತತ್ ಸಮ್ಯಗ್ದರ್ಶನಮ್ ॥</p>
		<p class="bhashya-verse-source">ಕೇನಭಾಷ್ಯ ೨-೪</p>
		<p class="bhashya-verse-meaning">ಬುದ್ಧಿಯ ವೃತ್ತಿಗಳಿಗೆ ಸಾಕ್ಷಿಯಾಗಿದೆಯೆಂದು ಯಾವಾಗ ಬ್ರಹ್ಮವನ್ನು ತಿಳಿಯುತ್ತಾನೋ ಆಗ ಅವನಿಗೆ ಬ್ರಹ್ಮವು ಸರಿಯಾಗಿ ತಿಳಿದಂತೆ ಆಗುತ್ತದೆ. ಇದೇ ಸಮ್ಯಗ್ದರ್ಶನವು.</p>
		<p class="description">ಪರಮಾತ್ಮನನ್ನು ಒಬ್ಬೊಬ್ಬರೂ ತಮತಮಗೆ ತೋಚಿದಂತೆ ಭಾವಿಸಿ ಆರಾಧಿಸುತ್ತಾರೆ. ಕೆಲವರು ವಿಷ್ಣುವೆಂದೂ, ಮತ್ತೆ ಕೆಲವರು ಶಿವನೆಂದೂ, ಇನ್ನು ಕೆಲವರು ಗಣೇಶನೆಂದೂ ಭಾವಿಸುತ್ತಾರೆ. ಇದಾವುದೂ ತಪ್ಪೇನಲ್ಲ. ಸರ್ವಾತ್ಮಕನಾಗಿ ಸರ್ವರೂಪದಲ್ಲಿರುವ ಪರಮಾತ್ಮನಿಗೆ ಸರ್ವವೂ ಹೊಂದುತ್ತದೆ. ಆಕಾಶದಿಂದ ಬೀಳುವ ಎಲ್ಲ ನೀರೂ, ಹರಿಯುವ ಎಲ್ಲ ನದಿಗಳೂ ಸಮುದ್ರವನ್ನೇ ಸೇರುವಂತೆ ಎಲ್ಲ ಪೂಜೆಗಳೂ ಸರ್ವಾತ್ಮಕನಾದ ಆ ಪರಮಾತ್ಮನಿಗೇ ಸಲ್ಲುತ್ತವೆ.</p>
		<p class="description">ದಿಟ, ಆದರೆ ಇದಾವುದೂ ಆ ಪರಮಾತ್ಮನ ಬಗೆಗೆ ಸರಿಯಾದ ಪೂರ್ಣವಾದ ತಿಳಿವಳಿಕೆಯಲ್ಲ. ಹಾಗಾದರೆ ಪರಮಾತ್ಮನ ನಿಜವಾದ ಸ್ವರೂಪವೇನು? ಎಂದರೆ ಅದನ್ನು ಕೇನೋಪನಿಷತ್ತು ಹೀಗೆ ತಿಳಿಸುತ್ತಿದೆ:</p>
		<p class="description">ಮನಸ್ಸಿನಲ್ಲಿ ಕ್ಷಣಕ್ಷಣಕ್ಕೂ ನೂರಾರು ಸಹಸ್ರಾರು ವೃತ್ತಿಗಳು ಏಳುತ್ತಾ ನಾಶವಾಗುತ್ತಾ ಇರುತ್ತವೆ. ಈ ಕ್ಷಣಿಕವಾದ ಅನಿತ್ಯವಾದ ಪ್ರತ್ಯಯಗಳನ್ನೆಲ್ಲ ನಿತ್ಯನಿರ್ವಿಕಾರಿಯಾಗಿ ಬೆಳಗುತ್ತಿರುವ ಚೈತನ್ಯವೇ ಬ್ರಹ್ಮ ಅಥವಾ ಆತ್ಮನು. ಬುದ್ಧಿಯ ಪ್ರತ್ಯಯಗಳಿಗೆಲ್ಲ ಒಳಗಿನ ಸಾರವೇ ಆತ್ಮನು. ಹೀಗೆಯೇ ಆತ್ಮನನ್ನು ತಿಳಿಯಬೇಕು. ಇದೇ ಸಮ್ಯಗ್ದರ್ಶನವು. ಇದರಿಂದಲೇ ಮುಕ್ತಿಯು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.03">
		<p class="intro-shloka">॥ ಮಿಥ್ಯಾಜ್ಞಾನವಿದೂರಾಯ ಶಂಕರಾಯ ನಮಃ ॥</p>
		<p class="shloka">ಅಶರೀರಂ ಶರೀರೇಽಪಿ ಮಿಥ್ಯಾಜ್ಞಾನವಿವರ್ಜಿತಮ್ ।<br />ಜೀವನ್ಮುಕ್ತಂ ಪರಂ ವಂದೇ <strong>ಶಂಕರಂ</strong> ಸದ್ಗುರುಂ ಸದಾ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೩</span><br /><span class="num">೯೪.</span> ‘ಮಿಥ್ಯಾಜ್ಞಾನ’ ದಿಂದಲೇ ‘ಸಶರೀರತ್ವ’ ವು</h1>
		<p class="bhashya-verse">ಮಿಥ್ಯಾಪ್ರತ್ಯಯನಿಮಿತ್ತತ್ವಾತ್ ಸಶರೀರತ್ವಸ್ಯ ಸಿದ್ಧಂ ಜೀವತೋಽಪಿ ವಿದುಷಃ ಅಶರೀರತ್ವಂ ಸ್ವಾಭಾವಿಕಮ್ ॥</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೪</p>
		<p class="bhashya-verse-meaning">ನಾನು ಶರೀರವುಳ್ಳವನು, ನಾನೇ ಶರೀರ ಎಂಬಿದು ಮಿಥ್ಯಾಜ್ಞಾನದಿಂದ ಉಂಟಾಗಿರುವದರಿಂದ, ಈ ಮಿಥ್ಯಾಜ್ಞಾನವು ಸಮ್ಯಗ್ಜ್ಞಾನದಿಂದ ತೊಲಗಿರುವುದರಿಂದ ಬ್ರಹ್ಮಜ್ಞಾನಿಗೆ ಇಲ್ಲಿಯೇ ಈ ಜನ್ಮದಲ್ಲಿಯೇ ಅಶರೀರತ್ವವೆಂಬ ಮೋಕ್ಷವು ದೊರಕಿರುತ್ತದೆ.</p>
		<p class="description">ಈ ದೇಹೇಂದ್ರಿಯಾದಿ ಸಂಘಾತವನ್ನೇ ತಾನೆಂದು ತಿಳಿದು, ಇದರ ಧರ್ಮಗಳನ್ನು ತನ್ನ ಮೇಲೆ ಆರೋಪಮಾಡಿಕೊಂಡೇ ಪ್ರತಿಯೊಬ್ಬ ಸಂಸಾರಿಯೂ ದುಃಖದಿಂದ ನರಳಾಡುತ್ತಿದ್ದಾನೆ. ನಿಜವಾಗಿ ವಿಚಾರಮಾಡಿ ನೋಡಿದರೆ ಈ ದೇಹಾದಿ ಸಂಘಾತಕ್ಕಿಂತ ಅತ್ಯಂತ ಭಿನ್ನನಾದವನೇ ತಾನು, ಅಶರೀರನೇ ತಾನು ಎಂದು ತಿಳಿಯುತ್ತದೆ.</p>
		<p class="description">ಅಜ್ಞಾನದಿಂದಲೇ, ಅಂದರೆ ತಪ್ಪುತಿಳಿವಳಿಕೆಯಿಂದಲೇ ಈ ದುಃಖವು, ಬಂಧನವು, ಶೋಕಮೋಹಗಳು ತೋರುತ್ತಿವೆ. ಈ ದುಃಖವು ಆತ್ಮನಿಗೆ ನಿಜವಾಗಿ ಇಲ್ಲವೇ ಇಲ್ಲ. ಆತ್ಮನು ಅಂದರೆ ತಾನು ಸ್ವತಃ ಅಜ, ಅಜರ, ಅಮೃತನೇ ಆಗಿದ್ದಾನೆ. ಸಶರೀರತ್ವವು ಅವಿದ್ಯಾಕೃತವಾದ್ದರಿಂದ ಅಸ್ವಾಭಾವಿಕ. ಅಶರೀರತ್ವವು ಸ್ವಾಭಾವಿಕ. ಅಶರೀರತ್ವವೇ ಮೋಕ್ಷವು.</p>
		<p class="description">ವೇದಾಂತವಾಕ್ಯೋಪದೇಶಗಳನ್ನು ಶ್ರವಣಮಾಡಿ ವಿಚಾರಮಾಡಿದರೆ ತಾನು ಈಗಲೇ ಅಶರೀರವಾದ ಬ್ರಹ್ಮ ಸ್ವರೂಪನೆಂದು ಅರ್ಥವಾಗಿಬಿಡುತ್ತದೆ. ವಿಚಾರವೇ ಅಜ್ಞಾನಕ್ಕೆ, ದುಃಖಕ್ಕೆ, ಸಂಸಾರಬಂಧನಕ್ಕೆ ಬ್ರಹ್ಮಾ ಸ್ತ್ರ!!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.04">
		<p class="intro-shloka">॥ ನಿತ್ಯಾಸಂಸಾರಿಣೇ ಶಂಕರಾಯ ನಮಃ ॥</p>
		<p class="shloka">ಸಂಸಾರದೋಷನಿರ್ಮುಕ್ತಂ ನಿತ್ಯಶುದ್ಧಸ್ವಭಾವಕಮ್ ।<br />ಅಜಮ್ ಅಜರಮವ್ಯಕ್ತಂ <strong>ಶಂಕರಂ</strong> ಪ್ರಣಮಾಮ್ಯಹಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೪</span><br /><span class="num">೯೫.</span> ಆತ್ಮನು ನಿತ್ಯ ಅಸಂಸಾರಿ</h1>
		<p class="bhashya-verse">ಶ್ರುತ್ಯುಪಪತ್ತಿಭ್ಯಾಂ ಚ ಸಿದ್ಧಮ್ ಆತ್ಮನೋ ಅಸಂಸಾರಿತ್ವಮ್ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೩-೧೦</p>
		<p class="bhashya-verse-meaning">ಆತ್ಮನಿಗೆ ಜನ್ಮಮರಣಾದಿಸಂಸಾರದ ಸೋಂಕು ಸ್ವಲ್ಪವೂ ಇಲ್ಲವೆಂಬುದು ಶ್ರುತಿಗಳಿಂದಲೂ ತರ್ಕದಿಂದಲೂ ಸಿದ್ಧವಾಗುತ್ತದೆ.</p>
		<p class="description">ಆತ್ಮನೆಂದರೆ ತಾನು. ಈ ಆತ್ಮನಿಗೆ ಯಾವ ಸಂಸಾರಧರ್ಮಗಳೂ ಇಲ್ಲ. ಸಂಸಾರಧರ್ಮಗಳೆಂದರೆ ಸುಖದುಃಖ, ರಾಗದ್ವೇಷ, ಜನ್ಮಮರಣ, ಶೋಕಮೋಹಾದಿಗಳು. ಇವಾವುವೂ ಆತ್ಮನಿಗೆ ಸಂಬಂಧಪಟ್ಟಿಲ್ಲವೆಂದು ಶ್ರುತಿಗಳು ಉಪದೇಶಿಸುತ್ತಿರುತ್ತವೆ. ಆದರೆ ನಮ್ಮೆಲ್ಲರ ನಿತ್ಯಾನುಭವದಲ್ಲಿ ಈ ಸಂಸಾರಧರ್ಮಗಳು ಸದಾ ಕಾಣುತ್ತಿರುತ್ತವೆ. ಸಕಲ ಮಾನವರೂ ತಮ್ಮನ್ನು ಸಂಸಾರಿಗಳೆಂದೇ ತಿಳಿದಿರುತ್ತಾರೆ. ಹಾಗಾದರೆ ಯಾವದು ಸರಿ? ಆತ್ಮನು ಅಸಂಸಾರಿಯೆ ಅಥವಾ ಸಂಸಾರಿಯೆ? ಎಂದು ಪ್ರಶ್ನೆ ಏಳುತ್ತದೆ.</p>
		<p class="description">ಈ ಪ್ರಶ್ನೆಗೆ ಸರಳವಾದ ಉತ್ತರವನ್ನು ಈ ಮೇಲಿನ ವಾಕ್ಯದಲ್ಲಿ ಶ್ರೀಶಂಕರಭಗವತ್ಪಾದಾಚಾರ್ಯರು ತಿಳಿಸಿದ್ದಾರೆ. ಅವಿಚಾರದೆಶೆಯಲ್ಲಿ ಅಂದರೆ ಸರಿಯಾಗಿ ವಿಚಾರಮಾಡದಿರುವಾಗ ಸಂಸಾರಧರ್ಮಗಳು ಆತ್ಮನಿಗೆ ಇರುವಂತೆ ತೋರುತ್ತದೆ. ಆದರೆ ಶ್ರುತಿ, ಯುಕ್ತಿಗಳಿಂದ ಸರಿಯಾಗಿ ಆಳವಾಗಿ ವಿಚಾರಮಾಡಿದಾಗ ಆತ್ಮನು ಅಸಂಸಾರಿಯೆಂದು ಚೆನ್ನಾಗಿ ಗೊತ್ತಾಗುತ್ತದೆ. ಇದಕ್ಕೊಂದು ಸಣ್ಣ ಉದಾಹರಣೆ: ಭೂಮಿಯು ಅಚಲವೆಂದೂ ಚಪ್ಪಟೆಯಾಗಿದೆಯೆಂದೂ ಎಲ್ಲರೂ ತಿಳಿದಿರುತ್ತಾರೆ. ಹಾಗೆಯೇ ಅನಾದಿಕಾಲದಿಂದಲೂ ಎಲ್ಲರಿಗೂ ತೋರುತ್ತಿದೆ. ಆದರೆ ಭೂಮಿಯು ಸುತ್ತುತ್ತಲೇ ಇದೆ, ಚಪ್ಪಟೆಯಾಗಿರದೆ ದುಂಡಗೆ ಇದೆಯಲ್ಲವೆ? ವಿಚಾರಮಾಡಿದಾಗ ಮಾತ್ರ ಇದು ತಿಳಿಯುತ್ತದೆ. ಆತ್ಮನು ಅಸಂಸಾರಿಯೆಂಬುದೂ ವಿಚಾರದಿಂದ ತಿಳಿಯುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.05">
		<p class="intro-shloka">॥ ವಿಷಯಭೋಗಪರಾಙ್ಮುಖಾಯ ಶಂಕರಾಯ ನಮಃ ॥</p>
		<p class="shloka">ಧರ್ಮನಿಷ್ಠಂವೀರ್ಯವಂತಂ ಪ್ರಜ್ಞಾಮೇಧಾದಿಸಂಯುತಮ್ ।<br />ವಿಷಯೇಭ್ಯೋ ವಿರಕ್ತಂ ಶ್ರೀ <strong>ಶಂಕರಂ</strong> ಸದ್ಗುರುಂ ಭಜೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೫</span><br /><span class="num">೯೬.</span> ವಿಷಯಭೋಗದಿಂದ ಅನರ್ಥಪ್ರಾಪ್ತಿ!</h1>
		<p class="bhashya-verse">ಅನರ್ಥಾಯೈವ ಏತೇ ಭೋಗಾಃ, ಧರ್ಮ ವೀರ್ಯ ಪ್ರಜ್ಞಾ ತೇಜೋ ಯಶಃಪ್ರಭೃತೀನಾಂ ಕ್ಷಪಯಿತೃತ್ವಾತ್ ॥</p>
		<p class="bhashya-verse-source">ಕಾಠಕಭಾಷ್ಯ ೧-೧-೨೬</p>
		<p class="bhashya-verse-meaning">ಪತ್ನಿ ಪಶು ಪುತ್ರ ವಾಹನ ಧನ ಕನಕ—ಮುಂತಾದ ಭೋಗಪದಾರ್ಥಗಳೆಲ್ಲವೂ ಅನರ್ಥವನ್ನೇ ಉಂಟುಮಾಡುತ್ತವೆ. ಏಕೆಂದರೆ ಈ ಭೋಗದಿಂದ ಧರ್ಮ, ವೀರ್ಯ, ಪ್ರಜ್ಞಾ, ತೇಜಸ್ಸು, ಯಶಸ್ಸು— ಮುಂತಾದವುಗಳೆಲ್ಲವೂ ನಾಶವಾಗಿ ಹೋಗುತ್ತವೆ.</p>
		<p class="description">ಸಾಮಾನ್ಯವಾಗಿ ಪ್ರತಿಯೊಬ್ಬರೂ ಹೊರಗಿನ ಭೋಗ್ಯವಸ್ತುಗಳನ್ನೇ ಸುಖಸಾಧನವೆಂದು ಭ್ರಮಿಸಿ ಅವುಗಳನ್ನೇ ಹೊಂದುವದಕ್ಕಾಗಿ ಪ್ರಯತ್ನಿಸುತ್ತಿದ್ದಾರೆ. ಹೆಚ್ಚು ಹೆಚ್ಚು ಭೋಗಗಳಿದ್ದಂತೆ ಹೆಚ್ಚು ಹೆಚ್ಚು ಸುಖಿಯಾಗಿರಬಹುದೆಂದು ಸಾಮಾನ್ಯವಾಗಿ ಜನಗಳ ತಿಳಿವಳಿಕೆ.</p>
		<p class="description">ಆದರೆ ಇದು ಸರಿಯಲ್ಲ. ಏಕೆಂದರೆ ಸುಖವು ಹೊರಗಿನಿಂದ ಬರುವ ವಸ್ತುವಲ್ಲ. ಸುಖವು ನಮ್ಮ ಸ್ವರೂಪವಾಗಿದೆ. ಹೊರಗಿನ ಅನಾತ್ಮವಿಷಯಭೋಗದಿಂದ ಬರುವದು ದುಃಖವೇ ಹೊರತು ಸುಖವಲ್ಲ. <strong>ಯೇ ಹಿ ಸಂಸ್ಪರ್ಶಜಾ ಭೋಗಾ ದುಃಖಯೋನಯ ಏವ ತೇ</strong> —ಎಂದು ಗೀತಾಚಾರ್ಯನ ಅನುಭವದ ನುಡಿ.</p>
		<p class="description">ಇತಿಮಿತಿಗಳನ್ನು ಮೀರಿದ ಅತಿಯಾದ ವಿಷಯಭೋಗದಿಂದ ಉಂಟಾಗುವ ಫಲವೇನೆಂದರೆ: ಧರ್ಮಹಾನಿ, ವೀರ್ಯನಾಶ, ಪ್ರಜ್ಞಾ ಹಾನಿ, ಯಶೋಹಾನಿ, ಆರೋಗ್ಯಹಾನಿ, ಆಯುಷ್ಯಹಾನಿ, ಸರ್ವಶಕ್ತಿಹಾನಿ, ಇದರಿಂದ ಕೊನೆಗೆ ಬುದ್ಧಿಹಾನಿ, ಅದರಿಂದ ಸರ್ವನಾಶ. ಇಷ್ಟೇ ಫಲ!! ಒಟ್ಟಿನಲ್ಲಿ ವಿಷಯಭೋಗದಿಂದ ಸರ್ವಾನರ್ಥಪ್ರಾಪ್ತಿ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.06">
		<p class="intro-shloka">॥ ಸರ್ವಪ್ರಾಣಿಸಮಾಯ ಶಂಕರಾಯ ನಮಃ ॥</p>
		<p class="shloka">ಸರ್ವಪ್ರಾಣಿಸಮಾವಿಷ್ಟಂ ದೇವಮಾನವಹೃತ್ ಸ್ಥಿತಮ್ ।<br />ಪರಂ ಬ್ರಹ್ಮ ಗುರುಂ ವಂದೇ <strong>ಶಂಕರಂ</strong> ಸಮದರ್ಶಿನಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೬</span><br /><span class="num">೯೭.</span> ಅಮೃತತ್ವವು ಸರ್ವರ ಹಕ್ಕು</h1>
		<p class="bhashya-verse">ಸ ವಾಮದೇವಃ ಅನ್ಯೋ ವಾ ಏವಂ ಯಥೋಕ್ತಂ ಬ್ರಹ್ಮ ಯೋ ವೇದ ಸಃ ಅಮೃತೋ ಭವತಿ ।</p>
		<p class="bhashya-verse-source">ಐತರೇಯಭಾಷ್ಯ ೩-೧-೪</p>
		<p class="bhashya-verse-meaning">ವಾಮದೇವನಾಗಲಿ ಅಥವಾ ಬೇರೊಬ್ಬನಾಗಲಿ ಯಾವನೇ ಆದರೂ ಪರಬ್ರಹ್ಮವನ್ನು ತನ್ನ ಆತ್ಮನೆಂದು ತಿಳಿಯುತ್ತಾನೋ ಅವನು ಅಮೃತನಾಗಿ ಬಿಡುತ್ತಾನೆ.</p>
		<p class="description">ವೇದಾಂತದ ಬಗೆಗೆ, ಬ್ರಹ್ಮವಿದ್ಯೆಯ ವಿಚಾರದಲ್ಲಿ ಅನೇಕರಿಗೆ ತಪ್ಪುತಿಳಿವಳಿಕೆಯಿದೆ. ಅದೇನೆಂದರೆ, “ನಮ್ಮಂಥವರಿಗೆ ವೇದಾಂತವು ಅರ್ಥವಾಗುವದಿಲ್ಲ, ಬ್ರಹ್ಮವಿದ್ಯೆಗೆ ತುಂಬಾ ಪಾಂಡಿತ್ಯವಿರಬೇಕು, ಹಿಂದಿನ ಕಾಲದ ವ್ಯಾಸ, ವಿಶ್ವಾಮಿತ್ರ, ವಸಿಷ್ಠ, ಗೌತಮ, ಪರಾಶರ, ಶಂಕರ—ಮುಂತಾದವರಿಗೆ ಜ್ಞಾನವಾಗಿತ್ತು. ಅವರ ಯೋಗ್ಯತೆಯೆಲ್ಲಿ? ನಮ್ಮ ಹಣೇಬರಹವೆಲ್ಲಿ? ಅವರಿಗೆ ಉಂಟಾದ ಆ ಬ್ರಹ್ಮಜ್ಞಾನವು ನಮ್ಮಂಥ ಅಲ್ಪಜ್ಞರಿಗೆ ಖಂಡಿತಾ ಆಗಲಾರದು. ಜ್ಞಾನವು ಉಂಟಾದರೂ ಮೋಕ್ಷವೆಂಬ ಅಮೃತತ್ವವು ನಮ್ಮಂಥವರಿಗೆ ಖಂಡಿತಾ ದೊರಕಲಾರದು” —ಇತ್ಯಾದಿ ಇತ್ಯಾದಿ.</p>
		<p class="description">ಈ ಕಲ್ಪನೆಯು ಸರ್ವಥಾ ಸರಿಯಲ್ಲ. ಆತ್ಮಜ್ಞಾನವಾಗಲಿ ಮೋಕ್ಷಸ್ವರೂಪವಾಗಲಿ ದೇಶದಿಂದ ದೇಶಕ್ಕೆ, ಕಾಲದಿಂದ ಕಾಲಕ್ಕೆ, ಅಥವಾ ವ್ಯಕ್ತಿಯಿಂದ ವ್ಯಕ್ತಿಗೆ ಬದಲಾವಣೆಯಾಗುವಂಥ ವಸ್ತುವಲ್ಲ. ಬೆಂಕಿಯ ಬಿಸಿಯಂತೆ ಸೂರ್ಯನ ಪ್ರಕಾಶದಂತೆ ಬ್ರಹ್ಮವು ಸರ್ವರಿಗೂ ಸರ್ವಕಾಲದಲ್ಲೂ ಸರ್ವದೇಶದಲ್ಲೂ ಸಮಾನವಾಗಿರುತ್ತದೆ. ಸಕ್ಕರೆಯು ಎಲ್ಲರಿಗೂ ಸಿಹಿಯಾಗಿರುವಂತೆಯೇ ಆತ್ಮಜ್ಞಾನವೂ ಎಲ್ಲರಿಗೂ ಅಜ್ಞಾನನಿವಾರಕವಾಗಿರುತ್ತದೆ. ಸರ್ವರಿಗೂ ಸಮವಾಗಿರುವ ಬ್ರಹ್ಮವನ್ನು ಅರಿತು ಮುಕ್ತರಾಗುವ ಹಕ್ಕು ಎಲ್ಲರಿಗೂ ಇರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.07">
		<p class="intro-shloka">॥ ವೇದಾಂತಸಂಪ್ರದಾಯವಿಚಕ್ಷಣಾಯ ಶಂಕರಾಯ ನಮಃ ॥</p>
		<p class="shloka">ಸಂಪ್ರದಾಯವಿದಂ ಧೀರಂ ಸಂಪ್ರದಾಯಪ್ರದರ್ಶಕಮ್ ।<br />ಸಂಪ್ರದಾಯಸ್ಯ ಸಂಪ್ರಾಪ್ತ್ಯೈ <strong>ಶಂಕರಂ</strong> ಸದ್ಗುರುಂ ಭಜೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೭</span><br /><span class="num">೯೮.</span> ಇಂಥ ಗುರುಗಳಿಂದ ಅಪಾಯ!</h1>
		<p class="bhashya-verse">ಆತ್ಮಹಾ ಸ್ವಯಂ ಮೂಢಃ ಅನ್ಯಾನ್ ಚ ವ್ಯಾಮೋಹಯತಿ ಶಾಸ್ತ್ರಾರ್ಥಸಂಪ್ರದಾಯರಹಿತತ್ವಾತ್ ।</p>
		<p class="bhashya-verse-source">ಗೀತಾಭಾಷ್ಯ ೧೩-೨</p>
		<p class="bhashya-verse-meaning">ಇಂಥವನಿಗೆ ಶಾಸ್ತ್ರಾರ್ಥಸಂಪ್ರದಾಯವು ತಿಳಿಯದಿರುವದರಿಂದ ಇವನು ಆತ್ಮಹನನಾಗಿ ಸ್ವಯಂಮೂಢನಾಗಿ ಇತರರನ್ನೂ ಮೋಹಗೊಳಿಸುತ್ತಾನೆ.</p>
		<p class="description">ಇಲ್ಲಿ ಶಾಸ್ತ್ರವೆಂದರೆ ವೇದಾಂತಗಳು. ವೇದಾಂತಶಾಸ್ತ್ರದ ಅರ್ಥವು ಅದ್ವೈತಸಿದ್ಧಾಂತವೇ. ಇದನ್ನು ಸರಿಯಾಗಿ ತಿಳಿಯಬೇಕಾದರೆ ಸಂಪ್ರದಾಯವು ಗೊತ್ತಿರಬೇಕು. ಸಂಪ್ರದಾಯಕ್ರಮದಿಂದ ಮಾತ್ರವೇ ವೇದಾಂತಾರ್ಥವನ್ನು ತಿಳಿಯಬಹುದೇ ಹೊರತು ಬರೀ ತನ್ನ ಬುದ್ಧಿಸಾಮರ್ಥ್ಯದಿಂದ ಸಾಧ್ಯವಿಲ್ಲ.</p>
		<p class="description">ಶಾಸ್ತ್ರಾರ್ಥ ಸಂಪ್ರದಾಯವೆಂದರೆ <strong>ಅಧ್ಯಾರೋಪ ಅಪವಾದ ಸಂಪ್ರದಾಯ</strong>. ಜೀವಬ್ರಹ್ಮ ಭೇದವನ್ನು ಅಧ್ಯಾರೋಪದೃಷ್ಟಿಯಿಂದ ಅನುವಾದ ಮಾಡಿಕೊಂಡು ಶಾಸ್ತ್ರವು ಅನಂತರ ಅಪವಾದ ಮಾಡುತ್ತದೆ. ಜೀವನೇ ಬೇರೆ, ಬ್ರಹ್ಮವೇ ಬೇರೆ—ಎಂಬಿದು ಅನುವಾದದ ದೃಷ್ಟಿ. ಜೀವಬ್ರಹ್ಮರು ಒಂದೇ ಎಂಬಿದು ಪ್ರತಿಪಾದನೆಯ ದೃಷ್ಟಿ. ಇದನ್ನರಿಯದವನು ಆತ್ಮಹನನೇ!</p>
		<p class="description">ವ್ಯಾವಹಾರಿಕದೃಷ್ಟಿಯಿಂದ ಉಪದೇಶಮಾಡಿದ್ದನ್ನು ಪಾರಮಾರ್ಥಿಕದೃಷ್ಟಿಯಿಂದ ಅರ್ಥಮಾಡಿಕೊಳ್ಳಬಾರದು. ಪಾರಮಾರ್ಥಿಕ ದೃಷ್ಟಿಯಿಂದ ಹೇಳಿದ್ದನ್ನು ವ್ಯಾವಹಾರಿಕದೃಷ್ಟಿಯಿಂದಲೂ ಅರ್ಥಮಾಡಿಕೊಳ್ಳಬಾರದು. ಪ್ರತ್ಯಕ್ಷಪ್ರಮಾಣದಿಂದ ಕಾಣುತ್ತಿರುವ ಈ ದ್ವೈತವು ಪರಮಾರ್ಥವಲ್ಲ. ವೇದಾಂತಗಳ ಸಂದೇಶಗಳನ್ನು ಸದ್ಗುರು ಸಂಪ್ರದಾಯ ಕ್ರಮದಿಂದ ಅರ್ಥಮಾಡಿಕೊಳ್ಳದೇ ಹೋದರೆ ಅದರಿಂದ ಅನರ್ಥವೇ ಉಂಟಾದೀತು! ಎಚ್ಚರಿಕೆ! ಸಂಪ್ರದಾಯವನ್ನು ಅರಿಯದ ಗುರುಗಳಿಂದ ಅಪಾಯವಿದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.08">
		<p class="intro-shloka">॥ ಅಜ್ಞಾನವಿದೂರಾಯ ಶಂಕರಾಯ ನಮಃ ॥</p>
		<p class="shloka">ವ್ಯಾವೃತ್ತವಿಷಯಂ ಧೀರಂ ಸಂಸಾರಾಗೋಚರಂ ಪರಮ್ ।<br />ಸಾಧ್ಯಸಾಧನನಿರ್ಮುಕ್ತಂ <strong>ಶಂಕರಂ</strong> ಭಾಸ್ಕರಂ ಭಜೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೮</span><br /><span class="num">೯೯.</span> ಅಪರವಿದ್ಯೆಯ ಹಣೇಬರಹ</h1>
		<p class="bhashya-verse">ಅಪರವಿದ್ಯಾಗೋಚರಂ ಸರ್ವಂ ಸಂಸಾರಂ ವ್ಯಾಕೃತವಿಷಯಂ ಸಾಧ್ಯಸಾಧನಲಕ್ಷಣಮ್ ಅನಿತ್ಯಮೇವ ।</p>
		<p class="bhashya-verse-source">ಪ್ರಶ್ನಭಾಷ್ಯ ೪-೧</p>
		<p class="bhashya-verse-meaning">ಅಪರವಿದ್ಯೆಯಿಂದ ತಿಳಿಯುವ ವಿಷಯಗಳೆಲ್ಲವೂ ವ್ಯಾಕೃತ ಪ್ರಪಂಚಕ್ಕೆ ಸೇರಿದ್ದೇ. ಇದು ಮಾಡಿ ಪಡೆಯುವ ಸ್ವಭಾವದ್ದು. ಈ ಫಲವೆಲ್ಲವೂ ಅನಿತ್ಯವೇ. ಆದ್ದರಿಂದಲೇ ಇದೆಲ್ಲವೂ ಬರೀ ಸಂಸಾರಮಾತ್ರವಾಗಿದೆ.</p>
		<p class="description">ವಿದ್ಯೆಯನ್ನು <strong>ಪರಾವಿದ್ಯೆ</strong> ಯೆಂದೂ <strong>ಅಪರಾವಿದ್ಯೆ</strong> ಯೆಂದೂ ಎರಡು ಭಾಗಮಾಡಿರುತ್ತಾರೆ. ಬ್ರಹ್ಮವಿದ್ಯೆಯೊಂದೇ ಪರಾವಿದ್ಯೆಯು. ಇದನ್ನು ಬಿಟ್ಟು ಉಳಿದ ಸಕಲ ವಿದ್ಯೆಗಳಿಗೂ ಹೆಸರು ಅಪರಾವಿದ್ಯಾ. ಪರಾವಿದ್ಯೆಯಿಂದ ಮುಕ್ತಿಯು ದೊರೆತರೆ ಅಪರಾವಿದ್ಯೆಯಿಂದ ಕೇವಲ ಭುಕ್ತಿಯು ದೊರಕುತ್ತದೆ. ಮುಕ್ತಿಯನ್ನೇ ಬಯಸುವ ಮುಮುಕ್ಷುಗಳು ವೇದಾಂತಗಳಲ್ಲಿ ಉಪದೇಶಿಸಿರುವ ಪರವಿದ್ಯೆಯನ್ನೇ ಸಂಪಾದಿಸಿಕೊಳ್ಳಬೇಕು. ಕೇವಲ ಅಪರವಿದ್ಯೆಯಿಂದ ಮುಕ್ತಿಯು ಖಂಡಿತಾ ದೊರಕುವದಿಲ್ಲ.</p>
		<p class="description">ಅಪರವಿದ್ಯೆಯ ಫಲವೆಲ್ಲವೂ ಸಂಸಾರಗತಿಯೇ. ಆತ್ಮಜ್ಞಾನಕ್ಕೆ ಸಹಾಯಕವಾಗದ, ಆತ್ಮಜ್ಞಾನವನ್ನು ಬಯಸದ, ಕೇವಲ ಅಗ್ನಿಹೋತ್ರ, ಯಜ್ಞಯಾಗ, ಹೋಮಹವನ, ದಾನಧರ್ಮ, ಜಪತಪಾದಿಗಳೆಲ್ಲವೂ ಸಂಸಾರವೇ. ಕ್ರಿಯಾಕಾರಕಫಲವೆಲ್ಲವೂ ಸಂಸಾರವೇ. ಲೌಕಿಕ ದೃಷ್ಟಿಯಿಂದ ಎಷ್ಟೇ ಉತ್ತಮಫಲಗಳನ್ನು ಹೊಂದಿದ್ದರೂ ಎಷ್ಟೇ ಮೇಲಿನ ಅಂತಸ್ತಿನಲ್ಲಿದ್ದರೂ ಅದು ಅನಿತ್ಯವಾದ ಫಲವೇ ಆಗಿರುತ್ತದೆ. ಕರ್ಮಗಳನ್ನು ಮಾಡಿ ಹೊಸದಾಗಿ ಪಡೆಯುವ ಫಲಗಳೆಲ್ಲವೂ ಅನಿತ್ಯವಾದದ್ದೇ. ಅಪರವಿದ್ಯಾಫಲಗಳು ಕೃತಕವಾಗಿರುತ್ತವೆ. ಬ್ರಹ್ಮಲೋಕದ ವರೆಗಿನ ಫಲಗಳೆಲ್ಲವೂ ಸಂಸಾರಗತಿಯೇ ಆಗಿರುತ್ತವೆ. ಈ ಅನಿತ್ಯಫಲದಿಂದ ವಿರಕ್ತನಾದವನಿಗೆ ಮಾತ್ರವೇ ಪರವಿದ್ಯೆಯಲ್ಲಿ ಅಧಿಕಾರ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.09">
		<p class="intro-shloka">॥ ಬ್ರಹ್ಮಾತ್ಮಾನುಭವಪರಿಪೂರ್ಣಾಯ ಶಂಕರಾಯ ನಮಃ ॥</p>
		<p class="shloka">ಕರುಣಾಸಾಗರಂ ಧೀರಂ ಸರ್ವಶಾಸ್ತ್ರಾರ್ಥಕೋವಿದಮ್ ।<br />ಪ್ರಣಮಾಮಿ ಸದಾ ಪ್ರಾಜ್ಞಂ ಬಾಲ <strong>ಶಂಕರ</strong> ಭಾಸ್ಕರಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೯</span><br /><span class="num">೧೦೦.</span> ಬ್ರಹ್ಮಜ್ಞಾನಕ್ಕೆ ಅನುಭವವೇ ಪ್ರಮಾಣವು</h1>
		<p class="bhashya-verse">ಅನುಭವಾವಸಾನತ್ವಾತ್ ಭೂತವಸ್ತುವಿಷಯತ್ವಾಚ್ಚ ಬ್ರಹ್ಮಜ್ಞಾನಸ್ಯ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೨</p>
		<p class="bhashya-verse-meaning">ಬ್ರಹ್ಮಜ್ಞಾನವು ಅನುಭವದಲ್ಲಿ ಕೊನೆಗೊಳ್ಳುವುದರಿಂದಲೂ ಸ್ವತಸ್ಸಿದ್ಧವಾದ ಪರಬ್ರಹ್ಮದ ವಿಷಯವಾಗಿರುವದರಿಂದಲೂ ಅದ್ವೈತವೇದಾಂತದ ಬ್ರಹ್ಮಜ್ಞಾನಕ್ಕೆ ಅನುಭವವೇ ಪ್ರಮಾಣವು.</p>
		<p class="description">ವೇದೋಪನಿಷತ್ತುಗಳಲ್ಲಿ ಕರ್ಮ, ಉಪಾಸನೆ ಮತ್ತು ಜ್ಞಾನಗಳನ್ನು ತಿಳಿಸಿರುತ್ತದೆ. ಕರ್ಮೋಪಾಸನೆಗಳನ್ನು ಯಥಾಶಾಸ್ತ್ರವಾಗಿ ಅನುಷ್ಠಾನಮಾಡಿದರೆ ಆಯಾ ಫಲಗಳನ್ನು ಮರಣಾನಂತರ ಹೊಂದುತ್ತೇವೆ. ವಿಧಿಯನ್ನು ಮೀರಿ ಮನಸ್ಸಿಗೆ ಬಂದಂತೆ ಮಾಡಿದರೆ ವಿರುದ್ಧವಾದ ಫಲಗಳೂ ಆಗುತ್ತವೆ. ಈ ವಿಷಯಕ್ಕೆ ಶಾಸ್ತ್ರವೇ ಪ್ರಮಾಣವು. <strong>ತಸ್ಮಾತ್ ಶಾಸ್ತ್ರಂ ಪ್ರಮಾಣಂ ತೇ ಕಾರ್ಯಾಕಾರ್ಯವ್ಯವಸ್ಥಿತೌ</strong> ಎಂದು ಗೀತಾಚಾರ್ಯನೂ (೧೬-೨೪) ಸಾರಿ ಹೇಳಿದ್ದಾನಲ್ಲವೆ?</p>
		<p class="description">ಆದರೆ ಉಪನಿಷತ್ತುಗಳಲ್ಲಿ ಹೇಳಿರುವ ಬ್ರಹ್ಮಾತ್ಮಜ್ಞಾನವು ಹೀಗಲ್ಲ. ಬ್ರಹ್ಮಜ್ಞಾನಕ್ಕೆ ಶಾಸ್ತ್ರವೂ ಪ್ರಮಾಣ ಮತ್ತು ಅನುಭವವೂ ಪ್ರಮಾಣ. “ಅಹಂ ಬ್ರಹ್ಮಾಸ್ಮಿ” ಎಂಬ ಬ್ರಹ್ಮಾತ್ಮಜ್ಞಾನವು ಬರೀ ‘ಅಂತೆ ಕಂತೆ ಸಂತೆ’ ಸಮಾಚಾರವಲ್ಲ. ಇದು ಅನುಭವಗಮ್ಯ, ಅನುಭವಸಿದ್ಧ.</p>
		<p class="description">ಕರ್ಮಗಳಿಗೆ ಶ್ರದ್ಧೆಯೇ ಒಗ್ಗರಣೆ, ಉಪಾಸನೆಗಳಿಗೆ ಭಕ್ತಿಯೇ ಒಗ್ಗರಣೆ, ಬ್ರಹ್ಮಜ್ಞಾನಕ್ಕೆ ಅನುಭವವೇ ಒಗ್ಗರಣೆ. ಬ್ರಹ್ಮಜ್ಞಾನವು ಕೇವಲ ನಂಬಿಕೆಗೆ ವಿಷಯವಲ್ಲ. ಬ್ರಹ್ಮಜ್ಞಾನದ ಫಲವಾದ ಮೋಕ್ಷವು ಜನ್ಮಾಂತರ ಲೋಕಾಂತರದಲ್ಲಿ ಪಡೆಯುವ ಪರೋಕ್ಷ ಫಲವಲ್ಲ. ಬ್ರಹ್ಮಜ್ಞಾನವೂ ಅದರ ಫಲವಾದ ಮೋಕ್ಷವೂ ಇಲ್ಲಿಯೇ ಅನುಭವಕ್ಕೆ ಬರುವ ಸದ್ಯಃಫಲವಾಗಿವೆ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.10">
		<p class="intro-shloka">॥ ಬ್ರಹ್ಮವಿದ್ಯಾಮರ್ಮಜ್ಞಾಯ ಶಂಕರಾಯ ನಮಃ ॥</p>
		<p class="shloka"><strong>ಶಂಕರಾಯ</strong> ನಮಸ್ತುಭ್ಯಂ ಭಾಸ್ಕರಾಯ ಮಹಾತ್ಮನೇ ।<br />ವೇದಾಂತಾಂಬುಜಸೂರ್ಯಾಯ ಗುರೂಣಾಂ ಗುರವೇ ಸದಾ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧೦</span><br /><span class="num">೧೦೧.</span> ದೂರವೂ ಹೌದು, ಹತ್ತಿರವೂ ಹೌದು</h1>
		<p class="bhashya-verse">ಅವಿಜ್ಞಾತತಯಾ ದೂರಸ್ಥಂ ಬ್ರಹ್ಮ, ವರ್ಷಸಹಸ್ರಕೋಟ್ಯಾಪಿ ಅವಿದುಷಾಮ್ ಅಪ್ರಾಪ್ಯತ್ವಾತ್; ಅಂತಿಕೇ ಚ ತತ್ ಆತ್ಮತ್ವಾತ್ ವಿದುಷಾಮ್ ।</p>
		<p class="bhashya-verse-source">ಗೀತಾಭಾಷ್ಯ ೧೩-೧೫</p>
		<p class="bhashya-verse-meaning">ಪರಬ್ರಹ್ಮವು ಸರಿಯಾಗಿ ತಿಳಿಯಲ್ಪಡದಿರುವದರಿಂದ ಅಜ್ಞಾನಿಗಳಿಗೆ ದೂರವಾಗಿರುತ್ತದೆ. ಆದ್ದರಿಂದ ಒಂದು ಸಾವಿರ ಕೋಟಿವರ್ಷಗಳು ಉರುಳಿದರೂ ಅವರಿಗೆ ಬ್ರಹ್ಮವು ದೊರಕುವದಿಲ್ಲ. ಆದರೆ ಜ್ಞಾನಿಗಳಿಗೆ ತಮ್ಮ ಸ್ವರೂಪವೇ ಬ್ರಹ್ಮವೆಂದು ವಿವೇಕದಿಂದ ತಿಳಿದಿರುವದರಿಂದ ಬ್ರಹ್ಮವು ತುಂಬಾ ಹತ್ತಿರವಾಗಿರುತ್ತದೆ.</p>
		<p class="description">ಅನೇಕ ಸಾಧಕರು “ಪರಮಾತ್ಮನನ್ನು ಕಾಣಬೇಕು” ಎಂದು ಭಾವಿಸಿಕೊಂಡು ಅದಕ್ಕಾಗಿ ತೀರ್ಥಕ್ಷೇತ್ರ, ಮಂದಿರ, ಆಶ್ರಮಗಳಲ್ಲಿ ಸಂಚಾರಮಾಡುತ್ತಾ ವ್ಯರ್ಥವಾಗಿ ಕಾಲಹರಣಮಾಡುತ್ತಾರೆ. ಮತ್ತೆ ಕೆಲವರು ಜಪ, ತಪ, ಹೋಮ, ಹವನ, ಉಪವಾಸ, ಹಠಯೋಗ, ಪ್ರಾಣಾಯಾಮಾದಿ ಕಠಿಣಸಾಧನಗಳನ್ನೂ ಮಾಡುತ್ತಾರೆ. ಇಷ್ಟೆಲ್ಲಾ ಆದಮೇಲೆ ಅವರಿಂದ ಬರುವ ಉತ್ತರ: “ಏಕೋ ನಮಗೆ ಪರಮಾತ್ಮನ ದರ್ಶನವು ಇನ್ನೂ ಆಗಲಿಲ್ಲ!”. ಹೀಗೆ ನೂರು, ಸಾವಿರ, ಲಕ್ಷ, ಕೋಟಿ ಜನ್ಮಗಳು ಕಳೆದರೂ ಆ ಪರಮಾತ್ಮನು ಅವರಿಗಿಂತ ತುಂಬಾ ದೂರದಲ್ಲಿರುವದರಿಂದ ಅವರು ಅವನನ್ನು ಮುಟ್ಟಲಾರರು. ಪರಮಾತ್ಮನು ತನಗಿಂತ ಭಿನ್ನನಾಗಿರುವ ನಾಮರೂಪಗಳಿಂದ ಕೂಡಿಕೊಂಡಿರುವ ಒಬ್ಬ ವ್ಯಕ್ತಿ ಎಂದು ತಿಳಿದಿರುವದೇ ಇವರ ದಡ್ಡತನ!</p>
		<p class="description">ವೇದಾಂತಗಳಲ್ಲಿ ತಿಳಿಸಿರುವಂತೆ, ತನ್ನ ಸ್ವರೂಪವೇ ಪರಮಾತ್ಮನೆಂದು ಅನುಭವದಿಂದ ಕಂಡುಕೊಂಡ ಜ್ಞಾನಿಗಳಿಗೆ ತಾನೇ ಬ್ರಹ್ಮವೆಂದು ತಿಳಿಯುತ್ತದೆ. ಆಗ ಪರಮಾತ್ಮನು ತುಂಬಾ ಹತ್ತಿರನಾಗುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.11">
		<p class="intro-shloka">॥ ಅವಿದ್ಯಾನಿವಾರಕಾಯ ಶಂಕರಾಯ ನಮಃ ॥</p>
		<p class="shloka">ಪೂಜ್ಯಾಯ <strong>ಶಂಕರಾಚಾರ್ಯ</strong> ಗುರವೇ ಜ್ಞಾನಚಕ್ಷುಷೇ ।<br />ಭಜತಾಂ ಜ್ಞಾನದಾತ್ರೇ ಚ ಸದಾನಂದಾಯ ತೇ ನಮಃ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧೧</span><br /><span class="num">೧೦೨.</span> ‘ಅವಿದ್ಯಾನಿವೃತ್ತಿ’ ಯೇ ಮೋಕ್ಷ</h1>
		<p class="bhashya-verse">ವಿದ್ಯಯಾ ಏವ ಹಿ ಸರ್ವಪ್ರತಿಬಂಧಸ್ಯ ಅಪನೀತತ್ವಾತ್ । ಅವಿದ್ಯಾಪ್ರತಿಬಂಧಮಾತ್ರೋ ಹಿ ಮೋಕ್ಷಃ, ನಾನ್ಯಪ್ರತಿಬಂಧಃ । ಅವಿದ್ಯಾಯಾಃ ಅಪಾಯ ಏವ ಹಿ ಪರಪ್ರಾಪ್ತಿಃ, ನಾರ್ಥಾಂತರಮ್ । ನಿತ್ಯತ್ವಾತ್, ಆತ್ಮಭೂತತ್ವಾಚ್ಚ ॥</p>
		<p class="bhashya-verse-source">ಮುಂಡಕಭಾಷ್ಯ ೩-೨-೯</p>
		<p class="bhashya-verse-meaning">ಮೋಕ್ಷಪ್ರಾಪ್ತಿಗೆ ಇರಬಹುದಾದ ಎಲ್ಲ ಅಡ್ಡಿಗಳನ್ನೂ ಬ್ರಹ್ಮವಿದ್ಯೆಯೊಂದೇ ಸಂಪೂರ್ಣವಾಗಿ ನಾಶಮಾಡಿಬಿಡುತ್ತದೆ. ಮೋಕ್ಷಪ್ರಾಪ್ತಿಗೆ ಇರುವ ಅಡ್ಡಿಯೆಂದರೆ ಅವಿದ್ಯೆಯೊಂದೇ ಹೊರತು ಮತ್ತಾವುದೂ ಅಲ್ಲ. ಅವಿದ್ಯಾನಿವೃತ್ತಿಯೇ ಮೋಕ್ಷವು; ಅವಿದ್ಯಾನಿವೃತ್ತಿಗಿಂತ ಬೇರೆಯಾಗಿ ಮೋಕ್ಷವೆಂಬುದು ಇಲ್ಲ ! ಏಕೆಂದರೆ ಮೋಕ್ಷವು ನಿತ್ಯವಾಗಿದೆ, ನಮ್ಮೆಲ್ಲರ ಸ್ವರೂಪವೇ ಆಗಿದೆ.</p>
		<p class="description">ಅನೇಕರ ಮನಸ್ಸಿನಲ್ಲಿ ಹೀಗೆ ಸಂಶಯವಿರುತ್ತದೆ: “ನಾವೆಲ್ಲ ಸಾಮಾನ್ಯಲೌಕಿಕರು, ನಾವು ಉತ್ತಮಜಾತಿಯಲ್ಲಿ ಹುಟ್ಟಲಿಲ್ಲ, ಅಷ್ಟೊಂದು ಶಾಸ್ತ್ರಾಭ್ಯಾಸವನ್ನಾಗಲಿ, ತಪಸ್ಸನ್ನಾಗಲಿ ಮಾಡಲಿಲ್ಲ, ನಮಗೆ ಆರೋಗ್ಯವಿಲ್ಲ, ಶಕ್ತಿಯಿಲ್ಲ; ವಿದ್ಯೆಯಾಗಲಿ, ಬುದ್ಧಿಯಾಗಲಿ, ಹಣವಾಗಲಿ ಏನೂ ಇಲ್ಲ; ಇಂಥ ನಮಗೆ ಪರಮಪುರುಷಾರ್ಥವೆಂಬ ಪೂರ್ಣಾನಂದರೂಪವಾದ ಆ ಮೋಕ್ಷವು ಸಿಕ್ಕೀತೇ? ಮೋಕ್ಷವೆಂಬುದು ಎಲ್ಲೋ ಕೋಟಿಗೆ ಒಬ್ಬರಿಗೆ ಮಾತ್ರ ಸಿಕ್ಕಬಹುದಾದ ಅತ್ಯಂತದುರ್ಲಭವಾದ ಫಲ”.</p>
		<p class="description">ಇದು ತಪ್ಪುಕಲ್ಪನೆ. ಮೋಕ್ಷವು, ಸತ್ತಮೇಲೆ ದೊರಕುವ ಫಲವಲ್ಲ, ರಾಷ್ಟ್ರಪತಿ ಪಟ್ಟದಂತೆ, ಪ್ರಧಾನಮಂತ್ರಿಸ್ಥಾನದಂತೆ ರಾಷ್ಟ್ರದಲ್ಲಿ ಒಬ್ಬರಿಗೆ ಮಾತ್ರವೇ ದೊರಕುವ ವಿಶೇಷ ಅಧಿಕಾರವೂ ಅಲ್ಲ. ಮೋಕ್ಷವು ಎಲ್ಲರ ಆಜನ್ಮ ಸ್ವರೂಪವು. ಅವಿದ್ಯಾನಾಶವೇ ಮೋಕ್ಷವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.12">
		<p class="intro-shloka">॥ ಸಂಸಾರಭಯವಿದೂರಾಯ ಶಂಕರಾಯ ನಮಃ ॥</p>
		<p class="shloka">ಅಭಯಂ ನಿರ್ಭಯಂ ಧೀರಮ್ ಅವಿದ್ಯಾದೋಷವರ್ಜಿತಮ್ ।<br /><strong>ಶಂಕರಂ</strong> ಪರಮಂ ಶಾಂತಂ ಸದ್ಗುರುಂ ಸರ್ವದಂ ಭಜೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧೨</span><br /><span class="num">೧೦೩.</span> ಅವಿದ್ಯೆಯಿಂದಲೇ ಭಯಪ್ರಾಪ್ತಿ</h1>
		<p class="bhashya-verse">ಭಯಾದಿದೋಷಗಂಧೋಽಪಿ ಅವಿದ್ಯಾನಿಮಿತ್ತಃ ಅವಿದ್ಯೋ- ಚ್ಛೇದಾತ್ ಬ್ರಹ್ಮಭೂತಸ್ಯ ನಾಸ್ತಿ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೩-೧೦</p>
		<p class="bhashya-verse-meaning">ಅವಿದ್ಯೆಯಿಂದ ತೋರುವ ಭಯವೇ ಮುಂತಾದ ದೋಷಗಳ ಗಂಧವೂ ಬ್ರಹ್ಮನಿಷ್ಠನಿಗೆ ಇರುವದಿಲ್ಲ. ಏಕೆಂದರೆ ಇವನಿಗೆ ಸಂಪೂರ್ಣವಾಗಿ ಅವಿದ್ಯೆಯು ನಾಶವಾಗಿರುತ್ತದೆ.</p>
		<p class="description">ತನಗಿಂತ ಭಿನ್ನವಾಗಿ ಮತ್ತೊಂದು ದ್ವೈತವಸ್ತು ಸತ್ಯವಾಗಿದೆಯೆಂದು ತಿಳಿದಾಗಲೇ ಭಯವು ತೋರುತ್ತದೆ. ಅವಿದ್ಯೆಯಿಂದಲೇ ದ್ವೈತದಲ್ಲಿ ಸತ್ಯತ್ವ ಬುದ್ಧಿಯು. ತತ್ತ್ವದ ದೃಷ್ಟಿಯಿಂದ ನೋಡಿದಾಗ ಎಲ್ಲವೂ ಆತ್ಮನೇ. ಕನಸಿನಲ್ಲಿ ತೋರುತ್ತಿದ್ದ ದ್ವೈತವೆಲ್ಲವೂ ತಾನೇ ಅಲ್ಲವೆ? ಎಚ್ಚರವಾದಕೂಡಲೇ ಈ ಸತ್ಯವು ಅರ್ಥವಾಗುತ್ತದೆ. ಕನಸಿನಲ್ಲಿ ಕಂಡ ಯಾವ ವಸ್ತುವೂ ತನಗಿಂತ ಬೇರೆಯಾಗಿ ಇಲ್ಲವೇ ಇಲ್ಲ. ಇದು ತಿಳಿಯುವದು ಎಚ್ಚೆತ್ತಮೇಲೆಯೇ.</p>
		<p class="description">ಅವಿದ್ಯೆಯಿಂದ ಭಯಪ್ರಾಪ್ತಿ, ವಿದ್ಯೆಯಿಂದ ಅಭಯಪ್ರಾಪ್ತಿ. ಅವಿದ್ಯೆಯಿಂದಲೇ ದುಃಖಪ್ರಾಪ್ತಿ, ವಿದ್ಯೆಯಿಂದ ಸುಖಪ್ರಾಪ್ತಿ. ಬ್ರಹ್ಮವನ್ನು ತಿಳಿದು ಬ್ರಹ್ಮವೇ ಆಗಿರುವ ಬ್ರಹ್ಮಜ್ಞಾನಿಗೆ ಅವಿದ್ಯೆಯು ಪೂರಾ ನಾಶವಾಗಿರುತ್ತದೆ. ಅವಿದ್ಯೆಯು ತೊಲಗಿದ ಬಳಿಕ ಅವಿದ್ಯೆಯಿಂದ ತೋರುತ್ತಿದ್ದ ಯಾವ ದೋಷಗಳೂ ಉಳಿಯುವದಿಲ್ಲ. ಕತ್ತಲೆಯಲ್ಲಿ ಉಂಟಾಗಿದ್ದ ಯಾವ ಅನರ್ಥಗಳೂ ಕತ್ತಲೆಯು ತೊಲಗಿದ ಮೇಲೆ ಇರುವದಿಲ್ಲ. ಬೆಳಕು ಬಂದ ಮೇಲೂ ಕತ್ತಲೆಯು ಇರುತ್ತದೆಯೇ? ಸರ್ವಥಾ ಇಲ್ಲ. ಹಾಗೆಯೇ ಜ್ಞಾನವುಂಟಾದ ಬಳಿಕ ಅಜ್ಞಾನವಾಗಲಿ ಅಜ್ಞಾನದ ಕಾರ್ಯಗಳಾಗಲಿ ಇರುವದಿಲ್ಲ. ಜ್ಞಾನಿಯು ನಿರ್ಭಯವಾದ ಬ್ರಹ್ಮ ಸ್ವರೂಪನೇ ಆಗಿರುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.13">
		<p class="intro-shloka">॥ ವಿರಕ್ತಪುಂಗವಾಯ ಶಂಕರಾಯ ನಮಃ ॥</p>
		<p class="shloka">ಅಧಿಕಾರಕರಂ ಧೀರಂ ಸುವಿರಕ್ತಂ ವಿವೇಕಿನಮ್ ।<br />ಶ್ರವಣಾದಿಸುಮಾರ್ಗಸ್ಯ ಮರ್ಮಜ್ಞಂ <strong>ಶಂಕರಂ</strong> ಭಜೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧೩</span><br /><span class="num">೧೦೪.</span> ವಿರಕ್ತನಿಗೇ ಶ್ರವಣದಲ್ಲಿ ಅಧಿಕಾರ</h1>
		<p class="bhashya-verse">ವಿರಕ್ತಸ್ಯ ಪ್ರತ್ಯಗಾತ್ಮವಿಷಯಂ ವಿಜ್ಞಾನಂ ಶ್ರೋತುಂ ಮಂತುಂ ವಿಜ್ಞಾತುಂ ಚ ಸಾಮರ್ಥ್ಯಮ್ ಉಪಪದ್ಯತೇ, ನಾನ್ಯಥಾ ।</p>
		<p class="bhashya-verse-source">ಕೇನಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ವಿಷಯಭೋಗಗಳಿಂದ ವಿರಕ್ತನಾದವನಿಗೇ ಪ್ರತ್ಯಗಾತ್ಮನ ಜ್ಞಾನವನ್ನು ಸಂಪಾದಿಸಿಕೊಳ್ಳಲು ಹಾಗೂ ಶ್ರವಣ, ಮನನ, ನಿದಿಧ್ಯಾಸನಗಳನ್ನು ಮಾಡಲು ಅರ್ಹತೆಯು ಉಂಟಾಗುತ್ತದೆ. ವೈರಾಗ್ಯವಿಲ್ಲದವನಿಗೆ ಶ್ರವಣಾದಿಗಳಲ್ಲಿ ಅಧಿಕಾರವೇ ಇರುವದಿಲ್ಲ.</p>
		<p class="description">ವೈರಾಗ್ಯವೆಂಬ ಮಾತನ್ನು ನಾವೆಲ್ಲರೂ ಕೇಳಿದ್ದೇವೆ. ವೈರಾಗ್ಯವೆಂದರೆ ಹೆಂಡಿರು ಮಕ್ಕಳನ್ನು ಕೈಬಿಡುವದು, ಹಣ ಮನೆ ಮಠಗಳನ್ನು ಬಿಡುವದು —ಎಂದುಕೊಂಡಿರುತ್ತೇವೆ. ಇನ್ನು ಕೆಲವರಂತೂ ಸಂನ್ಯಾಸವನ್ನು ತೆಗೆದುಕೊಂಡರೇ ವೈರಾಗ್ಯವೆಂದು ತಿಳಿಯುತ್ತಾರೆ. ಆದರೆ ಇದೇನೂ ವೈರಾಗ್ಯದ ನಿಜವಾದ ಅರ್ಥವಲ್ಲ. ವಿಗತರಾಗವೇ ವೈರಾಗ್ಯವು. ಅಂದರೆ ವಿಷಯಭೋಗದಲ್ಲಿ ಅನುರಾಗ ಆಸಕ್ತಿಯಿಲ್ಲದಿರುವದೇ ವೈರಾಗ್ಯವು. ಸಕಲ ವಿಷಯಗಳ ಮಧ್ಯೆಯೇ ಇದ್ದರೂ ಅವುಗಳಿಗೆ ಅಂಟುಕೊಳ್ಳದೆ ವಿಷಯಭೋಗದಲ್ಲಿ ತನ್ಮಯತೆ ಇಲ್ಲದಿರುವದೇ ವೈರಾಗ್ಯವು.</p>
		<p class="description">ವಿಶೇಷೇಣ ರಾಗಃ ಅನುರಾಗಃ = ವಿರಾಗಃ–ಎಂದೂ ಅರ್ಥವನ್ನು ಮಾಡಬಹುದು. ಆತ್ಮಜ್ಞಾನದಲ್ಲಿ ವಿಶೇಷವಾದ ಅನುರಾಗವೂ ವಿರಾಗವೇ. ಇದೇ ವೈರಾಗ್ಯವು. ಇಂಥ ವೈರಾಗ್ಯಸಂಪನ್ನನಾದ ವಿರಕ್ತನಾದ ಮುಮುಕ್ಷುವಿಗೆ ವೇದಾಂತದಲ್ಲಿ ತಿಳಿಸಿರುವ ಆತ್ಮನನ್ನು ಅರಿತುಕೊಳ್ಳುವ ಸಾಮರ್ಥ್ಯವು ಉಂಟಾಗುತ್ತದೆ. ಹಸಿದು ಊಟಬಯಸುವವನಿಗೆ ಊಟದ ರುಚಿ ಅರ್ಥವಾಗುತ್ತದೆ. ಅಂತೆಯೇ ವಿರಕ್ತನಾದವನಿಗೇ ಆತ್ಮಜ್ಞಾನೋಪದೇಶವು ಅರ್ಥವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.14">
		<p class="intro-shloka">॥ ಮೋಕ್ಷಸಾಮ್ರಾಜ್ಯಾಭಿಷಿಕ್ತಾಯ ಶಂಕರಾಯ ನಮಃ ॥</p>
		<p class="shloka">ಸಮ್ಯಗ್ದರ್ಶನಮೇವೈಕಂ ಮೋಕ್ಷಸಾಮ್ರಾಜ್ಯಹೇತುಕಮ್ ।<br />ಉದ್ಘೋಷಯಂತಮಾಚಾರ್ಯಂ ಧೀರಂ <strong>ಶಂಕರ</strong> ಮಾಶ್ರಯೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧೪</span><br /><span class="num">೧೦೫.</span> ಜ್ಞಾನವು ಬಂದರೆ ಸಾಕೇ ಸಾಕು</h1>
		<p class="bhashya-verse">ನ ಹಿ ಸಮ್ಯಗ್ದರ್ಶನೇ ಕಾರ್ಯೇ ನಿಷ್ಪನ್ನೇ ಯತ್ನಾಂತರಂ ಕಿಂಚಿತ್ ಶಾಸಿತುಂ ಶಕ್ಯಮ್ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೪-೧-೧೨</p>
		<p class="bhashya-verse-meaning">ಸಮ್ಯಗ್ದರ್ಶನವೆಂಬ ಫಲವು ಉಂಟಾದ ಮೇಲೆ ಮೋಕ್ಷಪ್ರಾಪ್ತಿಗೆ ಪುನಃ ಮಾಡಬೇಕಾದದ್ದು ಉಂಟೆಂದು ಯಾರೂ ಹೇಳಲಾರರು.</p>
		<p class="description">ವೇದಾಂತದಲ್ಲಿ ಸಮ್ಯಗ್ದರ್ಶನವೆಂದರೆ ಬ್ರಹ್ಮಜ್ಞಾನವು. ಬ್ರಹ್ಮಜ್ಞಾನಪ್ರಾಪ್ತಿಗಾಗಿಯೇ ಅಲ್ಲವೆ, ಎಲ್ಲ ಸಾಧನಗಳನ್ನೂ ಶಾಸ್ತ್ರದಲ್ಲಿ ಹೇಳಿರುವದು? ಶಾಸ್ತ್ರ ನಿಷಿದ್ಧವಾದ ದುರಾಚಾರಗಳನ್ನು ಬಿಡುವದು ಚಿತ್ತಶುದ್ಧಿಗಾಗಿ. ಚಿತ್ತಶುದ್ಧಿಯನ್ನು ಪಡೆದ ಬಳಿಕ ಸದ್ಗುರುಗಳ ಹತ್ತಿರಕ್ಕೆ ಹೋಗುವದು ಶ್ರವಣಕ್ಕಾಗಿ. ವೇದಾಂತವಾಕ್ಯಾರ್ಥವನ್ನು ಶ್ರವಣಮಾಡುವದು ಮನನನಿದಿಧ್ಯಾಸನಗಳಿಗಾಗಿ. ಶ್ರವಣ ಮನನ ನಿದಿಧ್ಯಾಸನಗಳನ್ನು ಮಾಡುವದು ಆತ್ಮವಿಚಾರ ಪ್ರಾಪ್ತಿಗಾಗಿ. ಆತ್ಮವಿಚಾರವು ಆತ್ಮಜ್ಞಾನಕ್ಕಾಗಿ. ಆತ್ಮಜ್ಞಾನವೇನೋ ಉಂಟಾಯಿತು. ಇದು ಏತಕ್ಕಾಗಿ? ಎಂದರೆ ಮುಕ್ತಿಗಾಗಿ.</p>
		<p class="description">ಆತ್ಮಜ್ಞಾನದಿಂದ ಮುಕ್ತಿಯು ತಾನೇ ತಾನಾಗಿ ದೊರಕುತ್ತದೆ. ಏಕೆಂದರೆ ಸ್ವತಃಸಿದ್ಧವಾದ ಮುಕ್ತಿಗೆ ಇರುವ ಒಂದೇ ಒಂದು ಅಡ್ಡಿಯೆಂದರೆ ಅಜ್ಞಾನವು. ಅಜ್ಞಾನವು ತೊಲಗಿದರೆ ಮುಕ್ತಿಯು ಸಿಕ್ಕಿದಂತೆಯೇ. ಜ್ಞಾನವು ಬಂದಿತೆಂದರೆ ಅಜ್ಞಾನವು ತೊಲಗಿದಂತೆಯೇ. ಬೆಳಕು ಬರುವುದಷ್ಟೇ ಸಾಕು, ಕತ್ತಲೆಯು ತೊಲಗುವದಕ್ಕೆ. ಹೀಗೆಯೇ ನಿಶ್ಚಿತವಾದ ಆತ್ಮಜ್ಞಾನವೊಂದು ಹುಟ್ಟಿತೆಂದರೆ ಸಾಧಕನು ಕೃತಕೃತ್ಯನಾಗಿಬಿಡುತ್ತಾನೆ! ಜ್ಞಾನಪ್ರಾಪ್ತಿಗಾಗಿ ಎಲ್ಲ ಸಾಧನಗಳೂ ಅವಶ್ಯವಾಗಿ ಬೇಕು. ಆದರೆ ಮುಕ್ತಿಗೆ ಜ್ಞಾನವೊಂದೇ ಸಾಕು. ಅನುಭವದಲ್ಲಿ ನೆಲೆಗೊಳ್ಳುವ ಜ್ಞಾನವೇ ನಿಜವಾದ ಜ್ಞಾನ. ಜ್ಞಾನವುಂಟಾದಮೇಲೆ ಮುಕ್ತಿಗಾಗಿ ಮಾಡಬೇಕಾದದ್ದು ಏನೇನೂ ಇಲ್ಲ !</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.15">
		<p class="intro-shloka">॥ ಸರ್ವಭೂತಾತ್ಮನೇ ಶಂಕರಾಯ ನಮಃ ॥</p>
		<p class="shloka">ವಿದ್ಯಾಽವಿದ್ಯಾಸ್ವರೂಪಜ್ಞಂ ಮುಕ್ತಿಬಂಧಪ್ರದರ್ಶಕಮ್ ।<br />ಶಾಸ್ತ್ರಜ್ಞಂ <strong>ಶಂಕರಾ</strong> ಚಾರ್ಯಂ ವಂದೇ ಪ್ರಾಜ್ಞಂ ಪರಂ ಗುರುಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧೫</span><br /><span class="num">೧೦೬.</span> ಎರಡಕ್ಕೂ ಎಷ್ಟು ಅಂತರಾ!</h1>
		<p class="bhashya-verse">ವಿದ್ಯಯಾ ಶುದ್ಧಯಾ ಸರ್ವಾತ್ಮಾ ಭವತಿ, ಅವಿದ್ಯಯಾ ಅಸರ್ವೋ ಭವತಿ ।</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯ ೪-೩-೨೦</p>
		<p class="bhashya-verse-meaning">ಶುದ್ಧವಾದ ವಿದ್ಯೆಯಿಂದ ಸರ್ವಾತ್ಮನಾಗುತ್ತಾನೆ, ಅವಿದ್ಯೆಯಿಂದ ಪರಿಚ್ಛಿನ್ನನಾದ ಸಂಸಾರಿಯಾಗುತ್ತಾನೆ.</p>
		<p class="description">ವಿದ್ಯೆಯೆಂದರೆ ಇಲ್ಲಿ ಆತ್ಮವಿದ್ಯೆ. ಇದಕ್ಕೇ ಬ್ರಹ್ಮವಿದ್ಯೆಯೆಂದೂ ಹೆಸರು. ಉಪನಿಷತ್ತುಗಳಲ್ಲಿ ಉಪದೇಶಿಸಿರುವದು ಈ ವಿದ್ಯೆಯನ್ನೇ. ಬ್ರಹ್ಮವಿದ್ಯೆಯಿಂದ ಜಿಜ್ಞಾಸುಗಳಿಗೆ ಹಣ, ಕೀರ್ತಿ, ಖಿಲ್ಲತ್ತು, ಅಧಿಕಾರ, ಆರೋಗ್ಯ, ದೀರ್ಘಾಯುಷ್ಯ, ಪುಣ್ಯ—ಈ ಫಲಗಳು ಯಾವವೂ ದೊರಕದಿರಬಹುದು. ಏಕೆಂದರೆ ಇದೆಲ್ಲವೂ ಪ್ರೇಯೋಮಾರ್ಗಕ್ಕೆ (ಅಭ್ಯುದಯಮಾರ್ಗಕ್ಕೆ) ಸೇರಿದ ಫಲಗಳು. ವೇದಾಂತದಲ್ಲಿ ತಿಳಿಸಿರುವ ಬ್ರಹ್ಮವಿದ್ಯೆಯು ಶ್ರೇಯೋಮಾರ್ಗಕ್ಕೆ ಅಂದರೆ ಮೋಕ್ಷಮಾರ್ಗಕ್ಕೆ ಸಂಬಂಧಪಟ್ಟ ಸಾಧನವು.</p>
		<p class="description">ಹಾಗಾದರೆ ಈ ಬ್ರಹ್ಮವಿದ್ಯೆಯಿಂದ ನಮಗೆ ದೊರಕುವ ಫಲವೇನು? ಎಂದರೆ, ಸರ್ವಾತ್ಮಕತ್ವವೇ ಫಲವು. ಸರ್ವರಿಗೂ ಆತ್ಮನೇ ‘ನಾನು’, ‘ನಾನೇ ಸರ್ವಭೂತಗಳಲ್ಲಿಯೂ ಸಮನಾಗಿರುವ ಸಚ್ಚಿದಾನಂದಸ್ವರೂಪನಾದ ಆತ್ಮನು’ —ಎಂಬ ಜ್ಞಾನವೇ ಇದಕ್ಕೆ ಫಲವು. ಇದು ಉಂಟಾದರೆ ಪರಮಶಾಂತಿ ಪರಮ ಆನಂದವು ದೊರಕುತ್ತದೆ. ಶೋಕಮೋಹಗಳಿಂದ ಇಂಥವನು ಮುಕ್ತನಾಗುತ್ತಾನೆ. ಅವಿದ್ಯೆಯಿಂದ ತನ್ನನ್ನು ಸಂಸಾರಿಯೆಂದೂ, ಸುಖಿ ದುಃಖಿಯೆಂದೂ ತಿಳಿದುಕೊಂಡು ಜನ್ಮಮರಣಚಕ್ರದಲ್ಲಿ ಸಿಕ್ಕಿಕೊಂಡು ಮಾನವನು ನರಳಾಡುತ್ತಾನೆ. ಅಜ್ಞಾನದಿಂದ ನಿತ್ಯದುಃಖ, ಸುಜ್ಞಾನದಿಂದ ನಿತ್ಯಾನಂದ. ನೋಡಿದಿರಾ! ಎರಡಕ್ಕೂ ಎಷ್ಟು ಅಂತರಾ?</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.16">
		<p class="intro-shloka">॥ ಅದ್ವೈತಾತ್ಮನಿಷ್ಠಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮಜ್ಞಾನಬಲಾದೇವ ಮೋಕ್ಷಪ್ರಾಪ್ತಿರ್ನ ಚಾನ್ಯಥಾ ।<br /><strong>ಶಂಕರಂ</strong> ಸದ್ಗುರುಂ ವಂದೇ ಘೋಷಯಂತಂ ಮಹಾಮತಿಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧೬</span><br /><span class="num">೧೦೭.</span> ಮುಕ್ತಿಗೆ ಬೇರೆ ದಾರಿಯೇ ಇಲ್ಲ</h1>
		<p class="bhashya-verse">ನ ಚ ಅದ್ವೈತಾತ್ಮವಿಜ್ಞಾನಾತ್ ಅನ್ಯತ್ರ ಆತ್ಯಂತಿಕೀ ನಿಃಶ್ರೇಯಸಪ್ರಾಪ್ತಿಃ ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಅದ್ವೈತಾತ್ಮವಿಜ್ಞಾನವೊಂದನ್ನು ಬಿಟ್ಟು ಮತ್ತೆ ಏತರಿಂದಲೂ ಆತ್ಯಂತಿಕವಾದ ಮುಕ್ತಿಯು ದೊರಕಲಾರದು.</p>
		<p class="description">ವೇದ, ಉಪನಿಷತ್ತು, ಪುರಾಣ, ಇತಿಹಾಸ, ಧರ್ಮಶಾಸ್ತ್ರ, ಸ್ಮೃತಿ ಗಳಲ್ಲಿ ಮಾನವರಿಗೆ ಸಹಸ್ರಾರು ಬಗೆಯ ಸಾಧನಗಳನ್ನು ಉಪದೇಶಿಸಿದೆ. ಅಂದರೆ ಜಪ, ಉಪವಾಸ, ಪೂಜಾ, ದಾನ, ಹೋಮ, ಪಾರಾಯಣ, ತರ್ಪಣ, ನಮಸ್ಕಾರ, ಧ್ಯಾನ, ಭಜನೆ, ಉಪಾಸನೆ—ಇತ್ಯಾದಿ ಇತ್ಯಾದಿ. ಇವೆಲ್ಲವನ್ನೂ ಒಬ್ಬನೇ ಮನುಷ್ಯನು ಅನುಷ್ಠಾನ ಮಾಡಲಾರನು! ಅನುಷ್ಠಾನ ಮಾಡಬೇಕಾದ್ದೂ ಇಲ್ಲ.</p>
		<p class="description">ಮಾನವಜನ್ಮದಲ್ಲಿ ಪ್ರತಿಯೊಬ್ಬ ಮನುಷ್ಯನೂ ಪಡೆಯಲೇ ಬೇಕಾದ ಫಲವೆಂದರೆ ಮುಕ್ತಿಯು. ಇದಕ್ಕೇ ‘ನಿಃಶ್ರೇಯಸ’ —ಎಂದೂ ಹೆಸರು. ಇದೇ ಪರಮಮಂಗಳವೂ ಆದ ಪರಮಶ್ರೇಷ್ಠವೂ ಆದ ಬ್ರಹ್ಮಾನಂದವು. ಇದಕ್ಕೇ ಮೋಕ್ಷವೆಂದೂ ಹೆಸರು. ಇದನ್ನು ಪಡೆದವನೇ ಕೃತಕೃತ್ಯನಾಗುತ್ತಾನೆ. ಇದೊಂದನ್ನು ಪಡೆಯದೇ ಹೋದರೆ ಮಾನವಜನ್ಮವೇ ವ್ಯರ್ಥ!</p>
		<p class="description">ಇಂಥ ಮೋಕ್ಷವನ್ನು ಪಡೆಯಲು ಆತ್ಮಜ್ಞಾನವೊಂದೇ ಸಾಧನವು. ಆತ್ಮಜ್ಞಾನವು ಅಜ್ಞಾನವನ್ನು ದೂರಮಾಡುತ್ತದೆ. ಅದ್ವೈತಾತ್ಮಜ್ಞಾನವೊಂದರಿಂದ ಮಾತ್ರವೇ ಅವಿದ್ಯೆಯು ನಾಶವಾಗುತ್ತದೆ. ಅವಿದ್ಯೆಯು ನಾಶವಾದರೆ ಕೂಡಲೇ ಮೋಕ್ಷವು ದೊರಕುತ್ತದೆ. ಆತ್ಮಜ್ಞಾನವು ಉಂಟಾಗಬೇಕು, ಅಜ್ಞಾನವು ನಿವೃತ್ತಿಯಾಗಬೇಕು. ಆತ್ಮಜ್ಞಾನದಿಂದಲ್ಲದೆ ಬೇರೆ ಯಾವ ಸಾಧನಗಳಿಂದಲೂ ಮುಕ್ತಿಯು ದೊರಕದು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.17">
		<p class="intro-shloka">॥ ಅಪಾರಾಸಾರಸಂಸಾರಪಾರಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಯೈವ ಸಂಸಾರಃ ವಿದ್ಯಯಾ ಹಿ ವಿನಶ್ಯತಿ ।<br />ತಸ್ಮಾತ್ ಜ್ಞಾನಾರ್ಜನಂ ಕುರ್ಯಾತ್ ಬ್ರುವಂತಂ <strong>ಶಂಕರಂ</strong> ಭಜೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧೭</span><br /><span class="num">೧೦೮.</span> ಅವಿದ್ಯೆಯ ಬಳುವಳಿ!</h1>
		<p class="bhashya-verse">ಅನವರತಂ ಸಂಸಾರಂ ಜನ್ಮಮರಣಜರಾರೋಗಾದಿ ಅನೇಕಾ-ನರ್ಥವ್ರಾತಮ್ ಅವಿದ್ಯಯಾ ಪ್ರತಿಪದ್ಯಂತೇ ।</p>
		<p class="bhashya-verse-source">ಕಾಠಕಭಾಷ್ಯ ೧-೩-೨</p>
		<p class="bhashya-verse-meaning">ಅವಿದ್ಯೆಯಿಂದ ಒಂದೇ ಸಮನಾಗಿ ಜನ್ಮ, ಮರಣ, ಮುಪ್ಪು, ರೋಗ ಮುಂತಾದ ಅನೇಕ ದುಃಖರೂಪವಾದ ಸಂಸಾರವನ್ನು ಅಜ್ಞಾನಿಗಳು ಅನುಭವಿಸುತ್ತಾ ಇರುತ್ತಾರೆ.</p>
		<p class="description">ಆತ್ಮವಿದ್ಯೆಯನ್ನು ಪಡೆದವನೇ ಧನ್ಯ! ಆತ್ಮಜ್ಞಾನಿಯೊಬ್ಬನೇ ಧೀರ! ಆತ್ಮವಿದನೇ ಕೃತಕೃತ್ಯ! ಬ್ರಹ್ಮಜ್ಞಾನಿಯೊಬ್ಬನೇ ನಿತ್ಯಾನಂದಿ! ಆತ್ಮಜ್ಞಾನವಿಲ್ಲದ ಪ್ರತಿಯೊಬ್ಬ ಮಾನವನ ಪಾಡೂ ದುಃಖರೂಪವಾದದ್ದೇ. ಆತ್ಮಜ್ಞಾನಿಯಾಗದ ಪ್ರತಿಯೊಬ್ಬನೂ ನಿತ್ಯಸಂಸಾರಿಯೇ. ಬ್ರಹ್ಮಾತ್ಮಜ್ಞಾನವನ್ನು ಹೊಂದದ ಯಾವನೇ ಆದರೂ ಅವನು ಕೃತಕೃತ್ಯನಾಗಲಾರ! ಅಜ್ಞಾನದಿಂದ ನಿತ್ಯದುಃಖ, ಅಜ್ಞಾನದಿಂದ ಸರ್ವಾನರ್ಥಗಳೂ ಉಂಟಾಗುತ್ತವೆ.</p>
		<p class="description">ಅಬ್ಬಾ! ಅಜ್ಞಾನದಿಂದ ಇಂಥಾ ಅನರ್ಥವೇ? ಸ್ವಲ್ಪ ತಿಳಿಸುವಿರಾ? ಎಂದರೆ, ನೋಡೋಣ: ಅಜ್ಞಾನದಿಂದ ಕಾಮ, ಕಾಮಗಳಿಂದ ಕರ್ಮ; ಕರ್ಮಗಳಿಂದ ಜನ್ಮ; ಸರಿ, ಜನ್ಮವಾಯಿತೆಂದರೆ ‘ಅಳು’ ವಿನಿಂದ ಜೀವನಪ್ರಾರಂಭ! ಜನ್ಮವಾಯಿತೆಂದರೆ ಮರಣವು ನಿಶ್ಚಿತವಷ್ಟೆ? ಮರಣದಲ್ಲೂ ಸಂಕಟ, ನೋವುಗಳಿಂದ ದುಃಖ. ಇನ್ನು ಜನ್ಮಮರಣಗಳ ಮಧ್ಯೆ ರೋಗರುಜಿನ, ಸಾಲಸೋಲ, ಮಾನ ಅಪಮಾನ, ಜಯ ಪರಾಜಯ, ಲಾಭನಷ್ಟ, ನಲಿವು ನೋವು—ಈ ಅನರ್ಥ ಪರಂಪರೆಗಳು. ಈ ದುಃಖಪರಂಪರೆಗೆಲ್ಲ ವೇದಾಂತದಲ್ಲಿ ಒಂದೇ ಒಂದು ಹೆಸರು “ಸಂಸಾರ”. ಇದೆಲ್ಲ ಅವಿದ್ಯೆಯ ಪರಂಪರೆಯಿಂದ ಬಂದಿರುವ ಬಳುವಳಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.18">
		<p class="intro-shloka">॥ ಯೋಗಿರಾಜಾಯ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಾಕಾಮಕರ್ಮಾದಿಸರ್ವದೋಷವಿವರ್ಜಿತಮ್ ।<br /><strong>ಶಂಕರಂ</strong> ಜ್ಞಾನಸೂರ್ಯಂ ತಂ ಸಚ್ಚಿದಾನಂದಮಾಶ್ರಯೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧೮</span><br /><span class="num">೧೦೯.</span> ಸುಷುಪ್ತಿಯಲ್ಲಿ ಎಲ್ಲರೂ ಸಮಾನರೇ</h1>
		<p class="bhashya-verse">ಏತಸ್ಮಿನ್ ಸುಷುಪ್ತಿಕಾಲೇ ಅವಿದ್ಯಾಕಾಮಕರ್ಮನಿಬಂಧನಾನಿ ಕಾರ್ಯಕರಣಾನಿ ಶಾಂತಾನಿ ಭವಂತಿ ।</p>
		<p class="bhashya-verse-source">ಪ್ರಶ್ನಭಾಷ್ಯ ೪-೭</p>
		<p class="bhashya-verse-meaning">ಅವಿದ್ಯಾ ಕಾಮ ಕರ್ಮಗಳಿಂದ ಕೂಡಿಕೊಂಡಿದ್ದ ಕಾರ್ಯಕರಣಗಳು ಈ ಸುಷುಪ್ತಿಕಾಲದಲ್ಲಿ ಶಾಂತವಾಗಿರುತ್ತವೆ.</p>
		<p class="description">ಸುಷುಪ್ತಿಯು ಸಾರ್ವತ್ರಿಕಾನುಭವದಲ್ಲಿರುತ್ತದೆ. ಈ ಸುಷುಪ್ತಿಯ ಅನುಭವವನ್ನು ನಾವುಗಳು ಸ್ವಲ್ಪ ವಿಚಾರಮಾಡಬೇಕು. ಇದರಿಂದ ನಮ್ಮ ಆತ್ಮ ಸ್ವರೂಪದ ಚಿಂತನೆಗೆ ತುಂಬಾ ಸಹಾಯವಾಗುತ್ತದೆ. ಅವಸ್ಥಾತ್ರಯ ವಿಚಾರಮಾರ್ಗದಲ್ಲಿ ಸುಷುಪ್ತಿಯ ವಿಚಾರವೂ ಒಂದು ಭಾಗ.</p>
		<p class="description">ಎಚ್ಚರ ಕನಸುಗಳಲ್ಲಿ ನಮಗೆ ಅವಿದ್ಯಾ ಕಾಮ ಕರ್ಮಗಳು ತುಂಬಿಕೊಂಡಿರುತ್ತವೆ. ಪ್ರತಿಯೊಬ್ಬನಿಗೂ ನಖಶಿಖಾಂತವಾಗಿ ಅಜ್ಞಾನ, ಆಶೆಗಳು, ಕರ್ಮಬಂಧನಗಳು ಭರ್ತಿ ತುಂಬಿ ತುಳುಕಾಡುತ್ತಿರುತ್ತವೆ. ಇದಕ್ಕೇ ಸಂಸಾರತಾಪವೆಂದು ಹೆಸರು. ಅಜ್ಞಾನಿಯಾಗಿರುವ ಪ್ರತಿಯೊಬ್ಬನಿಗೂ ಇವು ಅಪರಿಹಾರ್ಯವೆಂದೇ ಹೇಳಬೇಕು.</p>
		<p class="description">ಆದರೆ ಗಾಢನಿದ್ರೆಯಲ್ಲಿ ಈ ಯಾವ ತಾಪವೂ ಯಾವನಿಗೂ ಸ್ವಲ್ಪವೂ ಇರುವದೇ ಇಲ್ಲ. ಆ ಸುಷುಪ್ತಿಕಾಲದಲ್ಲಿ ಪ್ರತಿಯೊಬ್ಬ ಜೀವನೂ ತನ್ನ ನೈಜಸ್ವರೂಪದಲ್ಲಿ ಸೇರಿ ಹೋಗಿರುತ್ತಾನೆ. ಈ ಎಚ್ಚರದ ಉಪಾಧಿಗಳ ಸಂಬಂಧವು, ಈ ಅವಿದ್ಯಾಕಾಮಕರ್ಮಗಳ ತಾಪವು ಆ ಆಳವಾದ ನಿದ್ರೆಯಲ್ಲಿ ಯಾರಿಗೂ ಇರುವದಿಲ್ಲ. ಅಂದಮೇಲೆ ಈ ಸಾಂಸಾರಿಕ ಸಂಬಂಧವು ನಮ್ಮ ನಿಜಸ್ವರೂಪಕ್ಕೆ ಸ್ವಲ್ಪವೂ ಸೇರಿಲ್ಲವೆಂದಾಯಿತಲ್ಲವೆ? ವೇದಾಂತಶಾಸ್ತ್ರದ ಸಂದೇಶವನ್ನು ಸರಿಯಾಗಿ ಅರ್ಥಮಾಡಿಕೊಂಡರೆ ಈಗಲೂ ಅಂದರೆ ಎಚ್ಚರದಲ್ಲಿಯೂ ನಮ್ಮ ಸ್ವರೂಪವು ಆನಂದವಾಗಿದೆ ಎಂದು ತಿಳಿದುಬರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.19">
		<p class="intro-shloka">॥ ವೇದಾಂತರಾಜಮಾರ್ಗಪ್ರದರ್ಶಕಾಯ ಶಂಕರಾಯ ನಮಃ ॥</p>
		<p class="shloka">ಜೀವನ್ಮುಕ್ತಂ ಸದಾನಂದಂ ರಾಜಮಾರ್ಗಪ್ರದರ್ಶಕಮ್ ।<br />ಭಕ್ತಾನಾಂ ಜ್ಞಾನದಾತಾರಂ <strong>ಶಂಕರಂ</strong> ಪ್ರಣಮಾಮ್ಯಹಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೧೯</span><br /><span class="num">೧೧೦.</span> ವೇದಾಂತದ ರಾಜಮಾರ್ಗವಿದು!</h1>
		<p class="bhashya-verse">ನ್ಯಾಯತಶ್ಚ ನಿರವಯವಮ್ ಅಪರತಂತ್ರಮ್ ಅವಿಕ್ರಿಯಮ್ ಆತ್ಮತತ್ತ್ವಮ್ ಇತಿ ರಾಜಮಾರ್ಗಃ ॥</p>
		<p class="bhashya-verse-source">ಗೀತಾಭಾಷ್ಯ ೧೮-೧೭</p>
		<p class="bhashya-verse-meaning">ಪ್ರತಿಯೊಬ್ಬನ ಆತ್ಮ ಸ್ವರೂಪವು ನಿರವಯವವೆಂದೂ ಮತ್ತೊಂದಕ್ಕೆ ಅಧೀನವಲ್ಲದ್ದೆಂದೂ ಅವಿಕ್ರಿಯವೆಂದೂ ಅನುಭವಾನುಸಾರಿ ಯುಕ್ತಿಯಿಂದ ತಿಳಿಯುವುದೇ ವೇದಾಂತದ <strong>ರಾಜಮಾರ್ಗವು</strong>.</p>
		<p class="description">ಪ್ರತ್ಯಕ್ಷಪ್ರಮಾಣಕ್ಕೆ ಗೋಚರವಾಗದ, ಕೇವಲ ನಂಬಿಕೆಯ ಮೇಲೇ ನಿಂತಿರುವ, ದೇವರುಗಳ ವಿಷಯಕ್ಕೆ ಒಬ್ಬೊಬ್ಬ ಸಂಪ್ರದಾಯದವರು ಒಂದೊಂದು ವಿಧವಾಗಿ ಊಹಿಸುವುದು, ವಾದಿಸುವುದು ಸ್ವಾಭಾವಿಕವೇ ಆಗಿದೆ. ಭಗವಂತನ ವಿಷಯದಲ್ಲೂ ಹೀಗೆಯೇ ಅನೇಕ ಕಲ್ಪನೆಗಳಿವೆ.</p>
		<p class="description">ಆದರೆ ತಾನು ಯಾರು? ತನ್ನ ಸ್ವರೂಪವೇನು? ಎಂಬ ವಿಷಯಕ್ಕೆ ತಾನೇ–ತನ್ನ ಸ್ವಂತ ಅನುಭವವೇ ಪ್ರಮಾಣ. ಇಲ್ಲಿ ಊಹಾಪೋಹಗಳಿಗಾಗಲಿ ಮತ, ಶ್ರದ್ಧಾ ಪಂಥ ಸಂಪ್ರದಾಯಗಳಿಗಾಗಲಿ, ಅವಕಾಶವಿಲ್ಲ.</p>
		<p class="description">ತಾನು ಜಾಗ್ರತ್ ಸ್ವಪ್ನ ಸುಷುಪ್ತಿಗಳಿಗಿಂತ ವಿಲಕ್ಷಣವಾದ, ದೇಹೇಂದ್ರಿಯ ಸಂಘಾತಕ್ಕಿಂತಲೂ ಭಿನ್ನವಾದ ಚೈತನ್ಯಸ್ವರೂಪನೆಂದು ಎಲ್ಲರ ಅನುಭವದಲ್ಲೂ ಇದೆ. ದೇಹೇಂದ್ರಿಯ ವ್ಯಾಪಾರಗಳಿಗೆ ಸಾಕ್ಷಿಯಾದ ತಾನು ಸದಾ <strong>ನಿರವಯವ</strong> ಸ್ವರೂಪನೇ. ಅವಸ್ಥಾತ್ರಯಗಳನ್ನೇ ವ್ಯಾಪಿಸಿರುವ ತಾನು ಯಾವ ಒಂದು ಅವಸ್ಥೆಗೂ ಕಟ್ಟುಬಿದ್ದವನಲ್ಲ. ಯಾವ ಉಪಾಧಿಯ ಹಂಗಿಗೂ ಒಳಪಡದ ತಾನು ಸದಾ <strong>ಅಪರತಂತ್ರನು</strong>. ಸರ್ವಕ್ರಿಯೆಗಳಿಗೂ ಸಾಕ್ಷಿಯಾದ ತಾನು ನಿತ್ಯನಿರ್ವಿಕಾರನು. ಕೂಟಸ್ಥ ಚಿತ್ ಸ್ವರೂಪನಾದ <strong>ಅವಿಕ್ರಿಯಾತ್ಮನೇ</strong> ತಾನು. ಇದು ವೇದಾಂತದರ್ಶನದ <strong>ರಾಜಮಾರ್ಗ</strong>. ಹೀಗೆ ತಿಳಿದವನು ಯಾರೇ ಆದರೂ ಅವನು <strong>ಜೀವನ್ಮುಕ್ತನೇ</strong>. ಅವನು ಬ್ರಹ್ಮ ಸ್ವರೂಪನೇ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.20">
		<p class="intro-shloka">॥ ಸರ್ವತ್ರಾಭಯದರ್ಶಿನೇ ಶಂಕರಾಯ ನಮಃ ॥</p>
		<p class="shloka">ಅಭೇದದರ್ಶಿನಂ ನಿತ್ಯಂ ಭೇದದೃಷ್ಟಿವಿವರ್ಜಿತಮ್ ।<br /><strong/>ವಂದೇ ಶ್ರೀ <strong>ಶಂಕರಂ</strong> ಪ್ರಾಜ್ಞಂ ಭೇದದೃಷ್ಟಿನಿರಾಸಕಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨೦</span><br /><span class="num">೧೧೧.</span> ಭೇದದರ್ಶನವೇ ಭಯಕ್ಕೆ ಕಾರಣ</h1>
		<p class="bhashya-verse">ತಸ್ಮಾತ್ ಭೇದದರ್ಶನಾತ್ ಹೇತೋಃ ಅಸ್ಯ ಭೇದದರ್ಶಿನಃ ಆತ್ಮನಃ ಭಯಂ ಭವತಿ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೭</p>
		<p class="bhashya-verse-meaning">ಆದ್ದರಿಂದ ಭೇದದರ್ಶನವೆಂಬ ಕಾರಣದಿಂದ ಈ ಭೇದದರ್ಶಿಗೆ ಯಾವಾಗಲೂ ಭಯವು ಇದ್ದೇ ಇರುತ್ತದೆ.</p>
		<p class="description">ಭೇದದರ್ಶನವೇ ಭಯಕ್ಕೆ ಕಾರಣ. ನಾನು ಬೇರೆ, ಇವನು ಬೇರೆ—ಎಂಬಿದೇ ಭೇದದರ್ಶನವು. ಎಲ್ಲಿ ಈ ಭೇದದರ್ಶನವಿರುತ್ತದೆಯೊ ಅಲ್ಲಿ ಭಯವು ಇದ್ದೇ ಇರುತ್ತದೆ. ಭೇದದರ್ಶನವು ತೊಲಗಿ ಪ್ರೇಮದರ್ಶನವು ಉಂಟಾದರೆ ಖಂಡಿತಾ ಭಯವಿರುವುದಿಲ್ಲ. ಮಾನವರಿಗೆ ಸಿಂಹವನ್ನು ಕಂಡರೆ ಭಯ, ಸಿಂಹಕ್ಕೂ ಮಾನವರನ್ನು ಕಂಡರೆ ಭಯ. ಆದರೆ ಸಿಂಹವನ್ನು ಕಂಡರೆ ಆ ಸಿಂಹದ ಮರಿಗಳಿಗೆ ಭಯವುಂಟಾಗುವದಿಲ್ಲ. ಮಾನವರನ್ನು ಮಾನವರು ಕಂಡರೂ ಭಯವಿರುವದಿಲ್ಲ. ಏಕೆ? ಮಾನವರಿಗೆ ಮಾನವರಲ್ಲಿ ಅಭೇದದರ್ಶನವಿರುತ್ತದೆ. ನಾವೆಲ್ಲರೂ ಒಂದೇ ಮಾನವರು ಎಂಬ ಅಭೇದ ಜ್ಞಾನವಿದೆ. ವನ್ಯಪ್ರಾಣಿಗಳಿಗೆ ವನ್ಯಪ್ರಾಣಿಗಳಿಂದ ಭಯವಿರುವದಿಲ್ಲ. ಏಕೆಂದರೆ ಅವುಗಳಿಗೆ ಅನ್ಯೋನ್ಯ ಪ್ರೇಮಭಾವನೆಯಿರುತ್ತದೆ.</p>
		<p class="description">ಅಭಯಸ್ವರೂಪನಾದ ಆತ್ಮನನ್ನು ಅರಿತವನಿಗೆ ಎಲ್ಲಿಂದ, ಯಾರಿಗೆ, ಹೇಗೆ, ಏಕೆ, ಭಯವುಂಟಾದೀತು? ತನ್ನನ್ನೇ ಅಂದರೆ ಸಚ್ಚಿದಾನಂದಸ್ವರೂಪನಾದ ಆತ್ಮನನ್ನೇ ಎಲ್ಲೆಡೆಗಳಲ್ಲೂ ಎಲ್ಲ ಪ್ರಾಣಿಗಳಲ್ಲೂ ಸಮನಾಗಿ ಕಾಣುವ ಬ್ರಹ್ಮಜ್ಞಾನಿಗೆ ಭಯವಿಲ್ಲವೇ ಇಲ್ಲ. ಅಭಯವಾಗಿರುವ ಪರಬ್ರಹ್ಮವು ನಮ್ಮೆಲ್ಲರಿಗೂ ನಿಜವಾದ ಸ್ವರೂಪವಾಗಿದೆ. ಆದರೆ ನಾವುಗಳು ಅದನ್ನು ತಿಳಿಯದೆ ಭಯಕ್ಕೊಳಗಾಗಿರುತ್ತೇವೆ. ಬ್ರಹ್ಮಜ್ಞಾನಿಯು ಮೃತ್ಯುವಿಗೂ ಆತ್ಮನಾಗಿರುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.21">
		<p class="intro-shloka">॥ ಮಿಥ್ಯಾಭಿಮಾನರಹಿತಾಯ ಶಂಕರಾಯ ನಮಃ ॥</p>
		<p class="shloka">ಮಿಥ್ಯಾಭಿಮಾನರಹಿತಂ ಮಿಥ್ಯಾಜ್ಞಾನನಿರಾಸಕಮ್ ।<br />ಸರ್ವದುಃಖವಿನಿರ್ಮುಕ್ತಂ <strong>ಶಂಕರಂ</strong> ನೌಮಿ ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨೧</span><br /><span class="num">೧೧೨.</span> ಅವಿದ್ಯೆಯಿಂದಲೇ ದುಃಖ</h1>
		<p class="bhashya-verse">ಮಿಥ್ಯಾಭಿಮಾನಭ್ರಮನಿಮಿತ್ತ ಏವ ದುಃಖಾನುಭವಃ ಇತ್ಯೇತತ್ ನಿಶ್ಚಿತಮವಗಮ್ಯತೇ ॥</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೩-೪೬</p>
		<p class="bhashya-verse-meaning">ಮಿಥ್ಯಾಭಿಮಾನದ ಭ್ರಮೆಯಿಂದಲೇ ನಮಗೆ ದುಃಖಾನುಭವವು ಉಂಟಾಗುತ್ತಿದೆ ಎಂದು ಸ್ಪಷ್ಟವಾಗಿ ಗೊತ್ತಾಗುತ್ತಿದೆ.</p>
		<p class="description">ಲೋಕದಲ್ಲಿ ಪ್ರತಿಯೊಬ್ಬರಿಗೂ ದುಃಖದ ಅನುಭವ ತೋರುತ್ತಿದೆ. ಇದಕ್ಕೇನು ಕಾರಣವೆಂದರೆ ಮಿಥ್ಯಾಭಿಮಾನ. ಮಿಥ್ಯಾ ಎಂದರೆ ಸುಳ್ಳಾದ; ಅಭಿಮಾನ ಎಂದರೆ ತಿಳಿವಳಿಕೆಯು. ಮಿಥ್ಯಾಭಿಮಾನವೆಂದರೆ ತಪ್ಪುತಿಳಿವಳಿಕೆ ಎಂದರ್ಥ. ಇದಕ್ಕೇ ಅವಿದ್ಯೆಯೆಂದೂ ಅಧ್ಯಾಸವೆಂದೂ ಹೆಸರು.</p>
		<p class="description">ಶರೀರಕ್ಕೆ ಉಂಟಾದ ರೋಗವನ್ನು ನನಗೇ ಬಂದಿದೆಯೆಂದು ತಿಳಿಯುವುದು ಮಿಥ್ಯಾಭಿಮಾನವಲ್ಲವೆ? ಇಂದ್ರಿಯಗಳಿಗೆ ಉಂಟಾಗುತ್ತಿರುವ ವಿಕಾರಗಳನ್ನು ನನಗೇ ಎಂದು ತಿಳಿಯುವದು ಮಿಥ್ಯಾಭಿಮಾನವಲ್ಲವೇ? ಪತ್ನೀ ಪುತ್ರ ಮಿತ್ರಾದಿಗಳನ್ನು ತಾನೆಂದು ತಿಳಿಯುವುದು ಅವಿದ್ಯೆಯಲ್ಲವೆ? ತಾನಲ್ಲದ ವಸ್ತುಗಳನ್ನು ತಾನೆಂದು ತಿಳಿದು ಅದರಿಂದ ದುಃಖವನ್ನು ಅನುಭವಿಸುತ್ತಿರುತ್ತಾನೆ. ನಿಜವಾಗಿ ವಿಚಾರಮಾಡಿ ನೋಡಿ ದರೆ ಈ ದೇಹಾದಿಗಳಾಗಲಿ, ಪತ್ನೀಪುತ್ರಾದಿಗಳಾಗಲಿ ಯಾವವೂ ತಾನಲ್ಲ; ಇವುಗಳ ಸಂಬಂಧವಿಲ್ಲದ, ಕೇವಲ ಚೈತನ್ಯಸ್ವರೂಪನಾದ ಆತ್ಮನು ಮಾತ್ರವೇ ತಾನೆಂದು ತಿಳಿದಾಗ ತನಗೆ ದುಃಖವು ಎಲ್ಲಿಂದ ಬರಬೇಕು?</p>
		<p class="description">ವೇದಾಂತ ವಾಕ್ಯಾರ್ಥವನ್ನು ಅನುಭವದಿಂದ ತಿಳಿದಕೂಡಲೇ ಪ್ರತಿಯೊಬ್ಬನಿಗೂ ತನ್ನ ಪರಮಾರ್ಥ ಸ್ವರೂಪವು ಅರ್ಥವಾಗುತ್ತದೆ. ಇದಕ್ಕೇ ವಿದ್ಯೆಯೆಂದು ಹೆಸರು. ವಿದ್ಯಾವಂತನಾದರೆ ಯಾವ ದುಃಖವೂ ಇರುವುದಿಲ್ಲ. ಇಲ್ಲಿ ವಿದ್ಯೆಯೆಂದರೆ ಆತ್ಮವಿದ್ಯೆಯೇ. ಆತ್ಮವಿದ್ಯೆಯಿಂದ ಅವಿದ್ಯೆಯ ನಿವೃತ್ತಿಯು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.22">
		<p class="intro-shloka">॥ ನಿತ್ಯಚಿನ್ಮಾತ್ರಸ್ವರೂಪಾಯ ಶಂಕರಾಯ ನಮಃ ॥</p>
		<p class="shloka">ಜಡಸಂಘಾತಚೈತನ್ಯದಾಯಕಂ ನಿತ್ಯಸಾಕ್ಷಿಣಮ್ ।<br />ವಂದೇಽಹಂ <strong>ಶಂಕರಂ</strong> ಶಾಂತಂ ಸಚ್ಚಿದಾನಂದರೂಪಿಣಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨೨</span><br /><span class="num">೧೧೩.</span> ಆತ್ಮನೇ ಮೂಲ ಬಂಡವಾಳ!</h1>
		<p class="bhashya-verse">ಸರ್ವಾಃ ಕಾರ್ಯಕರಣವಿಕ್ರಿಯಾಃ ನಿತ್ಯಚೈತನ್ಯೇ ಆತ್ಮಸ್ವರೂಪೇ ಸರ್ವಾಸ್ಪದಭೂತೇ ಸತ್ಯೇವ ಭವಂತಿ ।</p>
		<p class="bhashya-verse-source">ಈಶಾವಾಸ್ಯಭಾಷ್ಯ ೪</p>
		<p class="bhashya-verse-meaning">ಎಲ್ಲಕ್ಕೂ ಆಧಾರವಾಗಿರುವ ನಿತ್ಯಚೈತನ್ಯ ಸ್ವರೂಪನಾಗಿರುವ ಆತ್ಮನ ಸಾನ್ನಿಧ್ಯವಿದ್ದರೆ ಮಾತ್ರವೇ ಶರೀರೇಂದ್ರಿಯಾದಿಗಳ ವ್ಯಾಪಾರಗಳು ನಡೆಯುತ್ತವೆ.</p>
		<p class="description">ಶರೀರ, ಇಂದ್ರಿಯ, ಮನಸ್ಸು, ಬುದ್ಧಿ, ಪ್ರಾಣ—ಇವುಗಳಿಗೆ ‘ಸಂಘಾತ’ ಎಂದು ಹೆಸರು. ಇವೆಲ್ಲವೂ ಜಡವಾಗಿರುತ್ತವೆ. ಈ ಸಂಘಾತದಲ್ಲಿ ಬರೀ ಚರ್ಮ, ಮಾಂಸ, ಮೂಳೆ, ರಕ್ತ, ಕೀವು, ಕೊಬ್ಬು, ಮಲ, ಮೂತ್ರ— ಇವುಗಳು ತುಂಬಿಕೊಂಡಿರುತ್ತವೆ. ಈ ಸಂಘಾತವು ಕ್ರಮಬದ್ಧವಾಗಿ ವ್ಯವಹಾರವನ್ನು ಮಾಡುತ್ತಿದೆ. ಕಣ್ಣುಗಳು ನೋಡುತ್ತಿವೆ, ಕಿವಿಗಳು ಕೇಳುತ್ತಿವೆ, ನಾಲಿಗೆ ಮಾತನಾಡುತ್ತಿದೆ, ಕೈಕಾಲುಗಳು ತಮ್ಮ ತಮ್ಮ ಕೆಲಸಗಳನ್ನು ಮಾಡುತ್ತಿವೆ; ಮನಸ್ಸು ಆಲೋಚಿಸುತ್ತಿದೆ, ಬುದ್ಧಿಯು ನಿಶ್ಚಯಿಸುತ್ತಿದೆ, ಪ್ರಾಣವು ಉಸಿರಾಡುತ್ತಿದೆ.</p>
		<p class="description">ಹೀಗೆ ಈ ಜಡವಾದ ‘ಸಂಘಾತ’ ದಲ್ಲಿ ನಿಯತವಾದ ವ್ಯಾಪಾರಗಳು ಹೇಗೆ ನಡೆಯುತ್ತಿವೆ? ಅಚೇತನ ವಸ್ತುಗಳಲ್ಲಿ ಹೀಗೆ ಸ್ವತಃ ನಿಯತವ್ಯಾಪಾರಗಳು ನಡೆಯಲಾರವಷ್ಟೆ? ಆದರೆ ಇಲ್ಲಿ ನಡೆಯುತ್ತಿವೆಯಲ್ಲ! ಇದು ಹೇಗೆ ಸಾಧ್ಯ? ಯಾವನೋ ಒಬ್ಬ ಚೇತನನಾದವನು ಇರಬೇಕಲ್ಲವೆ? ಅವನು ಯಾರಿರಬಹುದು? ಎಂದರೆ, ಅವನೇ ಆತ್ಮನು. ಅವನೇ ಪರಮಾತ್ಮನು. ಅವನು ಸಚ್ಚಿದಾನಂದಸ್ವರೂಪನಾಗಿರುತ್ತಾನೆ. ಈ ಆತ್ಮನು ನಿತ್ಯನಿರ್ವಿಕಾರಿಯಾಗಿ ನಿತ್ಯ ಚೈತನ್ಯಸ್ವರೂಪನಾಗಿರುತ್ತಾನೆ. ಇವನಿರುವುದರಿಂದಲೇ ಈ ಜಡವಾದ ‘ಸಂಘಾತ’ ದಲ್ಲಿ ಇಷ್ಟೆಲ್ಲ ವ್ಯಾಪಾರಗಳು ನಡೆಯುತ್ತಿವೆ. ಇವನೇ ನಮ್ಮೆಲ್ಲರ ನಿಜವಾದ ಸ್ವರೂಪ. ಇವನನ್ನು ಅರಿತವನೇ ಆತ್ಮಜ್ಞಾನಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.23">
		<p class="intro-shloka">॥ ಅವಿದ್ಯಾವಿಷಸರ್ಪನಿವಾರಕಾಯ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಾಸರ್ಪಮರ್ಮಜ್ಞಮ್ ಹ್ಯವಿದ್ಯಾದೋಷನಾಶಕಮ್ ।<br />ಸರ್ವಾತ್ಮಭೂತಮಾತ್ಮಾನಂ <strong>ಶಂಕರಂ</strong> ನೌಮಿ ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨೩</span><br /><span class="num">೧೧೪.</span> ಮೂರಕ್ಷರಗಳಿಂದ ಎರಡು ಅಪರಾಧ!</h1>
		<p class="bhashya-verse">ಇದಮ್ ಅವಿದ್ಯಾಯಾಃ ಸತತ್ತ್ವಮ್ ಉಕ್ತಂ ಭವತಿ, ಸರ್ವಾತ್ಮಾನಂ ಸಂತಮ್ ಅಸರ್ವಾತ್ಮತ್ವೇನ ಗ್ರಾಹಯತಿ ಆತ್ಮನೋಽನ್ಯತ್ ವಸ್ತ್ವಂತರಮ್ ಅವಿದ್ಯಮಾನಂ ಪ್ರತ್ಯುಪಸ್ಥಾಪಯತಿ ।</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯ ೪-೩-೨೦</p>
		<p class="bhashya-verse-meaning">ಇದು ಅವಿದ್ಯೆಯ ಮಹಿಮೆಯೆನ್ನಬಹುದು: ಅದೇನೆಂದರೆ, ಸರ್ವಾತ್ಮಕನಾದ ಆತ್ಮನನ್ನು ಪರಿಚ್ಛಿನ್ನನೆಂದು ತಿಳಿಸುತ್ತದೆ; ಮತ್ತು ಆತ್ಮನಿಗಿಂತ ಭಿನ್ನವಾಗಿ ಮತ್ತೊಂದು ವಸ್ತುವಿಲ್ಲದಿದ್ದರೂ ಅದನ್ನು ಇದೆಯೆಂದು ತೋರಿಸುತ್ತದೆ.</p>
		<p class="description">ಅವಿದ್ಯೆಯೆಂದರೆ ತಪ್ಪುತಿಳಿವಳಿಕೆ. ಇದು ಅ ವಿ ದ್ಯೆ—ಎಂಬ ಕೇವಲ ಮೂರು ಅಕ್ಷರಗಳ ಒಂದು ಪದ. ಈ ಮೂರಕ್ಷಗಳ ಪದದಿಂದ ಆಗಿರುವ ಅನರ್ಥ ಅಪರಿಮಿತ. ಈ ಮೂರು ಅಕ್ಷರಗಳ ಅ ವಿ ದ್ಯೆ ಯು ಮೂರು ಲೋಕಗಳನ್ನೂ ವ್ಯಾಪಿಸಿ ಸಕಲ ಪ್ರಾಣಿಗಳನ್ನೂ ಸಂಸಾರ ದುಃಖಸಾಗರದಲ್ಲಿ ಕೆಡವಿರುತ್ತದೆ. ಅವಿದ್ಯೆಯೇ ನಿಜವಾದ ಶತ್ರು, ಅವಿದ್ಯೆಯೇ ಮಹಾರೋಗ, ಅವಿದ್ಯೆಯೇ ಮಹಾಮೃತ್ಯು, ಅವಿದ್ಯೆಯು ವಿಷಸರ್ಪ!</p>
		<p class="description">ಈ ಅವಿದ್ಯೆಯು ಏನು ಮಾಡಿರುತ್ತದೆ? ಅಂದರೆ ಎರಡು ಮಹಾಪರಾಧಗಳನ್ನು ಮಾಡಿರುತ್ತದೆ. ಅವಾವುವೆಂದರೆ: ಸರ್ವಾತ್ಮಕನೂ ಸಚ್ಚಿದಾನಂದ ಸ್ವರೂಪನೂ ಆಗಿರುವ ಆತ್ಮನನ್ನು ನಿತ್ಯದುಃಖಿಯೆಂದೂ ನಿತ್ಯಸಂಸಾರಿಯೆಂದೂ ಮಾಡಿರುವದು ಒಂದು ಅಪರಾಧ. ಆತ್ಮನಿಗಿಂತ ಭಿನ್ನವಾದ ಎರಡನೆ ವಸ್ತುವೇ ಇಲ್ಲದಿದ್ದರೂ ಅದನ್ನು ಸತ್ಯವಾಗಿರುವಂತೆ ತೋರಿಸುವುದು ಮತ್ತೊಂದು ಅಪರಾಧ! ಇವೆರಡೂ ಅವಿದ್ಯೆಯ ಪರಮಾನುಗ್ರಹ! ಈ ಅವಿದ್ಯೆಗೆ ಆತ್ಮವಿದ್ಯೆಯೊಂದೇ ಮದ್ದು! ವೇದಾಂತಗಳನ್ನು ಅಧ್ಯಯನಮಾಡಿ ಅವುಗಳ ಅರ್ಥವನ್ನು ತಿಳಿದುಕೊಂಡು ಆತ್ಮಜ್ಞಾನವನ್ನು ಪಡೆದುಕೊಂಡಾಗ ಮಾತ್ರ ಅವಿದ್ಯೆಯು ನಾಶವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.24">
		<p class="intro-shloka">॥ ಅವಿದ್ಯಾರೋಗರಹಿತಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಾತ್ಮಜ್ಞಾನಸಂಪನ್ನಂ ಸ್ವಸ್ಥಂ ಶಾಂತಂ ಶಿವಂ ಗುರುಮ್ ।<br />ಸರ್ವದುಃಖವಿನಿರ್ಮುಕ್ತಂ ವಂದೇಽಹಂ <strong>ಶಂಕರಂ</strong> ಸದಾ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨೪</span><br /><span class="num">೧೧೫.</span> ಅವಿದ್ಯೆಯು ಮಹಾರೋಗ!</h1>
		<p class="bhashya-verse">ರೋಗಾರ್ತಸ್ಯೇವ ರೋಗನಿವೃತ್ತೌ ಸ್ವಸ್ಥತಾ, ತಥಾ ದುಃಖಾತ್ಮಕಸ್ಯ ಆತ್ಮನಃ ದ್ವೈತಪ್ರಪಂಚೋಪಶಮೇ ಸ್ವಸ್ಥತಾ, ಅದ್ವೈತಭಾವಃ ಪ್ರಯೋಜನಮ್ ।</p>
		<p class="bhashya-verse-source">ಮಾಂಡೂಕ್ಯಭಾಷ್ಯ—ಅವತರಣಿಕಾಭಾಷ್ಯ</p>
		<p class="bhashya-verse-meaning">ರೋಗದಿಂದ ನರಳುತ್ತಿರುವವನಿಗೆ ರೋಗವು ತೊಲಗಿದಾಗ ಉಂಟಾಗುವ ಫಲವು ಸ್ವಸ್ಥತೆಯು. ಹಾಗೆಯೇ ದುಃಖಿಯಾಗಿರುವ ಆತ್ಮನಿಗೆ ಜ್ಞಾನದಿಂದ ದ್ವೈತಪ್ರಪಂಚವು ಬಾಧಿತವಾದರೆ ಉಂಟಾಗುವ ಫಲವೆಂದರೆ ಸ್ವಸ್ಥತೆಯೇ, ಇದೇ ಅದ್ವೈತಭಾವವು.</p>
		<p class="description">ರೋಗವು ಅನಿಷ್ಟ, ರೋಗದಿಂದ ದುಃಖ, ರೋಗದಿಂದ ಸಂಕಟ, ರೋಗದಿಂದ ನರಳಾಟ; ರೋಗವು ನಿವೃತ್ತಿಯಾದರೆ ಸ್ವಸ್ಥತಾ, ರೋಗವು ತೊಲಗಿದರೆ ಮನಸ್ಸಿಗೆ ನೆಮ್ಮದಿ. ಇದೇ ರೀತಿಯಲ್ಲಿ ಅವಿದ್ಯಾರೋಗದಿಂದ ಜೀವಾತ್ಮನಿಗೆ ನಿತ್ಯದುಃಖ, ಅವಿದ್ಯೆಯಿಂದ ಯಾವಾಗಲೂ ಅಶಾಂತಿ, ಅತೃಪ್ತಿ.</p>
		<p class="description">ಅವಿದ್ಯೆಯೇ ಮಹಾರೋಗ, ಅವಿದ್ಯೆಯೇ ಸಕಲ ಅನರ್ಥಗಳಿಗೂ ಮೂಲ, ಅವಿದ್ಯೆಯಿಂದಲೇ ಜನ್ಮಮರಣಬಂಧನ ಪ್ರಾಪ್ತಿ. ಅವಿದ್ಯೆಯಿಂದಲೇ ದ್ವೈತ ಪ್ರಪಂಚದ ಸತ್ಯತ್ವ, ಅವಿದ್ಯೆಯಿಂದಲೇ ಕರ್ತೃತ್ವ ಭೋಕ್ತೃತ್ವ ಬುದ್ಧಿ. ಈ ಅವಿದ್ಯಾರೋಗಕ್ಕೆ ವಿದ್ಯೆಯೇ ಔಷಧವು. ವಿದ್ಯೆಯಿಂದಲೇ ಅವಿದ್ಯಾನಿವೃತ್ತಿ. ಬೆಳಕಿನಿಂದಲೇ ಕತ್ತಲೆಯ ನಿವೃತ್ತಿಯಲ್ಲವೆ?</p>
		<p class="description">ಅವಿದ್ಯಾನಿವೃತ್ತಿಯಿಂದ ಫಲವೇನು? ಎಂದರೆ ದ್ವೈತದರ್ಶನದ ಬಾಧ. ದ್ವೈತಪ್ರಪಂಚವು ಮಾಯಾಮಾತ್ರವೆಂದು ತಿಳಿಯುತ್ತದೆ. ಪ್ರಮಾಣಗಳಿಗೆ ಗೋಚರವಾಗುವ ಈ ದ್ವೈತಪ್ರಪಂಚವು ಅಸತ್ಯವಾಗಿದೆ, ಅದ್ವೈತವಾದ ಪರಮಾರ್ಥವೇ ಸತ್ಯ. ಇದೇ ಸಮ್ಯಗ್ದರ್ಶನ. ಇದರಿಂದ ಉಂಟಾಗುವ ಫಲ ಸ್ವಸ್ಥತಾ. ಇದೇ ಕೈವಲ್ಯ, ಮುಕ್ತಿ, ಇದೇ ಅಮೃತತ್ವ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.25">
		<p class="intro-shloka">॥ ವಿದ್ಯಾಽವಿದ್ಯಾವಿವೇಕಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮವಿದ್ಯಾಬಲಾದೇವ ಭೇದದೃಷ್ಟಿನಿವಾರಕಮ್ ।<br />ವಿದ್ಯಾಽವಿದ್ಯಾವಿಭೇದಜ್ಞಂ <strong>ಶಂಕರಂ</strong> ಭಾಸ್ಕರಂ ಭಜೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨೫</span><br /><span class="num">೧೧೬.</span> ಜ್ಞಾನವುಂಟಾದರೆ ಭೇದವು ಇರುವದಿಲ್ಲ</h1>
		<p class="bhashya-verse">ಅನ್ಯತ್ವದರ್ಶನಾಪವಾದಾಶ್ಚ ಬ್ರಹ್ಮವಿದ್ಯಾವಿಷಯೇ ಸಹಸ್ರಶಃ ಶ್ರೂಯಂತೇ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೧</p>
		<p class="bhashya-verse-meaning">ಆತ್ಮವಿದ್ಯೆಯು ಉಂಟಾದವನಿಗೆ ಭೇದಜ್ಞಾನವು ಇರುವದಿಲ್ಲ— ಎಂದು ಸಹಸ್ರಾರು ಶ್ರುತಿಗಳು ಸಾರುತ್ತಿವೆ.</p>
		<p class="description">ದ್ವೈತಸಿದ್ಧಾಂತವೇ ಸರಿಯೆಂದು ಕೆಲವರು, ಅದ್ವೈತಸಿದ್ಧಾಂತವೇ ಯುಕ್ತವೆಂದು ಮತ್ತೆ ಕೆಲವರು. ಹೀಗಾಗಿ ‘ಔಪನಿಷದಸಿದ್ಧಾಂತ’ ವು ಯಾವದೆಂದು ಮುಮುಕ್ಷುಗಳಿಗೆ ಅರ್ಥವಾಗುವದು ಕಷ್ಟ. ಭೇದದರ್ಶನವು ಸರಿಯೆ? ಅಭೇದ ದರ್ಶನವು ಸರಿಯೆ? ಎಂದರೆ, ಅವಿಚಾರದೆಶೆಯಲ್ಲಿ ಭೇದದರ್ಶನವು ಸರಿಯೆಂದು ತೋರುತ್ತದೆ. ಆದರೆ ವಿಚಾರಮಾಡಿ ನೋಡಿದರೆ ಅಭೇದ ದರ್ಶನವೇ ಸರಿ ಎಂಬುದು ಅರ್ಥವಾಗುತ್ತದೆ.</p>
		<p class="description">ಬ್ರಹ್ಮಜ್ಞಾನವು ಉಂಟಾದಮೇಲೆ, ಆ ಪೂರ್ಣಜ್ಞಾನದ ದೃಷ್ಟಿಯಿಂದ ನೋಡಿದಾಗ ಎಲ್ಲವೂ ಪರಮಾತ್ಮನೆಂದೂ ಅವನಿಗಿಂತ ಭಿನ್ನವಾಗಿ ಏನೊಂದೂ ಇಲ್ಲವೆಂದೂ ಚೆನ್ನಾಗಿ ಅರ್ಥವಾಗುತ್ತದೆ. ಸ್ವಾಭಾವಿಕವಾದ ಅವಿದ್ಯೆಯಿಂದ ಉಪಾಧಿಗಳನ್ನು ಕಲ್ಪಿಸಿಕೊಂಡು ಆ ಔಪಾಧಿಕದೃಷ್ಟಿಯಿಂದ ನೋಡಿದಾಗ ದ್ವೈತ ದರ್ಶನವು ಸತ್ಯವಾಗಿರುವಂತೆ ಕಾಣುತ್ತದೆ.</p>
		<p class="description">ಉಪನಿಷತ್ತುಗಳಲ್ಲಿ ಭೇದಜ್ಞಾನವನ್ನು ನಿಂದಿಸಿರುತ್ತಾರೆ. ಇಂದ್ರಿಯ ಪ್ರಮಾಣಗಳಿಗೆ ಗೋಚರವಾಗುವ ಈ ದ್ವೈತಪ್ರಪಂಚವಷ್ಟನ್ನೇ ಸತ್ಯವೆಂದು ತಿಳಿದವರನ್ನು ಮಂದರು, ಅಜ್ಞರು, ಬಾಲರು, ಅಂಧರು, ಮೂಢರು, ಕೃಪಣರು—ಎಂದೆಲ್ಲ ಕರೆದಿರುವದರಿಂದ ಭೇದಜ್ಞಾನವು ಸತ್ಯವಲ್ಲವೆಂದಾಯಿತು. ಜ್ಞಾನದ ದೃಷ್ಟಿಯಿಂದ ನೋಡಿದಾಗ ಎಲ್ಲವೂ ಬ್ರಹ್ಮವೇ ಆಗಿದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.26">
		<p class="intro-shloka">॥ ಧ್ಯಾನಯೋಗರಹಸ್ಯಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಧ್ಯಾನಯೋಗರಹಸ್ಯಜ್ಞಂ ಧ್ಯಾನಯೋಗೋಪದೇಶಕಮ್ ।<br />ವಂದೇಽಹಂ <strong>ಶಂಕರಂ</strong> ಪ್ರಾಜ್ಞಂ ಸಮ್ಯಗ್ದರ್ಶನಭಾಸ್ಕರಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨೬</span><br /><span class="num">೧೧೭.</span> ಧ್ಯಾನಯೋಗವು ಜ್ಞಾನಕ್ಕೆ ಅಂತರಂಗಸಾಧನ</h1>
		<p class="bhashya-verse">ಧ್ಯಾನಯೋಗಂ ಸಮ್ಯಗ್ದರ್ಶನಸ್ಯ ಅಂತರಂಗಂ ಸಾಧನಂ ಭವತಿ ।</p>
		<p class="bhashya-verse-source">ಗೀತಾಭಾಷ್ಯ ೫-೨೭</p>
		<p class="bhashya-verse-meaning">ಧ್ಯಾನಯೋಗವು ಸಮ್ಯಗ್ದರ್ಶನಕ್ಕೆ ಅಂತರಂಗ ಸಾಧನವು.</p>
		<p class="description">ಸಮ್ಯಗ್ದರ್ಶನವೆಂದರೆ ಆತ್ಮಜ್ಞಾನ. ಇದಕ್ಕೇ ಬ್ರಹ್ಮಾತ್ಮಜ್ಞಾನವೆಂದೂ ಹೆಸರು. ಇದು ಅನುಭವದಲ್ಲಿ ನೆಲೆಗೊಂಡಿರುವ ನಿಶ್ಚಿತವಾದ ಸ್ವಾಭಾವಿಕವಾದ ತಿಳಿವಳಿಕೆ. ಇಂಥ ಆತ್ಮಜ್ಞಾನದಿಂದಲೇ ಮೋಕ್ಷವೆಂಬ ಪರಮಪುರುಷಾರ್ಥವು ದೊರಕುತ್ತದೆಂಬುದು ಸಕಲವೇದಾಂತಗಳ ಸಿದ್ಧಾಂತ.</p>
		<p class="description">ಈ ಸಮ್ಯಗ್ದರ್ಶನವನ್ನು ಪಡೆಯಲು ಅನೇಕ ಸಾಧನಗಳು ಬೇಕು. ಬಹಿರಂಗಸಾಧನ, ಅಂತರಂಗಸಾಧನ, ಸಹಕಾರಿಸಾಧನ ಮತ್ತು ಸಾಕ್ಷಾತ್ ಸಾಧನಗಳು ಅವಶ್ಯವಾಗಿ ಬೇಕು. ಈ ಸಕಲ ಸಾಧನಗಳಿಂದ ಚಿತ್ತಶುದ್ಧಿಯು ಉಂಟಾಗಿ ಆಮೇಲೆ ಅಂಥವನಿಗೆ ಶ್ರವಣ ಮನನ ನಿದಿಧ್ಯಾಸನಗಳೆಂಬ ಸಾಕ್ಷಾತ್ ಸಾಧನಗಳಿಂದ ಆತ್ಮಜ್ಞಾನವು ಉಂಟಾಗುತ್ತದೆ.</p>
		<p class="description">ಧ್ಯಾನಯೋಗವು ಸಮ್ಯಗ್ದರ್ಶನಕ್ಕೆ ಅಂತರಂಗ ಸಾಧನವು. ಧ್ಯಾನಯೋಗವೆಂದರೆ ಶುದ್ಧವಾದ ಮನಸ್ಸಿನಿಂದ ಏಕಾಗ್ರಚಿತ್ತನಾಗಿ ಭಗವಂತನನ್ನು ಚಿಂತಿಸುವದು. ಇದಕ್ಕೆ ಹೊರಗಿನ ಇತರ ವಸ್ತುಗಳ ಸಹಾಯವು ಬೇಕಾಗಿಲ್ಲ. ತಾನೇ ಒಬ್ಬಂಟಿಗನಾಗಿ ಕುಳಿತುಕೊಂಡು ಒಂದು ಸ್ಥಳದಲ್ಲಿ ಮಾಡುವ ಸ್ವತಂತ್ರಸಾಧನವೇ ಅಂತರಂಗಸಾಧನ, ಧ್ಯಾನಯೋಗ.</p>
		<p class="description">ಪ್ರತಿದಿನವೂ ಬ್ರಾಹ್ಮೀಮುಹೂರ್ತದಲ್ಲಿ ಅಥವಾ ಉಷಃಕಾಲದಲ್ಲಿ ಎದ್ದು ಶುದ್ಧವಾದ ಜಾಗದಲ್ಲಿ ಕುಳಿತು ಏಕಾಗ್ರವಾದ ಮನಸ್ಸಿನಿಂದ ಭಗವಂತನನ್ನೂ ಗುರುಗಳನ್ನೂ ಧ್ಯಾನಿಸುತ್ತಾ ಇದ್ದರೆ ಅದರಿಂದ ರಾಗದ್ವೇಷಗಳು ದೂರವಾಗುತ್ತವೆ, ಅಂಥವನಿಗೆ ಶ್ರವಣದಿಂದ ಆತ್ಮಜ್ಞಾನವು ಖಂಡಿತವಾಗಿ ಹುಟ್ಟುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.27">
		<p class="intro-shloka">॥ ಅದ್ವೈತಾಮೃತತೃಪ್ತಾಯ ಶಂಕರಾಯ ನಮಃ ॥</p>
		<p class="shloka">ಜ್ಞಾತಾಜ್ಞಾತವಿನಿರ್ಮುಕ್ತಪರಬ್ರಹ್ಮವಿದಂ ಪರಮ್ ।<br /><strong>ಶಂಕರಂ</strong> ಜ್ಞಾನಿನಾಂ ಶ್ರೇಷ್ಠಂ ಸಮ್ಯಗ್ದರ್ಶಿನಮಾಶ್ರಯೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨೭</span><br /><span class="num">೧೧೮.</span> ‘ಅಜ್ಞ’ ರಾದ ಪಂಡಿತರಿವರು!</h1>
		<p class="bhashya-verse">ವಿಜ್ಞಾತಂ ವಿದಿತಂ ಬ್ರಹ್ಮ ಅವಿಜಾನತಾಂ ಅಸಮ್ಯಗ್ದರ್ಶಿನಾಮ್, ಇಂದ್ರಿಯಮನೋಬುದ್ಧಿಷ್ವೇವ ಆತ್ಮದರ್ಶಿನಾಮ್ ।</p>
		<p class="bhashya-verse-source">ಕೇನಭಾಷ್ಯ ೨-೩</p>
		<p class="bhashya-verse-meaning">ಶರೀರೇಂದ್ರಿಯಮನೋಬುದ್ಧಿಗಳನ್ನೇ ನಾನೆಂದು ತಿಳಿದಿರುವ ಅಜ್ಞಾನಿಗಳಿಗೆ ಅಂದರೆ ಆತ್ಮ ಸ್ವರೂಪನನ್ನು ಸರಿಯಾಗಿ ತಿಳಿಯದಿರುವ ಅವಿವೇಕಿಗಳಿಗೆ ಬ್ರಹ್ಮವು ‘ವಿಜ್ಞಾತ’ ವೆಂದು, ಪ್ರಮಾಣಗಳಿಗೆ ‘ವಿಷಯ’ ವೆಂದು ತೋರುತ್ತದೆ.</p>
		<p class="description">ಪರಬ್ರಹ್ಮವನ್ನು ತಿಳಿಯುವದು ಎಂದರೆ ವಿಷಯಮಾಡಿಕೊಂಡು, ತನಗಿಂತ ಭಿನ್ನವಸ್ತುವೆಂದು ಅರಿಯುವದಲ್ಲ. ಶಾಸ್ತ್ರಾಚಾರ್ಯರ ಉಪದೇಶಪರಂಪರೆ ಗೊತ್ತಿಲ್ಲದವರಾದ ಪಂಡಿತಂಮನ್ಯರಾದ ಅವಿವೇಕಿಗಳು ಬ್ರಹ್ಮವನ್ನೂ ಒಂದು ವಸ್ತುವೆಂದು ಭಾವಿಸಿ ಅದನ್ನು ತಿಳಿಯುವ ಪ್ರಯತ್ನವನ್ನು ಮಾಡುತ್ತಾರೆ. ಕೊನೆಗೆ “ತನಗೆ ಬ್ರಹ್ಮವು ತಿಳಿಯಿತು” ಎಂದೂ ಹೇಳುತ್ತಾರೆ. ಇಂಥವರಿಗೆ ಹೆಸರು ‘ಅಸಮ್ಯಗ್ದರ್ಶಿಗಳು’ ಎಂದು. ತಪ್ಪಾಗಿ ತಿಳಿದಿರುವ ಅವಿವೇಕಿಗಳಿವರು!</p>
		<p class="description">ಇವರು ಏನೇ ತಿಳಿದರೂ ಎಷ್ಟೇ ತಿಳಿದರೂ ಹೇಗೇ ತಿಳಿದರೂ ಇವರ ತಿಳಿವಳಿಕೆಯೆಲ್ಲವೂ ಅನಾತ್ಮವಾದ ದೇಹಾದಿಗಳನ್ನು ನಾನೆಂದು ತಿಳಿದಿರುವದೇ ಆಗಿದೆ. ಇದಕ್ಕೇ ವೇದಾಂತದಲ್ಲಿ ಅಜ್ಞಾನವೆಂದು ಹೆಸರು. ಅಜ್ಞಾನದಲ್ಲೇ ಕುಳಿತುಕೊಂಡು ಅಜ್ಞಾನವನ್ನೇ ಜ್ಞಾನವೆಂದು ಭಾವಿಸಿರುವ ಅವಿವೇಕಿಗಳಿವರು.</p>
		<p class="description">ಹಾಗಾದರೆ ಜ್ಞಾನಿಗಳು ಯಾರು? ಆತ್ಮನನ್ನು ತಮ್ಮ ಸ್ವರೂಪವೆಂದು ತಿಳಿದಿರುವವರೇ ಜ್ಞಾನಿಗಳು. ಜ್ಞಾನಿಗಳಿಗೆ ಗೊತ್ತು, ಆತ್ಮನು ಪ್ರಮಾಣಗಳಿಗೆ ವಿಷಯನಲ್ಲ ಎಂಬ ರಹಸ್ಯವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.28">
		<p class="intro-shloka">॥ ಸಂಪ್ರದಾಯವಿದೇ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಪ್ರಾಪ್ತಂ ವಿರಾಜಂತಂ ಭಾಸ್ವಂತಂ ಜ್ಞಾನತೇಜಸಾ ।<br />ಬ್ರಹ್ಮಜ್ಞಾನಿವರೇಣ್ಯಂ ತಂ <strong>ಶಂಕರಂ</strong> ಸದ್ಗುರುಂ ಶ್ರಯೇ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨೮</span><br /><span class="num">೧೧೯.</span> ‘ಬ್ರಹ್ಮಜ್ಞಾನ’ ವೆಂದರೆ ಬ್ರಹ್ಮಪ್ರಾಪ್ತಿಯೇ</h1>
		<p class="bhashya-verse">ನ ಚ ಪರಪ್ರಾಪ್ತೇಃ ಅವಗಮಾರ್ಥಸ್ಯ ಚ ಭೇದೋಽಸ್ತಿ ।</p>
		<p class="bhashya-verse-source">ಮುಂಡಕಭಾಷ್ಯ ೧-೬</p>
		<p class="bhashya-verse-meaning">ಬ್ರಹ್ಮಪ್ರಾಪ್ತಿಗೂ ಬ್ರಹ್ಮಜ್ಞಾನಕ್ಕೂ ಯಾವ ಭೇದವೂ ಇಲ್ಲ.</p>
		<p class="description">ಬ್ರಹ್ಮಜ್ಞಾನವಾದ ಮೇಲೆ ಬ್ರಹ್ಮಪ್ರಾಪ್ತಿಯಾಗುವುದಕ್ಕೆ ಅಂದರೆ ಜೀವನ್ಮುಕ್ತನಾಗುವುದಕ್ಕೆ ಎಷ್ಟು ಅಂತರವುಂಟು? ಎಂದು ಕೆಲವರು ಕೇಳುತ್ತಾರೆ. ಎಂ.ಎ. ಆದಮೇಲೆ ಕೆಲಸ ಸಿಕ್ಕುವುದಕ್ಕೆ ಸ್ವಲ್ಪ ಸಮಯವು ಬೇಕಲ್ಲವೆ? ಅದರಂತೆ ಇಲ್ಲಿಯೂ ಎಷ್ಟು ದಿನಗಳು? ಎಷ್ಟು ಮಾಸಗಳು? ಅಥವಾ ಎಷ್ಟು ವರ್ಷಗಳು ಬೇಕು? ಎಂದು ಅವರ ಅಭಿಪ್ರಾಯ.</p>
		<p class="description">ಈ ಪ್ರಶ್ನೆಯೇ ಸರಿಯಲ್ಲ. ಏಕೆಂದರೆ ಬ್ರಹ್ಮಜ್ಞಾನವೆಂದರೆ ಬ್ರಹ್ಮಪ್ರಾಪ್ತಿ, ಬ್ರಹ್ಮಪ್ರಾಪ್ತಿಯೆಂದರೆ ಜೀವನ್ಮುಕ್ತಿ. ಬ್ರಹ್ಮಜ್ಞಾನಕ್ಕೂ ಜೀವನ್ಮುಕ್ತಿಗೂ ಯಾವ ಯಾವ ಅಂತರವೂ ಭೇದವೂ ಇಲ್ಲ. ಈ ಜನ್ಮದಲ್ಲಿ ಉಪಾಸನೆಗಳನ್ನು ಮಾಡಿ ಜನ್ಮಾಂತರದಲ್ಲಿ ದೇವತಾಸಾಯುಜ್ಯವನ್ನು ಪಡೆಯುವಂತೆ ಇಲ್ಲಿ ಹೊಂದುವದಲ್ಲ.</p>
		<p class="description">ಕರ್ಮೋಪಾಸನಾಪ್ರಕರಣದಲ್ಲಿ ಈಗ ಸಾಧನ, ಕರ್ಮೋಪಾಸನಾನುಷ್ಠಾನ. ಆಮೇಲೆ ಸತ್ತಮೇಲೆ ಸ್ವರ್ಗಾದಿ ಲೋಕಪ್ರಾಪ್ತಿ; ಆದರೆ ಜ್ಞಾನಪ್ರಕರಣದಲ್ಲಿ ಹೀಗಲ್ಲ. ಜ್ಞಾನಸಮಕಾಲದಲ್ಲಿಯೇ ಫಲಪ್ರಾಪ್ತಿ. ಅಜ್ಞಾನ ದಿಂದ ಅಬ್ರಹ್ಮವಾಗಿದ್ದವನು ಜ್ಞಾನಬಂದ ಕೂಡಲೇ ಬ್ರಹ್ಮವಾಗಿಯೇ ಬಿಡುತ್ತಾನೆ. ಬ್ರಹ್ಮಜ್ಞಾನಕ್ಕೇ ಮತ್ತೊಂದು ಹೆಸರು ಬ್ರಹ್ಮಪ್ರಾಪ್ತಿ. ಬ್ರಹ್ಮವು ನಮ್ಮೆಲ್ಲರ ಸ್ವರೂಪವೇ ಆಗಿರುವದರಿಂದ ಅದನ್ನು ಹೊಸದಾಗಿ ಹೊಂದಬೇಕಾದದ್ದೇ ಇಲ್ಲ, ಬ್ರಹ್ಮದ ಅರಿವೇ ಬ್ರಹ್ಮದ ಪ್ರಾಪ್ತಿಯು. ಇದೇ ಬ್ರಹ್ಮಜ್ಞಾನದ ವಿಶೇಷ. ಈಗ ಬ್ರಹ್ಮಜ್ಞಾನವುಂಟಾದರೆ ಮರಣಾನಂತರ ಬ್ರಹ್ಮಪ್ರಾಪ್ತಿಯಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.29">
		<p class="intro-shloka">॥ ವೇದಾಂತಸಾರಜ್ಞಾಯ ಶಂಕರಾಯ ನಮಃ ॥</p>
		<p class="shloka">ನಮಾಮಿ <strong>ಶಂಕರಾ</strong> ಚಾರ್ಯಗುರುದೇವಂ ತಪೋನಿಧಿಮ್ ।<br />ಸರ್ವದಾಽದ್ವೈತವೇದಾಂತನಿಷ್ಠಂ ತಂ ಜ್ಞಾನಭಾಸ್ಕರಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೨೯</span><br /><span class="num">೧೨೦.</span> ವೇದಾಂತಗಳೇ ನಮಗೆ ಗತಿ!</h1>
		<p class="bhashya-verse">ತದ್ ಬ್ರಹ್ಮ ಸರ್ವಜ್ಞಂ ಸರ್ವಶಕ್ತಿ ಜಗದುತ್ಪತ್ತಿಸ್ಥಿತಿಲಯಕಾರಣಂ ವೇದಾಂತಶಾಸ್ತ್ರಾದೇವ ಅವಗಮ್ಯತೇ ॥</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೩</p>
		<p class="bhashya-verse-meaning">ಸರ್ವಜ್ಞವೂ ಸರ್ವಶಕ್ತವೂ ಜಗತ್ತಿನ ಉತ್ಪತ್ತಿ ಸ್ಥಿತಿಲಯಗಳಿಗೆ ಕಾರಣವೂ ಆಗಿರುವ ಆ ಪರಬ್ರಹ್ಮದ ಸ್ವರೂಪವನ್ನು ನಾವು ವೇದಾಂತಶಾಸ್ತ್ರಗಳಿಂದಲೇ ತಿಳಿಯಬೇಕು.</p>
		<p class="description">ಅತೀಂದ್ರಿಯವೂ ಅತ್ಯಂತಸೂಕ್ಷ್ಮವೂ ಸಕಲಪ್ರಾಣಿಗಳಿಗೆ ಪ್ರತ್ಯಗಾತ್ಮವೂ ಸಚ್ಚಿದಾನಂದಸ್ವರೂಪವೂ ಆಗಿರುವ ಪರಬ್ರಹ್ಮವನ್ನು ಉಪನಿಷತ್ತುಗಳಲ್ಲಿ ತಿಳಿಸಿದೆ. ಉಪನಿಷತ್ತುಗಳು ಹೊರಟಿರುವದೇ ಇದಕ್ಕಾಗಿ.</p>
		<p class="description">ವೇದಾಂತಗಳನ್ನು ಸಾಂಪ್ರದಾಯಿಕ ಆಚಾರ್ಯರಿಂದ ಅಧ್ಯಯನಮಾಡಿ, ಸ್ವತಃ ಚಿಂತನೆಮಾಡಿ ಅವುಗಳ ತಾತ್ಪರ್ಯವನ್ನು ತಿಳಿದುಕೊಳ್ಳಬೇಕು. ತಾನೇತಾನಾಗಿ ವೇದಾಂತಗಳನ್ನು ಎಷ್ಟೇ ಓದಿದರೂ ಅವುಗಳ ಹೃದಯವು ಅರ್ಥವಾಗುವುದು ಕಷ್ಟ! ಶಬ್ದಾರ್ಥಜ್ಞಾನವು ಉಂಟಾಗಬಹುದು. ಇದು ಕೇವಲ ಪಾಂಡಿತ್ಯಮಾತ್ರವಾಗಿ ಬುದ್ಧಿಯ ಕಸರತ್ತಾಗಿ ಬಿಡುತ್ತದೆ, ಅಷ್ಟೇ! ಇನ್ನು ಯಂತ್ರಗಳ ಸಹಾಯದಿಂದ, ಪ್ರತ್ಯಕ್ಷಾದಿ ಪ್ರಮಾಣಗಳ ಸಹಾಯದಿಂದ ಪರಬ್ರಹ್ಮವನ್ನು ಕಾಣಲು ಸಾಧ್ಯವಿಲ್ಲ. ಶಬ್ದಾದಿರಹಿತವಾಗಿರುವ ಬ್ರಹ್ಮ ಸ್ವರೂಪವನ್ನು ಅನಾತ್ಮವಿಷಯಗಳಂತೆ ಪ್ರತ್ಯಕ್ಷಪ್ರಮಾಣಗಳಿಂದ ಅರಿಯಲು ಯಾರಿಂದಲೂ ಆಗದು.</p>
		<p class="description">ಅಪೌರುಷೇಯವೂ ಭಗವಂತನ ನೇರವಾದ ವಾಣಿಯೂ ಆಗಿರುವ ವೇದಾಂತಗಳಿಂದಲೇ ಇಡೀ ಜಗತ್ತಿಗೆ ಸ್ವರೂಪವಾಗಿರುವ ನಮ್ಮೆಲ್ಲರ ಪರಮಾರ್ಥವಾಗಿರುವ ಬ್ರಹ್ಮವನ್ನು ಅರಿತು ನಾವು ಕೃತಾರ್ಥರಾಗಬೇಕು. ಆದ್ದರಿಂದಲೇ ಪರಮಾತ್ಮನಿಗೆ <strong>ಔಪನಿಷದಪುರುಷ</strong> ಎಂಬ ವಿಶೇಷಣವನ್ನು ಉಪನಿಷತ್ತುಗಳಲ್ಲಿ ನೀಡಿರುತ್ತದೆ. ವೇದಾಂತಗಳೆಂದರೆ ಉಪನಿಷತ್ತುಗಳು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-04.30">
		<p class="intro-shloka">॥ ಧ್ಯಾನರಹಸ್ಯಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಧ್ಯಾನಯೋಗಪರಂ ಪ್ರಾಜ್ಞಮ್ ಆತ್ಮಧ್ಯಾನಪರಾಯಣಮ್ ।<br />ಆತ್ಮನಿಷ್ಠಂ ಪರಂ ಧೀರಂ ನೌಮಿ <strong>ಶಂಕರ</strong> ಮವ್ಯಯಮ್ ॥</p>
		<h1 class="level1-title" epub:type="title"><span class="date">ಏಪ್ರಿಲ್ ೩೦</span><br /><span class="num">೧೨೧.</span> ಧ್ಯಾನಕ್ಕೆ ‘ಎರಡು’ ಅಂಗಗಳು</h1>
		<p class="bhashya-verse">ಆತ್ಮಪ್ರತ್ಯಯಸಂತಾನಾವಿಚ್ಛೇದೋ ಭಿನ್ನಜಾತೀಯಪ್ರತ್ಯಯಾಂತ- ರಾಖಿಲೀಕೃತೋ ನಿವಾತಸ್ಥ ದೀಪಶಿಖಾಸಮಃ ಅಭಿಧ್ಯಾನಶಬ್ದಾರ್ಥಃ ।</p>
		<p class="bhashya-verse-source">ಪ್ರಶ್ನಭಾಷ್ಯ ೫-೧</p>
		<p class="bhashya-verse-meaning">ಪರಮಾತ್ಮನಲ್ಲಿ ಒಂದೇ ರೂಪವಾದ ಪ್ರತ್ಯಯವನ್ನು ಇಟ್ಟುಕೊಂಡು ಬೇರೆ ಇತರ ಪ್ರತ್ಯಯಗಳು ಅಡ್ಡಿಬಾರದಂತೆ ಮಾಡಿಕೊಂಡು, ಹೆಚ್ಚು ಗಾಳಿಯಿಲ್ಲದಿರುವ ಸ್ಥಳದಲ್ಲಿ ಉರಿಯುವ ದೀಪದ ಕುಡಿಯಂತೆ ಏಕಾಗ್ರತೆಯಿಂದ ಪರಮಾತ್ಮನನ್ನು ಚಿಂತಿಸುವದೇ ‘ಅಭಿಧ್ಯಾನ’ ವು.</p>
		<p class="description">ಧ್ಯಾನಕ್ಕೆ ಮುಖ್ಯವಾಗಿ ಬೇಕಾದದ್ದು ಎರಡು ಅಂಗಗಳು. ಒಂದು ಏಕಾಗ್ರತೆ, ಮತ್ತೊಂದು ನೈರಂತರ್ಯ. ಇತರ ಬೇರೆ ವಿಚಾರಗಳು ಮನಸ್ಸಿಗೆ ಬಾರದೆ ‘ಧ್ಯಾನ’ ಕಾಲದಲ್ಲಿ ಕೇವಲ ಆತ್ಮನನ್ನೇ ಚಿಂತಿಸುವದು ಏಕಾಗ್ರತೆ, ಆತ್ಮನಲ್ಲಿಯೇ ತಾತ್ಪರ್ಯವಿರುವದು ಏಕಾಗ್ರತೆ. ಇದನ್ನೇ ಯಾವಾಗಲೂ ಸಹಜವಾಗಿ ಚಿಂತಿಸುವದು ನೈರಂತರ್ಯ. ನಿರಂತರ ಅಂದರೆ ಮಧ್ಯೆ ಕಾಲಾವಕಾಶವಿಲ್ಲದೆ ಎಂದರ್ಥ. ಕೆಲವು ನಿಮಿಷ, ಕೆಲವು ಗಂಟೆ, ಕೆಲವು ದಿನಗಳು, ಕೆಲವು ಮಾಸಗಳು, ಕೆಲವು ವರ್ಷಗಳು ಮಾತ್ರ ಮಾಡಿದರೆ ಅದು ನಿರಂತರವಾಗುವದಿಲ್ಲ. ‘ಯಾವಜ್ಜೀವಂ’ ಅಂದರೆ ಜೀವನದ ಕೊನೆಯ ಉಸಿರಿನವರೆಗೂ ಈ ಆತ್ಮನನ್ನೇ ಧ್ಯಾನಿಸುತ್ತಿರಬೇಕು.</p>
		<p class="description">ಆತ್ಮನ ಧ್ಯಾನದಿಂದ ಮನಸ್ಸು ಆತ್ಮನಲ್ಲಿಯೇ ಕರಗಿಹೋಗುತ್ತದೆ. ಏಕಾಗ್ರತೆಯಿಂದ ಧ್ಯಾನಮಾಡಿದರೆ ಮನಸ್ಸು ಸುಪ್ರಸನ್ನವಾಗುತ್ತದೆ. ನಿರಂತರವಾಗಿ ಆತ್ಮನನ್ನೇ ಧ್ಯಾನಿಸುತ್ತಿದ್ದರೆ ಅಂಥವನಿಗೆ ಸಾಂಸಾರಿಕ ತಾಪಗಳು ತಟ್ಟುವದಿಲ್ಲ. ಮೊದಲು ಶಮದಮಾದಿ ಸಾಧನಗಳನ್ನು ಚೆನ್ನಾಗಿ ದಕ್ಕಿಸಿಕೊಂಡು ಅನಂತರ ಅಂತರಂಗಸಾಧನವಾದ ‘ಧ್ಯಾನ’ ವನ್ನು ಪ್ರಾರಂಭಿಸಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
</body>
</html>
