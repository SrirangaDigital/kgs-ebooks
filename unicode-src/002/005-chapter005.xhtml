<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-05.01">
		<p class="intro-shloka">॥ ಜೀವನ್ಮುಕ್ತಿಸ್ವರೂಪವಿದೇ ಶಂಕರಾಯ ನಮಃ ॥</p>
		<p class="shloka">ಜೀವನ್ತಂ ಬ್ರಹ್ಮಭೂತಂ ಚ ಬ್ರಹ್ಮಾತ್ಮಜ್ಞಾನಿನಂ ಭಜೇ ।<br /><strong>ಶಂಕರಂ</strong> ದೇಶಿಕೇಂದ್ರಂ ತಂ ಯತಿರಾಜಂ ಮಹಾಮತಿಮ್ ॥</p>
		<h1 class="level1-title" epub:type="title"><span class="date">ಮೇ ೧</span><br /><span class="num">೧೨೨.</span> ‘ಜೀವನ್ಮುಕ್ತಿ’ ಯೆಂದರೇನು?</h1>
		<p class="bhashya-verse">ಪ್ರಭಿನ್ನಸಮಸ್ತಾವಿದ್ಯಾಗ್ರಂಥೇಃ ಜೀವತ ಏವ ಬ್ರಹ್ಮಭೂತಸ್ಯ ಆತ್ಮವಿದಃ ನ ಗತಿರ್ವಿದ್ಯತೇ ।</p>
		<p class="bhashya-verse-source">ಕಾಠಕಭಾಷ್ಯ ೨-೩-೧೫</p>
		<p class="bhashya-verse-meaning">ಸಕಲ ಅವಿದ್ಯಾಗಂಟುಗಳನ್ನು ಬಿಡಿಸಿಕೊಂಡಿರುವ, ಬದುಕಿರುವಾಗಲೇ ಬ್ರಹ್ಮ ಸ್ವರೂಪನಾಗಿರುವಂಥ ಆತ್ಮಜ್ಞಾನಿಗೆ ಲೋಕಾಂತರಗತಿ ಜನ್ಮಾಂತರಗತಿಯೆಂಬುದು ಇರುವುದಿಲ್ಲ.</p>
		<p class="description">ಅಜ್ಞಾನಿಗಳಿಗೆ ದೇಹವೇ ನಾನೆಂಬ ಬುದ್ಧಿಯು ಇರುವದರಿಂದ ಜನ್ಮವೂ ಇದೆ ಮರಣವೂ ಇದೆ; ಗತಿಯೂ ಉಂಟು, ಆಗತಿಯೂ ಉಂಟು. ಈ ದೇಹದಿಂದ ಇನ್ನೊಂದು ದೇಹಕ್ಕೆ ಗಮನ, ಪುನಃ ಅಲ್ಲಿಂದ ಇನ್ನೊಂದು ಶರೀರಕ್ಕೆ ಪ್ರವೇಶ. ಇದು ಒಂದೇ ಸಮನೆ ಎಡೆಬಿಡದೆ ನಡೆಯುತ್ತಿರುವ ಸಂಸಾರಚಕ್ರ. ಇದೇ ದುಃಖರೂಪವಾದ ಭವಬಂಧನ. ಇದನ್ನು ತಪ್ಪಿಸಿಕೊಳ್ಳಲು ತೀವ್ರವಾದ ಪ್ರಯತ್ನವನ್ನು ಮಾಡುವವನೇ ಮುಮುಕ್ಷು ಸಾಧಕನು.</p>
		<p class="description">ವೇದಾಂತವಾಕ್ಯಾರ್ಥವಿಚಾರದಿಂದ ಸಾಧಕನಿಗೆ ಆತ್ಮಜ್ಞಾನವು ಉಂಟಾಗುತ್ತದೆ. ಆತ್ಮಜ್ಞಾನವು ಉಂಟಾದರೆ ಅವಿದ್ಯೆಯು ತೊಲಗುತ್ತದೆ. ಅಜ್ಞಾನವು ನಾಶವಾಯಿತೆಂದರೆ ಜ್ಞಾನಿಯು ಕೇವಲ ಜ್ಞಾನಿಯಾಗಿ ಉಳಿಯದೆ ಬ್ರಹ್ಮವಾಗಿ ಉಳಿದುಕೊಳ್ಳುತ್ತಾನೆ. ‘ನಾನು ಈ ದೇಹಾದಿಪರಿಚ್ಛಿನ್ನನಾದ ಸಂಸಾರಿಯಲ್ಲ; ನಿತ್ಯಶುದ್ಧನಿತ್ಯಬುದ್ಧನಿತ್ಯಮುಕ್ತನಾದ ಪರಮಾತ್ಮನೇ ನಾನು’ —ಎಂಬ ತಿಳಿವಳಿಕೆಯನ್ನು ಹೊಂದುತ್ತಾನೆ. ಇಂಥ ತಿಳಿವಳಿಕೆಯು ಸ್ವಾಭಾವಿಕವಾಗಿಬಿಡುತ್ತದೆ. ಇನ್ನು ಜ್ಞಾನಿಯು ಬ್ರಹ್ಮವೇ. ಇವನು ಕೃತಕೃತ್ಯ. ಬದುಕಿರುವಾಗಲೇ ಬ್ರಹ್ಮವಾಗಿದ್ದಾನೆ. ಇವನಿಗೆ ಪುನರ್ಜನ್ಮವು ಇರುವದೇ ಇಲ್ಲ. ಇದೇ ಜೀವನ್ಮುಕ್ತಿಯು. ಇದನ್ನು ಆತ್ಮಜ್ಞಾನದಿಂದ ಮಾತ್ರ ಹೊಂದಬಹುದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.02">
		<p class="intro-shloka">॥ ಪಂಡಿತವರಿಷ್ಠಾಯ ಶಂಕರಾಯ ನಮಃ ॥</p>
		<p class="shloka">ವಿದ್ವಾಂಸಂ ಪಂಡಿತಂ ಪ್ರಾಜ್ಞಂ ಬ್ರಹ್ಮಜ್ಞಾನಿನಮವ್ಯಯಮ್ ।<br />ನಮಾಮಿ <strong>ಶಂಕರಂ</strong> ಶಾಂತಂ ಸರ್ವತ್ರಾಭೇದದರ್ಶಿನಮ್ ॥</p>
		<h1 class="level1-title" epub:type="title"><span class="date">ಮೇ ೨</span><br /><span class="num">೧೨೩.</span> ಇವನು ಪಂಡಿತನಾದ ಅಜ್ಞಾನಿ</h1>
		<p class="bhashya-verse">ವಿದ್ವಾನಪಿ ಅವಿದ್ವಾನೇವಾಸೌ ಯೋಽಯಮ್ ಏಕಮ್ ಅಭಿನ್ನಮ್ ಆತ್ಮತತ್ತ್ವಂ ನ ಪಶ್ಯತಿ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೭</p>
		<p class="bhashya-verse-meaning">ಸಕಲಶಾಸ್ತ್ರಗಳನ್ನೂ ಅಧ್ಯಯನಮಾಡಿರುವ ಪಂಡಿತನಾಗಿದ್ದರೂ ಇವನು ಅಜ್ಞಾನಿಯೇ. ಏಕೆಂದರೆ ಈ ಪಂಡಿತನು ಏಕವಾಗಿರುವ ಪರಿಪೂರ್ಣ ಆತ್ಮನನ್ನು ಸರಿಯಾಗಿ ಅನುಭವದಿಂದ ತಿಳಿದುಕೊಂಡವನಾಗಿಲ್ಲ.</p>
		<p class="description">ಲೋಕದಲ್ಲಿ ಮಹಾಮಹಾಪಂಡಿತರುಗಳನ್ನು ನಾವು ಅಲ್ಲಲ್ಲಿ ಕಾಣುತ್ತೇವೆ. ಕೆಲವರು ಗ್ರಂಥಗಳನ್ನು ನೋಡದೆ ಘಂಟೆಗಟ್ಟಲೆ ನಿರರ್ಗಳವಾಗಿ ಗಂಗಾಪ್ರವಾಹದಂತೆ ಉಪನ್ಯಾಸವನ್ನು ಮಾಡಬಲ್ಲರು. ಮತ್ತೆ ಕೆಲವರು ಶಾಸ್ತ್ರಾರ್ಥ ಸಭೆಗಳಲ್ಲಿ ಪ್ರಮಾಣವಾಕ್ಯಗಳನ್ನು ಉದಾಹರಿಸುತ್ತಾ ತಂತಮ್ಮ ಸಿದ್ಧಾಂತಗಳನ್ನು ಮಂಡಿಸಬಲ್ಲರು. ಮತ್ತೆ ಕೆಲವರು ಹತ್ತಾರು ಭಾಷೆಗಳಲ್ಲಿ ಪ್ರವೀಣರಾಗಿ ನೂರಾರು, ಸಹಸ್ರಾರು ಗ್ರಂಥಗಳನ್ನೂ ಬರೆದು ರಾಷ್ಟ್ರಪ್ರಶಸ್ತಿಯನ್ನೂ ಸಂಪಾದಿಸಿರಬಹುದು. ಇಂಥ ಪಂಡಿತರುಗಳಿಗೆ ನೂರಾರು, ಸಹಸ್ರಾರು ಪ್ರಶಸ್ತಿಗಳು ಲಭಿಸಿರಲೂ ಬಹುದು. ಆದರೆ ಇಷ್ಟುಮಾತ್ರದಿಂದ ಅಂಥವರನ್ನು ಬ್ರಹ್ಮಜ್ಞಾನಿಗಳೆಂದು ಕರೆಯಲಾಗದು. ಆತ್ಮಜ್ಞಾನದ ಫಲವಾದ ಮೋಕ್ಷವು ಇಂಥವರಿಗೆ ಖಂಡಿತಾ ದೊರಕಿರುವದಿಲ್ಲ. ಏಕೆಂದರೆ ಅವರಿಗೆ ಬ್ರಹ್ಮಜ್ಞಾನವು ಬೇಕಾಗಿಲ್ಲ. ಇಂಥವರನ್ನು “ಓದಿದ ಅಜ್ಞಾನಿ” ಗಳೆಂದೇ ಕರೆಯಬೇಕು.</p>
		<p class="description">ಇನ್ನು ಬ್ರಹ್ಮಜ್ಞಾನಿಗಳಾದರೋ? ಇವರೇ ನಿಜವಾದ ಪಂಡಿತರು. ಇವರಿಗೆ ತರ್ಕ, ವ್ಯಾಕರಣ, ಮೀಮಾಂಸಾಶಾಸ್ತ್ರಗಳಾಗಲಿ ವೇದ, ಉಪನಿಷತ್, ಪುರಾಣಗಳಾಗಲಿ ಕಂಠಪಾಠವಾಗದಿರಬಹುದು. ಇವರು ಪ್ರವಚನಪಟುಗಳಾಗದೇ ಇರಬಹುದು. ಆದರೆ ಸರ್ವರಲ್ಲೂ ಸಮನಾಗಿರುವ ಆತ್ಮನನ್ನು ಕಂಡುಕೊಂಡಿರುವ ಧೀರರು ಇವರು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.03">
		<p class="intro-shloka">॥ ನಿಜಪಂಡಿತಾಯ ಶಂಕರಾಯ ನಮಃ ॥</p>
		<p class="shloka"><strong>ಶಂಕರಂ</strong> ಪಂಡಿತಂ ಪ್ರಾಜ್ಞಂ ಬ್ರಹ್ಮಾತ್ಮಜ್ಞಾನಸಂಯುತಮ್ ।<br />ಬ್ರಹ್ಮಜ್ಞಾನೋಪದೇಷ್ಟಾರಂ ಗುರೂಣಾಂ ನೌಮಿ ತಂ ಗುರುಮ್ ॥</p>
		<h1 class="level1-title" epub:type="title"><span class="date">ಮೇ ೩</span><br /><span class="num">೧೨೪.</span> ನಿಜವಾದ ‘ಪಂಡಿತರು’ ಯಾರು?</h1>
		<p class="bhashya-verse">ಪಂಡಾ ಆತ್ಮವಿಷಯಾ ಬುದ್ಧಿಃ ಯೇಷಾಂ ತೇ ಹಿ ಪಂಡಿತಾಃ ।</p>
		<p class="bhashya-verse-source">ಗೀತಾಭಾಷ್ಯ ೨-೧೧</p>
		<p class="bhashya-verse-meaning">‘ಪಂಡಾ’ ಅಂದರೆ ಆತ್ಮಜ್ಞಾನವು ಯಾರಿಗೆ ಉಂಟಾಗಿದೆಯೊ ಅವರೇ ಅಲ್ಲವೆ, ನಿಜವಾದ ಪಂಡಿತರು?</p>
		<p class="description">ಪಂಡಿತರು, ಪಾಮರರು—ಎಂದು ಲೋಕದಲ್ಲಿ ಮಾನವರನ್ನು ಎರಡು ಪಂಗಡ ಮಾಡುತ್ತೇವೆ. ಲೌಕಿಕ ವಿದ್ಯೆಗಳನ್ನು ಓದಿದವರು ಪಂಡಿತರು, ಶಾಸ್ತ್ರಪುರಾಣಗಳನ್ನು ಬಲ್ಲವರು ಪಂಡಿತರು. ಲೌಕಿಕ ವೈದಿಕ ವಿಷಯಗಳನ್ನು ಚೆನ್ನಾಗಿ ತಿಳಿದವರು, ವಾಗ್ಮಿಗಳು, ವಿಮರ್ಶಕರುಗಳು ಪಂಡಿತರೆಂದು ಪ್ರಸಿದ್ಧರಾಗಿರುತ್ತಾರೆ. ಇದನ್ನು ಅರಿಯದ ಅನಕ್ಷರಸ್ಥರನ್ನು ಪಾಮರರು ಎಂದು ಕರೆಯುತ್ತೇವೆ.</p>
		<p class="description">ಆದರೆ ವೇದಾಂತದಲ್ಲಿ ಮಾತ್ರ ಇಂಥ ‘ಪಂಡಿತ’ ರನ್ನೂ ಅಜ್ಞರೆಂದೇ ಕರೆದಿರುತ್ತದೆ. ಹಾಗಾದರೆ ನಿಜವಾದ ಪಂಡಿತರು ಯಾರು? ಎಂದರೆ ಆತ್ಮ ಜ್ಞಾನಿಗಳೇ ನಿಜವಾದ ಪಂಡಿತರು. ದೇಹೇಂದ್ರಿಯಾದಿಗಳು ತಾನಲ್ಲವೆಂದೂ ಪರಬ್ರಹ್ಮವೇ ತಾನೆಂದೂ ತಿಳಿದವರೇ ವೇದಾಂತದಲ್ಲಿ ‘ಪಂಡಿತ’ ರು. ಹಿಂದಿ, ಕನ್ನಡ, ಇಂಗ್ಲೀಷು, ತೆಲುಗು, ಮರಾಠಿ ಮುಂತಾದ ಭಾಷೆಗಳಲ್ಲಿ ಪ್ರವೀಣರಾಗಿರುವವರನ್ನು ಲೋಕದಲ್ಲಿ ಪಂಡಿತರೆಂದೇ ಕರೆಯುತ್ತೇವೆ. ಇವರಿಗೂ ದೇಹಾಭಿಮಾನವು ಇರುವದರಿಂದ ಇವರೆಲ್ಲರೂ ಅಪಂಡಿತರೇ ಆಗಿರುತ್ತಾರೆ. ಇವರಿಗೆ ಶೋಕಮೋಹಾದಿಗಳು ಇರುತ್ತವೆಯಲ್ಲವೆ?</p>
		<p class="description">ಆತ್ಮನ ಬಗ್ಗೆ, ಬ್ರಹ್ಮದ ಬಗ್ಗೆ ತಿಳಿದು ವೇದಾಂತಗಳನ್ನು ಕುರಿತು ಉಪನ್ಯಾಸಮಾಡುವವರೂ ಅಪಂಡಿತರೇ. ಆತ್ಮನೇ ತಾನು, ಬ್ರಹ್ಮವೇ ತಾನೆಂದು ಅನುಭವದಿಂದ ತಿಳಿದವನೇ ಪಂಡಿತನು. ಇದು ಸಮ್ಯಗ್ದರ್ಶನರೂಪವಾದ ಅನುಭವಪರ್ಯವಸಾಯಿಯಾದ ನಿಜವಾದ ಪಾಂಡಿತ್ಯ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.04">
		<p class="intro-shloka">॥ ಜ್ಞಾನಸಾಗರಾಯ ಶಂಕರಾಯ ನಮಃ ॥</p>
		<p class="shloka">ಸರ್ವಾಧ್ಯಾಸನಿಹಂತಾರಂ ಸರ್ವೇಷಾಂ ಜ್ಞಾನದಾಯಕಮ್ ।<br />ಕಾರುಣ್ಯಸಾಗರಂ ವಂದೇ <strong>ಶಂಕರಂ</strong> ಜ್ಞಾನಸಾಗರಮ್ ॥</p>
		<h1 class="level1-title" epub:type="title"><span class="date">ಮೇ ೪</span><br /><span class="num">೧೨೫.</span> ಇದು “ಸಾರ್ವತ್ರಿಕಾವಿದ್ಯೆಯು”</h1>
		<p class="bhashya-verse">ದೇಹಾದಿಷು ಅನಾತ್ಮಸು ‘ಅಹಮಸ್ಮಿ’ ಇತಿ ಆತ್ಮಬುದ್ಧಿಃ ಅವಿದ್ಯಾ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೩-೨</p>
		<p class="bhashya-verse-meaning">ತಾನಲ್ಲದ ದೇಹಾದಿಗಳಲ್ಲಿ ‘ನಾನು’ ಎಂಬ ತಿಳಿವಳಿಕೆಯೇ “ಅವಿದ್ಯೆ” ಯು.</p>
		<p class="description">ದೇಹಾದಿಗಳೆಂದರೆ ದೇಹ ಮುಂತಾದವುಗಳು. ಎಂದರೆ ದೇಹ, ಇಂದ್ರಿಯ, ಮನಸ್ಸು, ಬುದ್ಧಿ, ಅಹಂಕಾರ, ಚಿತ್ತ, ಪ್ರಾಣಗಳು. ಇವೆಲ್ಲಕ್ಕೂ ‘ಸಂಘಾತ’ ಎಂದು ಹೆಸರು. ಇವುಗಳೆಲ್ಲವೂ ಪಂಚಭೂತಗಳಿಂದಾಗಿರುವ ಪದಾರ್ಥಗಳು. ಇದೆಲ್ಲವೂ ಕೇವಲ ಅನಾತ್ಮವೇ ಹೊರತು “ಆತ್ಮ” ನಲ್ಲ. ಆತ್ಮನೆಂದರೆ ತಾನು, ಆತ್ಮನೆಂದರೆ ಸ್ವರೂಪ; ಆತ್ಮನಿಗೆ ನಾಶವಿಲ್ಲ.</p>
		<p class="description">ಈ ಸಂಘಾತವನ್ನು ತಾನೆಂದು ಪ್ರತಿಯೊಬ್ಬರೂ ತಿಳಿದುಕೊಂಡಿದ್ದಾರಲ್ಲ? ಪಂಡಿತರಿಂದ ಪಾಮರರವರೆಗೂ ಪ್ರತಿಯೊಬ್ಬರೂ ಈ ಶರೀರಾದಿಗಳನ್ನೇ ತಾನೆಂದು ತಿಳಿದು ವ್ಯವಹರಿಸುತ್ತಿದ್ದಾರಲ್ಲ? ಹೀಗಿರುವಾಗ ಇದನ್ನು ‘ಅವಿದ್ಯೆ’ ಎಂದು ಹೇಗೆ ಹೇಳೋಣ? ಎಂದು ನಮಗೆ ಅನ್ನಿಸುತ್ತದೆಯಲ್ಲವೆ? ದಿಟ!</p>
		<p class="description">ಇದನ್ನು ‘ಸಾರ್ವತ್ರಿಕ ಅವಿದ್ಯೆ’ ಎಂದು ಕರೆಯುತ್ತಾರೆ. ಈ ಅವಿದ್ಯೆಯು ಕೆಲವರಿಗೆ ಮಾತ್ರ ಇರುವಂಥದ್ದಲ್ಲ, ಮತ್ತೇನೆಂದರೆ, ಎಲ್ಲರಿಗೂ ಇರುವಂಥ ಅವಿದ್ಯೆಯಿದು! ಹೀಗಿರುವದು ಸಾಧ್ಯವೆ? ಎಂದರೆ ಖಂಡಿತಾ ಸಾಧ್ಯ! ಸೂರ್ಯನು ಪೂರ್ವದಲ್ಲಿ ಹುಟ್ಟಿ ಪಶ್ಚಿಮದಲ್ಲಿ ಮುಳುಗುವಂತೆ ಎಲ್ಲರಿಗೂ ಕಾಣುತ್ತಿದೆಯಲ್ಲವೆ? ಭೂಮಿಯು ಸ್ಥಿರವಾಗಿ ನಿಂತಿರುವಂತೆ, ಹಾಗೂ ಚಪ್ಪಟೆಯಾಗಿರುವಂತೆ ಕಾಣುವದು ಎಲ್ಲರಿಗೂ ಸಮಾನವಾಗಿದೆಯಲ್ಲವೆ? ಹೀಗೆ ಸಾರ್ವತ್ರಿಕವಾಗಿ ತೋರುತ್ತಿದ್ದರೂ ಇದು ‘ಸಾರ್ವತ್ರಿಕ ಅವಿದ್ಯೆ’ ಯಲ್ಲವೆ? ಹೀಗೆಯೇ ದೇಹಾದಿಗಳಲ್ಲಿ ನಾನು ಎಂಬಿದೂ ಸಾರ್ವತ್ರಿಕ ಅವಿದ್ಯೆಯಾಗಿದೆ. ಆತ್ಮವಿದ್ಯೆಯಿಂದ ಇದು ನಾಶವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.05">
		<p class="intro-shloka">॥ ಬುದ್ಧಿಸಾಕ್ಷಿಣೇ ಶಂಕರಾಯ ನಮಃ ॥</p>
		<p class="shloka">ಬುದ್ಧೌಗುಹಾಯಾಂ ನಿಹಿತಂ ಸರ್ವಸಾಕ್ಷಿತಯಾ ಪರಮ್ ।<br /><strong>ಶಂಕರಂ</strong> ಬ್ರಹ್ಮತತ್ತ್ವಜ್ಞಂ ಸದ್ಗುರುಂ ನೌಮಿ ಸರ್ವದಾ ॥</p>
		<h1 class="level1-title" epub:type="title"><span class="date">ಮೇ ೫</span><br /><span class="num">೧೨೬.</span> “ನಮ್ಮೊಳಗೇ ಬ್ರಹ್ಮವಿದೆ” ಎಂದರೇನರ್ಥ?</h1>
		<p class="bhashya-verse">ಬುದ್ಧೌ ಗುಹಾಯಾಂ ನಿಹಿತಂ ಬ್ರಹ್ಮ, ತದ್ವೃತ್ತ್ಯಾ ವಿವಿಕ್ತತಯಾ ಉಪಲಭ್ಯತೇ ಇತ್ಯರ್ಥಃ । ನ ಹಿ ಅನ್ಯಥಾ ವಿಶಿಷ್ಟದೇಶಕಾಲ- ಸಂಬಂಧೋಽಸ್ತಿ ಬ್ರಹ್ಮಣಃ । ಸರ್ವಗತತ್ವಾತ್, ನಿರ್ವಿಶೇಷತ್ವಾಚ್ಚ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೧</p>
		<p class="bhashya-verse-meaning">‘ಬ್ರಹ್ಮವು ಬುದ್ಧಿಗುಹೆಯಲ್ಲಿ ಅಡಕವಾಗಿದೆ’ ಎಂದರೆ, ‘ಅಲ್ಲಿ ಬುದ್ಧಿವೃತ್ತಿಗಳಿಗೆ ಸಾಕ್ಷಿಯಾಗಿ ತೋರುತ್ತಿದೆ’ ಎಂದರ್ಥವನ್ನು ಮಾಡಬೇಕು. ಹೀಗೆ ಅರ್ಥವನ್ನು ಮಾಡದೆ ಹೋದರೆ ಇದು ಸರಿಹೊಂದುವದಿಲ್ಲ. ಏಕೆಂದರೆ ಸರ್ವಗತವೂ ನಿರ್ವಿಶೇಷವೂ ಆಗಿರುವ ಬ್ರಹ್ಮಕ್ಕೆ ಒಂದು ಗೊತ್ತಾದ ದೇಶದಲ್ಲಿ ಅಥವಾ ಕಾಲದಲ್ಲಿ ಇರುವದೆಂಬುದು ಹೊಂದುವದಿಲ್ಲವಷ್ಟೆ!</p>
		<p class="description">ಬ್ರಹ್ಮವು ಸಕಲಪ್ರಾಣಿಗಳ ಹೃದಯದಲ್ಲಿ ಅಡಕವಾಗಿದೆ, ನಮ್ಮೊಳಗೇ ಪರಮಾತ್ಮನು ವಾಸಿಸುತ್ತಾನೆ, ಆತ್ಮನು ಬುದ್ಧಿಯನ್ನು ಬೆಳಗುತ್ತಿದ್ದಾನೆ— ಎಂದು ವೇದಾಂತಗಳಲ್ಲಿ ಅಲ್ಲಲ್ಲಿ ತಿಳಿಸಿರುತ್ತಾರೆ. ಈ ಮಾತುಗಳಿಗೆ ಸರಿಯಾದ ಅರ್ಥವನ್ನು ಮಾಡಿಕೊಳ್ಳಬೇಕು. ಬಾವಿಯೊಳಗೆ ನೀರಿರು ವಂತೆ, ಬುಟ್ಟಿಯೊಳಗೆ ಹಣ್ಣು ತರಕಾರಿಗಳಿರುವಂತೆ, ಡಬ್ಬಿಯೊಳಗೆ ಆಭರಣವಿರುವಂತೆ, ಪರಮಾತ್ಮನು ನಮ್ಮೊಳಗೆ ಕೂತಿರುತ್ತಾನೆ ಎಂದರ್ಥವಲ್ಲ. ಏಕೆಂದರೆ ಪರಮಾತ್ಮನಿಗೆ ಹಾಗೆ ದೇಶಕಾಲಗಳ ಸಂಬಂಧವು ಹೊಂದುವದಿಲ್ಲ. ‘ಆಕಾಶವು ಮನೆಯೊಳಗೆ ಇದೆ’ ಎಂದರೆ ಏನರ್ಥ? ವಿಚಾರಮಾಡಬೇಕು.</p>
		<p class="description">ಇಂದ್ರಿಯಗಳನ್ನೂ ಬುದ್ಧಿಯ ವೃತ್ತಿಗಳನ್ನೂ ಚೈತನ್ಯರೂಪದಿಂದ ಸಂನಿಧಾನಮಾತ್ರದಿಂದ ಬೆಳಗುತ್ತಿರುವದನ್ನೇ ‘ಆತ್ಮನು ಹೃದಯದಲ್ಲಿದ್ದಾನೆ’ ಎಂದು ಹೇಳುತ್ತಾರೆ. ಸೂರ್ಯನು ಬೆಳಗುತ್ತಾನೆ ಎಂದರೆ ಅಲ್ಲಿ ಕ್ರಿಯೆಯೇನೂ ಇಲ್ಲವಷ್ಟೆ! ಹಾಗೆಯೇ ಆತ್ಮನು ಚೈತನ್ಯಸ್ವರೂಪನಾಗಿದ್ದಾನೆ —ಎಂದರ್ಥ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.06">
		<p class="intro-shloka">॥ ಸಕಲವೇದಸಾರಜ್ಞಾಯ ಶಂಕರಾಯ ನಮಃ ॥</p>
		<p class="shloka">ನಿತ್ಯಶುದ್ಧಂ ನಿತ್ಯಬುದ್ಧಂ ನಿತ್ಯಮುಕ್ತಸ್ವರೂಪಿಣಮ್ ।<br />ಸರ್ವವೇದಾಂತಸಾರಜ್ಞಂ <strong>ಶಂಕರಂ</strong> ಶ್ರೀಗುರುಂ ಶ್ರಯೇ ॥</p>
		<h1 class="level1-title" epub:type="title"><span class="date">ಮೇ ೬</span><br /><span class="num">೧೨೭.</span> ಇದೇ, ಉಪನಿಷತ್ತುಗಳ ಪರಮ ಗುರಿ!</h1>
		<p class="bhashya-verse">ಸರ್ವಾಸಾಮುಪನಿಷದಾಮ್ ಆತ್ಮಯಾಥಾತ್ಮ್ಯನಿರೂಪಣೇನೈವ ಉಪಕ್ಷಯಾತ್ । ಗೀತಾನಾಂ ಮೋಕ್ಷಧರ್ಮಾಣಾಂ ಚ ಏವಂ-ಪರತ್ವಾತ್ ।</p>
		<p class="bhashya-verse-source">ಈಶಾವಾಸ್ಯಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಎಲ್ಲ ಉಪನಿಷತ್ತುಗಳೂ ಆತ್ಮನ ಸ್ವರೂಪವನ್ನು ಉಪದೇಶಿಸಿ ಮತ್ತು ನಿರ್ಣಯಿಸಿ ಅಷ್ಟರಿಂದಲೇ ಮುಕ್ತಾಯಗೊಳ್ಳುತ್ತಿವೆ. ಮೋಕ್ಷಸ್ವರೂಪವನ್ನು ಉಪದೇಶಿಸಲು ಹೊರಟಿರುವ ಭಗವದ್ಗೀತೆಯೂ ಹೀಗೆಯೇ ಆತ್ಮಸ್ವರೂಪವನ್ನು ಪರಮತಾತ್ಪರ್ಯದಿಂದ ತಿಳಿಸುತ್ತಿದೆ.</p>
		<p class="description">ಉಪನಿಷತ್ತುಗಳೆಂದರೆ ವೇದಾಂತಗಳು. ಇವುಗಳಿಗೇ ‘ಶ್ರುತಿ’ ಯೆಂದೂ ಹೆಸರು. ‘ಆಮ್ನಾಯ’ ವೆಂದೂ ‘ಶಾಸ್ತ್ರ’ ವೆಂದೂ ಇದನ್ನೇ ಕರೆಯುತ್ತಾರೆ. ವೇದಾಂತಗಳಲ್ಲಿ ಎಲ್ಲ ವಿಚಾರಗಳನ್ನೂ ತಿಳಿಸಿದೆ. ಅಂದರೆ ಕರ್ಮ, ಯೋಗ, ಧ್ಯಾನ, ಭಕ್ತಿ, ದಾನ, ತಪಸ್ಸು, ಉಪಾಸನೆ, ಗೃಹಸ್ಥನ ಕರ್ತವ್ಯ, ವರ್ಣಾಶ್ರಮವಿಚಾರ—ಎಲ್ಲವೂ ಇದರಲ್ಲಿ ಇವೆ. ಭಗವದ್ಗೀತೆಯಲ್ಲಿಯೂ ಈ ಎಲ್ಲ ವಿಚಾರವನ್ನೂ ತಿಳಿಸಿದೆ. ಆದ್ದರಿಂದಲೇ ಒಬ್ಬೊಬ್ಬರೂ ತಮತಮಗೆ ಬೇಕಾದ ವಿಚಾರಗಳನ್ನು ವೇದಾಂತಗಳಿಂದ ಆರಿಸಿಕೊಳ್ಳುತ್ತಾರೆ.</p>
		<p class="description">ಇದು ಸರಿಯಾದ ಕ್ರಮವಲ್ಲ. ವೇದಾಂತಗಳಲ್ಲಿ ಪರಮ ತಾತ್ಪರ್ಯದಿಂದ ತಿಳಿಸಿರುವ ಸಾರತಮವಾದ ಸಂದೇಶವನ್ನು ಮಾತ್ರ ಸಾಧಕರು ಆದರಿಸಬೇಕು. ಅದಾವುದು? ಎಂದರೆ, ಆತ್ಮಯಾಥಾತ್ಮ್ಯದ ನಿರೂ ಪಣೆಯು. ಆತ್ಮನ ನಿಜವಾದ ಸ್ವರೂಪವನ್ನು ವೇದಾಂತಗಳಲ್ಲಿ ಉಪದೇಶಿಸಿದೆ. ಉಪಾಧಿಗಳ ಹಂಗಿಲ್ಲದವನು ಆತ್ಮನು, ಆತ್ಮನು ಅಸಂಸಾರಿ, ಆತ್ಮನು ಅದ್ವಿತೀಯನೂ ಸರ್ವಾತ್ಮಕನೂ ಆಗಿದ್ದಾನೆಂದು ಉಪದೇಶಿಸುವದೇ ಸಕಲ ವೇದಾಂತಗಳ ಸಕಲ ಶಾಸ್ತ್ರಗಳ ಪರಮಗುರಿಯಾಗಿರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.07">
		<p class="intro-shloka">॥ ಭಕ್ತಾನುಗ್ರಹಕಾರಿಣೇ ಶಂಕರಾಯ ನಮಃ ॥</p>
		<p class="shloka">ವೇದಾಂತಾರ್ಥವಿದಂ ಶಾಂತಂ ಪರಂ ಕಾರುಣಿಕಂ ಗುರುಮ್ ।<br />ಭಕ್ತಾನುಗ್ರಹಕರ್ತಾರಂ <strong>ಶಂಕರಂ</strong> ನೌಮಿ ಭಕ್ತಿತಃ ॥</p>
		<h1 class="level1-title" epub:type="title"><span class="date">ಮೇ ೭</span><br /><span class="num">೧೨೮.</span> ಇದೇ, ಸದ್ಗುರುಪ್ರಸಾದ!</h1>
		<p class="bhashya-verse">ವೇದಾಂತಾರ್ಥತತ್ತ್ವಾಭಿಜ್ಞೇನ ಪರಮಕಾರುಣಿಕೇನ ಸದ್ಗುರುಣಾ ಪ್ರತಿಬೋಧ್ಯಮಾನಃ ಆತ್ಮಾನಂ ಪ್ರತಿಬುಧ್ಯತೇ ।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾ ಭಾಷ್ಯ ೧-೧೬</p>
		<p class="bhashya-verse-meaning">ವೇದಾಂತಾರ್ಥತತ್ತ್ವವನ್ನು ಬಲ್ಲವನಾದ ಪರಮಕಾರುಣಿಕನಾದ ಸದ್ಗುರುವಿನಿಂದ ಉಪದೇಶಿಸಲ್ಪಟ್ಟವನಾದಾಗ ಮಾತ್ರ ಮುಮುಕ್ಷುವು ಆತ್ಮನನ್ನು ಸರಿಯಾಗಿ ಅನುಭವದಿಂದ ತಿಳಿದುಕೊಳ್ಳುತ್ತಾನೆ.</p>
		<p class="description">ವೇದಾಂತಗಳಲ್ಲಿ ಉಪದೇಶಿಸಿರುವ ಆತ್ಮತತ್ತ್ವವು ಅತ್ಯಂತ ಸೂಕ್ಷ್ಮವೂ ಅತ್ಯಂತ ದುರ್ವಿಜ್ಞೇಯವೂ ಆಗಿರುತ್ತದೆ. ಪ್ರತ್ಯಕ್ಷಪ್ರಮಾಣಗಳಿಂದಾಗಲಿ, ಅನುಮಾನ ಪ್ರಮಾಣದಿಂದಾಗಲಿ ಇದನ್ನು ತಿಳಿಯಲು ಸಾಧ್ಯವಾಗುವದಿಲ್ಲ. ಇನ್ನು ಈ ಬ್ರಹ್ಮವೇ ತಾನೆಂದಾಗಲಿ, ತಾನೇ ಬ್ರಹ್ಮವೆಂದಾಗಲಿ ಅನುಭವದಿಂದ ತಿಳಿಯುವದಂತೂ ಸಾಮಾನ್ಯರಿಗೆ ದಕ್ಕದ ಮಾತು.</p>
		<p class="description">ಹಾಗಾದರೆ ವೇದಾಂತ ಸಂದೇಶಗಳು ಬರೀ ಕಲ್ಪನಾಲಹರಿಯೇ? ಯಾರ ಅನುಭವಕ್ಕೂ ಸರ್ವಥಾ ಬರುವದೇ ಇಲ್ಲವೆ? ವೇದಾಂತವೆಲ್ಲ ಕೇವಲ ಅರ್ಥವಾದವೆ? ಎಂದರೆ ಹಾಗಲ್ಲ. ಶ್ರೋತ್ರಿಯ ಬ್ರಹ್ಮನಿಷ್ಠರಾದ ಸದ್ಗುರುಗಳಿಂದ ವೇದಾಂತಸಂದೇಶಗಳನ್ನು ಸರಿಯಾಗಿ ಸತ್ಸಂಪ್ರದಾಯ ಕ್ರಮದಿಂದ ಅನುಭವಕ್ಕೆ ಬರುವಂತೆ ಅರ್ಥಮಾಡಿಕೊಳ್ಳಬಹುದು.</p>
		<p class="description">ಆ ಸದ್ಗುರುಗಳು ಹೇಗಿರುತ್ತಾರೆ? ಎಂದರೆ ಸ್ವಯಂ ವೇದಾಂತಾರ್ಥ ತತ್ತ್ವಜ್ಞರಾಗಿರುತ್ತಾರೆ. ವೇದಾಂತಾರ್ಥವಾಗಿರುವ ಆತ್ಮನನ್ನು ಅನುಭವದಲ್ಲಿ ಕಂಡುಕೊಂಡಿರುವ ಧೀರರಿವರು! “ಅಹಂ ಬ್ರಹ್ಮಾಸ್ಮಿ” ಎಂದು ದೃಢವಾಗಿ ಅರ್ಥಮಾಡಿಕೊಂಡಿರುವ ಬ್ರಹ್ಮಾತ್ಮಜ್ಞಾನಿಗಳಿವರು! ಮತ್ತು ಪರಮ ಕಾರುಣಿಕರಿವರು! ಇಂಥ ಸದ್ಗುರುಗಳು ಬೋಧಿಸಿದಾಗ ಬ್ರಹ್ಮಾತ್ಮ ಸ್ವರೂಪವು ಸುಲಭವಾಗಿ ಅರ್ಥವಾಗಿಬಿಡುತ್ತದೆ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.08">
		<p class="intro-shloka">॥ ಸಹಜಾನಂದನಿಷ್ಠಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಾನಂದರಸಾಸ್ವಾದಪರಂ ವಂದೇ ಜಗದ್ಗುರುಮ್ ।<br />ವಿಷಯೇಭ್ಯೋ ವಿರಕ್ತಂ ಶ್ರೀ <strong>ಶಂಕರಂ</strong> ಬ್ರಹ್ಮವಿದ್ವರಮ್ ॥</p>
		<h1 class="level1-title" epub:type="title"><span class="date">ಮೇ ೮</span><br /><span class="num">೧೨೯.</span> ಜ್ಞಾನಿಗೆ ಉಪರತಿಯು ಸಹಜ</h1>
		<p class="bhashya-verse">ಬ್ರಹ್ಮವಿದಾಂ ಸ್ತ್ರ್ಯಾದಿವಿಷಯೇಭ್ಯಃ ಸ್ವಯಮೇವ ಉಪರಮೋ ಭವತಿ ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೧-೧</p>
		<p class="bhashya-verse-meaning">ಬ್ರಹ್ಮಜ್ಞಾನಿಗಳಿಗೆ ಹೆಣ್ಣು ಹೊನ್ನು ಮಣ್ಣು ಮುಂತಾದ ವಿಷಯಗಳಿಂದ ಮನಸ್ಸು ತಾನೇ ತಾನಾಗಿ ಹಿಂತಿರುಗಿಬಿಡುತ್ತದೆ.</p>
		<p class="description">ಚಿಕ್ಕ ಮಕ್ಕಳಿಗೆ ಚಾಕ್ ಲೇಟ್, ಬಿಸ್ಕತ್ತು, ಕೇಕ್, ಪೆಪ್ಪರ್ ಮಿಂಟ್ ಗಳಲ್ಲಿ ಮನಸ್ಸು ರತವಾಗಿರುತ್ತದೆ. ಅವರೇ ಸ್ವಲ್ಪ ದೊಡ್ಡವರಾದರೆ ಆಗ ಅವರಿಗೆ ಪೆನ್ಸಿಲ್, ಪೆನ್, ರಬ್ಬರ್ ಗಳು ಬೇಕೆನಿಸುತ್ತವೆ. ಕಾಲೇಜ್ ವಿದ್ಯಾರ್ಥಿಗಳಾದರೆ ಆಗ ಪ್ಯಾಂಟ್, ಸೈಕಲ್, ಪುಸ್ತಕಗಳು ಬೇಕೆನಿಸಿ ಅವರಿಗೆ ಚಾಕಲೇಟ್ ಗಳಲ್ಲಿ ಆಸಕ್ತಿಯು ಕಡಿಮೆಯಾಗುತ್ತದೆ. ಇನ್ನು ವಿದ್ಯಾವಂತರಾಗಿ ಹಣ ಸಂಪಾದಿಸುತ್ತಾ ಇದ್ದರೆ ಆಗ ಹೆಣ್ಣು, ಸ್ಕೂಟರ್, ಸಿನೇಮಾ ಬೇಕೆನಿಸುತ್ತದೆ. ಆಮೇಲೆ ಹೊನ್ನು, ಮನೆ ಮಠ, ಅಧಿಕಾರ, ಕೀರ್ತಿ ಬೇಕೆನಿಸುತ್ತದೆ. ಇದೆಲ್ಲ ಲೌಕಿಕಸಂಪತ್ತಿನ ಮಾತಾಯಿತು.</p>
		<p class="description">ಹೀಗೆಯೇ ಅಧ್ಯಾತ್ಮ ಮಾರ್ಗದಲ್ಲಿ ಮುಂದುವರಿದು ಹೋದಂತೆಲ್ಲ ಮನಸ್ಸು ಹೊರಗಿನಿಂದ ಒಳಗಡೆಗೆ ಪ್ರಯಾಣ ಮಾಡುತ್ತಾ ಹೋಗುತ್ತದೆ. ಪ್ರಾರಂಭದ ಹಂತದಲ್ಲಿ ಅಧಿಕಾರ, ಆಡಂಬರಗಳಿಂದ ಮನಸ್ಸು ಹಿಮ್ಮೆಟ್ಟುತ್ತದೆ. ಅನಂತರ ಹಣ, ಕಾಸು, ಮನೆ, ಮಠಗಳು ಸಾಕೆನಿಸುತ್ತದೆ. ಹೆಚ್ಚು ಧ್ಯಾನ, ಜಪ, ತತ್ತ್ವಾನುಸಂಧಾನಪರನಾಗುತ್ತಾ ಹೋದಂತೆಲ್ಲಾ ಬಾಹ್ಯ ವ್ಯವಹಾರವೇ ಬೇಡವೆನಿಸುತ್ತದೆ. ಇನ್ನು ಮುಮುಕ್ಷುಸಾಧಕನಾಗಿ ಸದ್ಗುರುಗಳನ್ನು ಬಳಿಸಾರಿ, ಸದ್ಗುರುಗಳಿಂದ ವೇದಾಂತ ವಾಕ್ಯಾರ್ಥಗಳನ್ನು ಅನುಭವದಿಂದ ತಿಳಿದುಕೊಂಡುಬಿಟ್ಟರೆ ಅವನಿಗೆ ಪರಮಾನಂದ, ಬ್ರಹ್ಮಾನಂದವೇ ದೊರಕಿಬಿಡುತ್ತದೆ. ಹಣ್ಣು ಸಿಕ್ಕಿಬಿಟ್ಟ ಮೇಲೆ ಸಿಪ್ಪೆ ಬೇಕೇ? ಆತ್ಮಜ್ಞಾನಿಯು ಬಾಹ್ಯವಿಷಯಗಳಲ್ಲಿ ಅನುರಕ್ತನಾಗುವದಿಲ್ಲ. ಇದು ಅವನಿಗೆ ಸಹಜವಾದ ಸ್ವಾಭಾವಿಕವಾದ ಸ್ಥಿತಿಯು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.09">
		<p class="intro-shloka">॥ ಮುಕ್ತಿಸ್ವರೂಪವಿದೇ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಾದೋಷನಿರ್ಮುಕ್ತಂ ಮುಕ್ತಿತತ್ತ್ವವಿದಂ ಪರಮ್ ।<br />ನಮಾಮಿ ಸದ್ಗುರುಂ ಶ್ರೇಷ್ಠಂ <strong>ಶಂಕರಂ</strong> ಲೋಕಶಂಕರಮ್ ॥</p>
		<h1 class="level1-title" epub:type="title"><span class="date">ಮೇ ೯</span><br /><span class="num">೧೩೦.</span> ಮೋಕ್ಷವು ಸ್ವತಃಸಿದ್ಧ, ಸ್ವಾಭಾವಿಕ</h1>
		<p class="bhashya-verse">ಅವಿದ್ಯಾದಿಸಂಸಾರಬಂಧಾಪನಯನಮೇವ ಮೋಕ್ಷಮ್ ಇಚ್ಛಂತಿ ಬ್ರಹ್ಮವಿದಃ, ನ ಕಾರ್ಯಭೂತಮ್ । ಅತಃ ನ ದೇಶಕಾಲ- ಪರಿಚ್ಛೇದೇನ ಗಂತವ್ಯೋ ಮೋಕ್ಷಃ ॥</p>
		<p class="bhashya-verse-source">ಮುಂಡಕಭಾಷ್ಯ ೩-೨-೬</p>
		<p class="bhashya-verse-meaning">ಸಂಸಾರದುಃಖಗಳಿಗೆ ಕಾರಣವಾಗಿರುವ ಅವಿದ್ಯಾಕಾಮಕರ್ಮಗಳನ್ನು ಕಳೆದುಕೊಳ್ಳುವದನ್ನೇ ಬ್ರಹಜ್ಞಾನಿಗಳು ‘ಮೋಕ್ಷ’ ವೆಂದು ಕರೆಯುತ್ತಾರೆ. ಆದ್ದರಿಂದ ಬೇರೆ ದೇಶದಲ್ಲಿ ಬೇರೆ ಕಾಲದಲ್ಲಿ ಹೋಗಿ ಮೋಕ್ಷವನ್ನು ಪಡೆಯಬೇಕಾಗಿಲ್ಲ, ಪಡೆಯಲು ಸಾಧ್ಯವೂ ಇಲ್ಲ.</p>
		<p class="description">ಮೋಕ್ಷವೆಂಬುದು ‘ಅಲ್ಲಿ’, ‘ಆಮೇಲೆ’ ಪಡೆಯುವ ಫಲವಲ್ಲ, ಬ್ರಹ್ಮವೇ ಮೋಕ್ಷಸ್ವರೂಪವು. ಇಲ್ಲಿ ಈಗ ಬ್ರಹ್ಮವಿಲ್ಲ, ಸತ್ತಮೇಲೆ ಸ್ವರ್ಗದಲ್ಲಿ ಬ್ರಹ್ಮ ದೊರಕುತ್ತದೆ ಎನ್ನುವದು ಸರಿಯಲ್ಲ.</p>
		<p class="description">ನಾವೆಲ್ಲರೂ ಪರಮಾರ್ಥವಾಗಿ ಪರಿಶುದ್ಧ ಬ್ರಹ್ಮ ಸ್ವರೂಪರೇ ಆಗಿದ್ದರೂ ಅವಿದ್ಯಾದೋಷದಿಂದ ಜೀವರೆಂದು ತಿಳಿದಿದ್ದೇವೆ. ವಿದ್ಯೆಯಿಂದ ಅವಿದ್ಯೆಯು ತೊಲಗಿದರೆ, ನಿತ್ಯಸಿದ್ಧವಾದ ಮೋಕ್ಷವು ದೊರಕಿದಂತೆಯೇ. ವಿದ್ಯಾಪ್ರಾಪ್ತಿಯೆಂದರೂ ಅವಿದ್ಯಾನಿವೃತ್ತಿಯೆಂದರೂ, ಬಂಧನಾಶವೆಂದರೂ ಮೋಕ್ಷಪ್ರಾಪ್ತಿಯೆಂದರೂ ಒಂದೇ ಅರ್ಥ. ಸ್ವರ್ಗ, ವೈಕುಂಠಾದಿ ಲೋಕಗಳಂತೆ ಮೋಕ್ಷವು ಪ್ರಾಪ್ಯವಲ್ಲ. ಈ ಸ್ವಾಭಾವಿಕವಾದ ಸ್ವತಃಸಿದ್ಧವಾದ ಮೋಕ್ಷವನ್ನು ಯಾರು ಬೇಕಾದರೂ ಇಲ್ಲಿಯೇ ಈಗಲೇ ಆತ್ಮವಿದ್ಯೆಯಿಂದ ಹೊಂದಬಹುದು.</p>
		<p class="description">ಮೋಕ್ಷವು ಪ್ರಾಪ್ಯವಲ್ಲ, ಉತ್ಪಾದ್ಯವಲ್ಲ, ಸಂಸ್ಕಾರ್ಯವಲ್ಲ, ವಿಕಾರ್ಯವೂ ಅಲ್ಲ. ಮೋಕ್ಷವು ಸ್ವತಃಸಿದ್ಧವಾಗಿ ನಮ್ಮೆಲ್ಲರ ಸ್ವರೂಪವೇ ಆಗಿರುತ್ತದೆ. ಸಕಲಜೀವಿಗಳಿಗೂ ಮೋಕ್ಷವು ಸ್ವಾಭಾವಿಕವಾಗಿದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.10">
		<p class="intro-shloka">॥ ಸಂಸಾರಸಾಗರಪಾರಗಾಯ ಶಂಕರಾಯ ನಮಃ ॥</p>
		<p class="shloka">ಯಸ್ಮಿನ್ ಅಗ್ನ್ಯಾದಯೋ ದೇವಾಃ ಪ್ರಾಪತನ್ ಅವಿವೇಕತಃ ।<br />ಸಂಸಾರಾತ್ ಸುಸಮುತ್ತೀರ್ಣಂ ವಂದೇ <strong>ಶಂಕರ</strong> ಭಾಸ್ಕರಮ್ ॥</p>
		<h1 class="level1-title" epub:type="title"><span class="date">ಮೇ ೧೦</span><br /><span class="num">೧೩೧.</span> ದೇವತೆಗಳೂ ‘ಸಂಸಾರಸಾಗರಮಗ್ನ’ ರೇ</h1>
		<p class="bhashya-verse">ತಾ ಏತಾ ಅಗ್ನ್ಯಾದಯೋ ದೇವತಾಃ ಅಸ್ಮಿನ್ ಮಹತಿ ಸಂಸಾರ-ಸಮುದ್ರೇ ಪ್ರಾಪತನ್ ।</p>
		<p class="bhashya-verse-source">ಐತರೇಯಭಾಷ್ಯ ೧-೨-೧</p>
		<p class="bhashya-verse-meaning">ಆ ಈ ಅಗ್ನಿ ಮುಂತಾದ ದೇವತೆಗಳು ಕೂಡ ಈ ಮಹತ್ತಾದ ಸಂಸಾರಸಾಗರದಲ್ಲಿ ಬಿದ್ದುಬಿಟ್ಟರು!</p>
		<p class="description">ಅಲ್ಪಜ್ಞರೂ ಅಲ್ಪಶಕ್ತರೂ ಪರಾಧೀನರೂ ಆದ ಮಾನವರ ದೃಷ್ಟಿಯಿಂದ ಸರ್ವಜ್ಞರೂ ಸರ್ವಶಕ್ತರೂ ಸ್ವತಂತ್ರರೂ ಆದ ದೇವತೆಗಳು ತುಂಬಾ ತುಂಬಾ ದೊಡ್ಡವರೇ ಹೌದು. ದೇವತೆಗಳಿಗೆ ನಿಗ್ರಹಾನುಗ್ರಹ ಸಾಮರ್ಥ್ಯ, ಅಣಿಮಾದಿಸಿದ್ಧಿಗಳು, ಅಂತರ್ಧಾನ ತಿರೋಧಾನಾದಿ ಶಕ್ತಿ— ಎಲ್ಲವೂ ಇರುತ್ತದೆ. ಅವರಿಗೆ ಸಂಕಲ್ಪಮಾತ್ರದಿಂದಲೇ ಅವರ ಸಕಲ ಇಷ್ಟಭೋಗಗಳೂ ಪ್ರಾಪ್ತಿಯಾಗುವದೂ ದಿಟ. ಅವರ ಲೋಕಗಳು ಮಾನವಲೋಕಕ್ಕಿಂತ ದೀರ್ಘಕಾಲದವರೆಗೆ ಇರುವಂತಹುಗಳೂ ಹೌದು. ಆದರೂ ಆ ದೇವತೆಗಳಿಗೂ ಸಂಸಾರದ ಅಂಟು ಬಿಟ್ಟಿರುವದಿಲ್ಲ. ಅವರಿಗೂ ಅವಿದ್ಯೆಯ ಗಂಟು ಇದ್ದೇ ಇರುತ್ತದೆ. ಅವರೂ ಸಂಸಾರಿಗಳೇ; ಅಲ್ಲಾ, ಆ ದೇವತೆಗಳು ಮಹಾಸಂಸಾರಿಗಳು.</p>
		<p class="description">ಸಂಸಾರವೆಂದರೇನು? ಬರೀ ಗಂಡ, ಹೆಂಡತಿ, ಮಕ್ಕಳು, ಮನೆ ಮಠ, ಹೊಲ ಗದ್ದೆ, ಸಾಲ—ಇಷ್ಟೇ ಅಲ್ಲ; ಮತ್ತೇನೆಂದರೆ: ಅವಿದ್ಯಾಕಾಮಕರ್ಮಗಳೇ ಸಂಸಾರ. ರೋಗಜರಾಮೃತ್ಯು, ವಿಷಯೇಂದ್ರಿಯಭೋಗ, ಬೇಕು ಬೇಡಗಳು, ಸತ್ತ್ವಗುಣ ರಜೋಗುಣ ತಮೋಗುಣ ಗಳು, ಕರ್ತೃತ್ವ ಭೋಕ್ತೃತ್ವ ಪ್ರಮಾತೃತ್ವಗಳು—ಇದೇ ಸಂಸಾರ. ಇದು ಸಂಸಾರಸಾಗರ. ಈ ಸಂಸಾರಸಾಗರವು ಅನಾದಿ, ಅನಂತ, ಅಪಾರ, ನಿರಾಲಂಬ. ಮೋಕ್ಷವೇ ಇದರ ದಡ. ಜ್ಞಾನದಿಂದ ಮಾತ್ರವೇ ಮುಕ್ತಿಯೆಂಬ ದಡವನ್ನು ಸೇರಬಹುದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.11">
		<p class="intro-shloka">॥ ಸರ್ವಶಾಸ್ತ್ರಪ್ರವೀಣಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮಜ್ಞಾನಪರಂ ಧೀರಮ್ ಆತ್ಮಜ್ಞಾನಪ್ರಬೋಧಕಮ್ ।<br />ವಂದೇ ತಂ <strong>ಶಂಕರಂ</strong> ಶಾಂತಂ ಸರ್ವದೋಷವಿವರ್ಜಿತಮ್ ॥</p>
		<h1 class="level1-title" epub:type="title"><span class="date">ಮೇ ೧೧</span><br /><span class="num">೧೩೨.</span> ಆತ್ಮಜ್ಞಾನದಿಂದಲೇ ಮಾನವರ ಉದ್ಧಾರ</h1>
		<p class="bhashya-verse">ಅನ್ಯತ್ರ ಆತ್ಮಜ್ಞಾನಾತ್ ಉದ್ಧರಣಮ್ ಅಪಶ್ಯನ್ ವಾಸುದೇವಃ.... ಆತ್ಮಜ್ಞಾನಾಯ ಅವತಾರಯನ್ ಆಹ ।</p>
		<p class="bhashya-verse-source">ಗೀತಾಭಾಷ್ಯ ೨-೧೧ ರ ಅವತರಣಿಕಾಭಾಷ್ಯ</p>
		<p class="bhashya-verse-meaning">ಆತ್ಮಜ್ಞಾನವನ್ನು ಬಿಟ್ಟು ಬೇರೆ ಯಾವುದರಿಂದಲೂ ಉದ್ಧಾರವು ಸಾಧ್ಯವಿಲ್ಲವೆಂದು ಮನಗಂಡ ವಾಸುದೇವನು ಅರ್ಜುನನಿಗೆ ಆತ್ಮಜ್ಞಾನವನ್ನು ಉಪದೇಶಿಸಿರುತ್ತಾನೆ.</p>
		<p class="description">ಗೀತೆಯಲ್ಲಿ ಪ್ರಧಾನವಾಗಿ ಏನನ್ನು ಉಪದೇಶಿಸಿದೆ? ಕರ್ಮಯೋಗವನ್ನೊ, ಧ್ಯಾನಯೋಗವನ್ನೊ, ಜ್ಞಾನಯೋಗವನ್ನೊ? ಎಂದು ಅನೇಕರು ಸಂಶಯಪಡುತ್ತಾರೆ. ಏಕೆಂದರೆ ಇಲ್ಲಿ ಎಲ್ಲವನ್ನೂ ಹೇಳಿರುವದು ಕಾಣುತ್ತಿದೆಯಲ್ಲ? ಇದರಂತೆಯೇ ಅನೇಕರು ಗೀತೆಗೆ ವ್ಯಾಖ್ಯಾನವನ್ನು ಬರೆದೂ ಇದ್ದಾರಲ್ಲವೆ?</p>
		<p class="description">ಹೌದು, ಗೀತೆಯಲ್ಲಿ ಎಲ್ಲ ಸಾಧನಗಳನ್ನೂ ತಿಳಿಸಿದೆ. ಸರ್ವಧರ್ಮ ಸರ್ವಮತ ಸಮನ್ವಯಗ್ರಂಥವೇ ಭಗವದ್ಗೀತೆ. ಸಕಲವೇದ ಉಪನಿಷತ್ ಶಾಸ್ತ್ರಪುರಾಣಗಳ ಸಾರವೇ ಗೀತೆ ಎಂದಾದಮೇಲೆ ಇಲ್ಲಿ ಎಲ್ಲ ವಿಚಾರಗಳನ್ನೂ ತಿಳಿಸಿರುತ್ತದೆ. ಆದರೆ ಆತ್ಮಜ್ಞಾನೋಪದೇಶವೇ ಇಲ್ಲಿ ಪ್ರಧಾನೋಪದೇಶ. ಉಳಿದ ಎಲ್ಲ ಉಪದೇಶಗಳೂ ಗೌಣವಾಗಿರುತ್ತವೆ.</p>
		<p class="description">ಅರ್ಜುನನಿಗೆ ಶೋಕಮೋಹಗಳು ಗಂಟುಬಿದ್ದಿರುತ್ತವೆ. ‘ಇವರೆಲ್ಲರೂ ನನ್ನವರು, ನಾನು ಇವರವನು’ —ಎಂಬ ಮೋಹವು ಅರ್ಜುನನಿಗೆ ಉಂಟಾಗಿ, ಅದರಿಂದ ‘ಇವರೆಲ್ಲರೂ ನನ್ನಿಂದ ಸಾಯುತ್ತಾರಲ್ಲ’ —ಎಂಬ ಶೋಕವು ಉಂಟಾಯಿತಲ್ಲವೆ? ಈ ಶೋಕಮೋಹಗಳೇ ಸಂಸಾರ. ಇದನ್ನು ನಾಶಮಾಡಿಕೊಳ್ಳಬೇಕಾದರೆ ಆತ್ಮಜ್ಞಾನವೇ ಬೇಕು. ಜ್ಞಾನದಿಂದಲೇ ಶೋಕಮೋಹನಿವೃತ್ತಿ. ಆತ್ಮಜ್ಞಾನದಿಂದಲೇ ಮಾನವರ ಉದ್ಧಾರ. ಗೀತೆಗೆ ಇದೇ ಪರಮಪ್ರಯೋಜನ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.12">
		<p class="intro-shloka">॥ ವೇದಾಂತಾಗಮರಹಸ್ಯವಿದೇ ಶಂಕರಾಯ ನಮಃ ॥</p>
		<p class="shloka">ಅಧ್ಯಾರೋಪಾಪವಾದಾಖ್ಯಸಂಪ್ರದಾಯವಿದಂ ಗುರುಮ್ ।<br />ವೇದಾಂತಶಾಸ್ತ್ರಮರ್ಮಜ್ಞಂ <strong>ಶಂಕರಂ</strong> ಭಾಸ್ಕರಂ ಭಜೇ ॥</p>
		<h1 class="level1-title" epub:type="title"><span class="date">ಮೇ ೧೨</span><br /><span class="num">೧೩೩.</span> ಶಾಸ್ತ್ರಾಚಾರ್ಯರಿಂದಲೇ ಅರಿಯಬೇಕು</h1>
		<p class="bhashya-verse">ಆತ್ಮಾನಂ ಜ್ಞಾತ್ವಾ ಆಚಾರ್ಯತಃ ಶಾಸ್ತ್ರತಶ್ಚ, ಮುಚ್ಯತೇ ಜಂತುಃ ಅವಿದ್ಯಾದಿಹೃದಯಗ್ರಂಥಿಭಿಃ ಜೀವನ್ನೇವ ।</p>
		<p class="bhashya-verse-source">ಕಾಠಕಭಾಷ್ಯ ೨-೩-೮</p>
		<p class="bhashya-verse-meaning">ಆಚಾರ್ಯರಿಂದಲೂ ಹಾಗೂ ವೇದಾಂತಶಾಸ್ತ್ರದಿಂದಲೂ ಆತ್ಮನನ್ನು ಸರಿಯಾಗಿ ತಿಳಿದುಕೊಂಡರೆ ಮನುಷ್ಯನು ಬದುಕಿರುವಾಗಲೇ ಅವಿದ್ಯಾಕಾಮಕರ್ಮಗಳೆಂಬ ಗ್ರಂಥಿಗಳಿಂದ ಬಿಡುಗಡೆಯನ್ನು ಹೊಂದುತ್ತಾನೆ.</p>
		<p class="description">ಆತ್ಮಜ್ಞಾನವನ್ನು ಪಡೆಯಲು ಜಿಜ್ಞಾಸುವು ತಾನೇ ವಿಚಾರಮಾಡಬಾರದು. ವಿಚಾರಕ್ರಮದಲ್ಲಿ ದೋಷವುಂಟಾಗಬಹುದು. ಇಂದ್ರಿಯಪ್ರಮಾಣಗಳಿಗೆ ನಿಲುಕದ ಆತ್ಮನನ್ನು ಪ್ರಮಾಣಗಳಿಂದ ತಿಳಿಯಲು ಮಾಡುವ ಪ್ರಯತ್ನವೇ ತಪ್ಪಾಗುತ್ತದೆ. ರೂಪಾದಿಗಳಿಲ್ಲದ ಆತ್ಮನನ್ನು ಪ್ರತ್ಯಕ್ಷದಿಂದ ತಿಳಿಯಲು ಸಾಧ್ಯವಿಲ್ಲ. ಆತ್ಮನು ಸವಿಶೇಷನಲ್ಲ, ಸೋಪಾಧಿಕನಲ್ಲ, ಸಾವಯವನೂ ಅಲ್ಲ. ಆತ್ಮನು ದೇಶಕಾಲಾತೀತನಾದ ನಾಮರೂಪರಹಿತನಾಗಿರುವ ನಿರುಪಾಧಿಕಸ್ವರೂಪನು.</p>
		<p class="description">ಹಾಗಾದರೆ ಇಂಥ ಆತ್ಮನನ್ನು ಅರಿಯುವದು ಹೇಗೆ? ಎಂದರೆ, ಶಾಸ್ತ್ರ ಆಚಾರ್ಯರ ಉಪದೇಶವನ್ನನುಸರಿಸಿ. ಆಚಾರ್ಯರೆಂದರೆ ಬ್ರಹ್ಮನಿಷ್ಠರಾದ, ಬ್ರಹ್ಮವಿದರಾದ, ಸಂಪ್ರದಾಯವಿದರಾದ ಸದ್ಗುರುಗಳು. ಇವರು ಕರುಣೆಯಿಂದ ಪ್ರೀತಿಯಿಂದ ಜಿಜ್ಞಾಸುಗಳಿಗೆ ಆತ್ಮತತ್ತ್ವವನ್ನು ಅರಿಯುವ ಉಪಾಯವನ್ನು ತಿಳಿಸಿಕೊಡುತ್ತಾರೆ. ಈ ಉಪಾಯಕ್ಕೆ ‘ಅಧ್ಯಾರೋಪ ಅಪವಾದ’ ಎಂದು ಹೆಸರು. ಆತ್ಮನು ಅವಸ್ಥಾತ್ರಯಗಳಿಗೆ ಸಾಕ್ಷಿಯಾಗಿದ್ದಾನೆಂದೂ ಪಂಚಕೋಶಗಳನ್ನು ಮೀರಿದ್ದಾನೆಂದೂ ಆಕಾಶಾದಿಗಳಿಗೂ ಕಾರಣನಾಗಿದ್ದಾನೆಂದೂ ಅನುಭವದಿಂದ ತಿಳಿಸಿಕೊಡುತ್ತಾರೆ. ಶಾಸ್ತ್ರವೆಂದರೆ ವೇದಾಂತಶಾಸ್ತ್ರವು. ವೇದಾಂತವು ನಮಗೆ ಆತ್ಮಸ್ವರೂಪವನ್ನು ಅನುಭವಕ್ಕೆ ಬರುವಂತೆ ತಿಳಿಸುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.13">
		<p class="intro-shloka">॥ ವ್ಯವಹಾರಮರ್ಮಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಮಾನವಾನಾಂ ಪಶೂನಾಂ ಚ ವ್ಯವಹಾರಸ್ಯ ಕೋವಿದಮ್ ।<br /><strong>ಶಂಕರಂ</strong> ಶಾಸ್ತ್ರಮರ್ಮಜ್ಞಂ ವಂದೇಽವಿದ್ಯಾನಿವೃತ್ತಯೇ ॥</p>
		<h1 class="level1-title" epub:type="title"><span class="date">ಮೇ ೧೩</span><br /><span class="num">೧೩೪.</span> ಬುದ್ಧಿವಂತರ ವ್ಯವಹಾರವೂ ಇಷ್ಟೇ!</h1>
		<p class="bhashya-verse">ಸಮಾನಃ ಪಶ್ವಾದಿಭಿಃ ಪುರುಷಾಣಾಂ ಪ್ರಮಾಣಪ್ರಮೇಯ ವ್ಯವಹಾರಃ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ-ಅಧ್ಯಾಸಭಾಷ್ಯ</p>
		<p class="bhashya-verse-meaning">ಮನುಷ್ಯರು ಮಾಡುತ್ತಿರುವ ಪ್ರಮಾಣಪ್ರಮೇಯವ್ಯವಹಾರವು ಪಶುಪಕ್ಷಿಗಳ ವ್ಯವಹಾರದಂತೆಯೇ ಇರುತ್ತದೆ.</p>
		<p class="description">ಎಂಬತ್ತು ನಾಲ್ಕು ಲಕ್ಷ ಬಗೆಯ ಜೀವರಾಶಿಗಳಲ್ಲಿ ಮನುಷ್ಯರಿಗೆ ತುಂಬಾ ಹೆಚ್ಚಿನಸ್ಥಾನವು ಇರುತ್ತದೆ. ದೇವತೆಗಳಿಗಿಂತಲೂ ಮನುಷ್ಯರಿಗೆ ಒಂದು ತೂಕ ಜಾಸ್ತಿಯಿದೆ ಎಂದರೂ ತಪ್ಪಾಗದು. ಏಕೆಂದರೆ ಮನುಷ್ಯನು ಬುದ್ಧಿಜೀವಿ, ಮನುಷ್ಯನು ವಿಚಾರಶೀಲ, ಹಿಂದಿನ ಮುಂದಿನ ವಿಚಾರಗಳನ್ನೂ ಅರಿಯಬಲ್ಲನಿವನು! ಭೂಮಿ, ನೀರು, ಬೆಂಕಿ, ಗಾಳಿ, ಆಕಾಶಗಳನ್ನೂ ತನ್ನ ಸ್ವಾಧೀನಮಾಡಿಕೊಂಡು ಅವುಗಳನ್ನು ತನ್ನ ಸ್ವಾರ್ಥಕ್ಕಾಗಿ ಬಳಸಿಕೊಳ್ಳುತ್ತಿರುವ ಪ್ರಚಂಡ ಮಾನವನಿವನು! ಇನ್ನು ಸಿಂಹ, ಹುಲಿ, ಕರಡಿ, ಆನೆ, ಹಾವು, ಒಂಟೆ, ತೋಳ—ಮುಂತಾದ ವನ್ಯಪ್ರಾಣಿಗಳನ್ನೂ ಪಳಗಿಸಿಕೊಂಡು ಅವುಗಳಿಂದ ತನ್ನ ಜೀವನವನ್ನು ನಡೆಸುತ್ತಿರುವ “ಪರಮಸ್ವಾರ್ಥಿ”, ಈ ಮಾನವ.</p>
		<p class="description">ಲೋಕಾಂತರ ಜನ್ಮಾಂತರಕ್ಕೂ ಈ ಮಾನವನ ಬುದ್ಧಿಸಾಮರ್ಥ್ಯವು ಪ್ರವೇಶಮಾಡದೇ ಇಲ್ಲ. ಪ್ರತ್ಯಕ್ಷಪ್ರಮಾಣಗಳಿಗೆ ಗೋಚರವಾಗದ ಅತ್ಯಂತ ಸೂಕ್ಷ್ಮವಾದ ನಕ್ಷತ್ರಮಂಡಲದ ವರೆಗೂ ಇವನ ವಿಚಾರಧಾರೆ ಹರಿದಿದೆ. ಇಷ್ಟೂ ಸತ್ಯ. ಆದರೆ ವೇದಾಂತದ ದೃಷ್ಟಿಯಿಂದ ಇವನಿಗೂ ಪಶುಪಕ್ಷಿಗಳಿಗೂ ಏನೇನೂ ವ್ಯತ್ಯಾಸವಿಲ್ಲ. ದೇಹವೇ ನಾನೆಂಬ ಅಧ್ಯಾಸವು ಇಬ್ಬರಿಗೂ ಸಮಾನವಾಗಿದೆ. ಇಂದ್ರಿಯಪ್ರಮಾಣಗಳಿಂದ ವ್ಯವಹಾರಮಾಡುತ್ತಿರುವದು ಇಬ್ಬರಿಗೂ ಸಮಾನವಾಗಿದೆ. ಇಬ್ಬರ ವ್ಯವಹಾರಗಳೂ ಅವಿದ್ಯಾಪುರಸ್ಸರವಾಗಿವೆ. ಈ ಅವಿದ್ಯೆಯನ್ನು ಕಳೆದುಕೊಳ್ಳುವ ಸಾಮರ್ಥ್ಯ ಮಾತ್ರ ಮಾನವನಿಗೆ ಭಗವಂತನು ದಯಪಾಲಿಸಿರುವ ವರ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.14">
		<p class="intro-shloka">॥ ಪರಬ್ರಹ್ಮಸ್ವರೂಪವಿದೇ ಶಂಕರಾಯ ನಮಃ ॥</p>
		<p class="shloka">ದೇಶಕಾಲಾದಿವಸ್ತೂನಾಂ ಕಾರಣಂ ಸರ್ವಸಾಕ್ಷಿಣಮ್ ।<br />ಸರ್ವಾತ್ಮಕಂ ಪರಂ ಬ್ರಹ್ಮ ನೌಮಿ <strong>ಶಂಕರ</strong> ದೇಶಿಕಮ್ ॥</p>
		<h1 class="level1-title" epub:type="title"><span class="date">ಮೇ ೧೪</span><br /><span class="num">೧೩೫.</span> “ಬ್ರಹ್ಮ” ವೆಂದರೇನು?</h1>
		<p class="bhashya-verse">ಸರ್ವೇಷಾಂ ಹಿ ವಸ್ತೂನಾಂ ಕಾಲಾಕಾಶಾದೀನಾಂ ಚ ಕಾರಣಂ ಬ್ರಹ್ಮ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೧</p>
		<p class="bhashya-verse-meaning">ದೇಶ ಕಾಲ ಮುಂತಾದ ಎಲ್ಲ ವಸ್ತುಗಳಿಗೂ ಕಾರಣವಾದದ್ದೇ ಪರಬ್ರಹ್ಮವು.</p>
		<p class="description">ಉಪನಿಷತ್ತುಗಳಲ್ಲಿ ಬ್ರಹ್ಮವನ್ನು ತಿಳಿಸಿರುತ್ತಾರೆ. ಬ್ರಹ್ಮವನ್ನೇ ತಿಳಿದುಕೊಳ್ಳಬೇಕು, ಬ್ರಹ್ಮವಿದ್ಯೆಯಿಂದಲೇ ಮೋಕ್ಷ, ಬ್ರಹ್ಮಜ್ಞಾನವೇ ಸಕಲ ವಿದ್ಯೆಗಳಿಗೂ ಆಧಾರ, ಬ್ರಹ್ಮವೇ ಎಲ್ಲಕ್ಕೂ ಆತ್ಮವಾಗಿದೆ—ಎಂದು ‘ಬ್ರಹ್ಮ’ ಶಬ್ದವನ್ನು ಬಳಸುತ್ತಾರೆ. ದೇವತೆಗಳಿಗೂ ಬ್ರಹ್ಮಕ್ಕೂ ವಿಶೇಷವನ್ನು ತಿಳಿದುಕೊಳ್ಳಬೇಕು. ಬ್ರಹ್ಮಜ್ಞಾನದಿಂದ ಮೋಕ್ಷವಾದರೆ ದೇವತೋಪಾಸನೆಗಳಿಂದ ಇಷ್ಟಫಲಪ್ರಾಪ್ತಿ. ಕೇವಲ ದೇವತೋಪಾಸನೆಯಿಂದ ಮುಕ್ತಿಯು ದೊರೆಯುವದಿಲ್ಲ.</p>
		<p class="description">ಹಾಗಾದರೆ ‘ಬ್ರಹ್ಮ’ ವೆಂದರೇನು? ಎಂದರೆ, ನಿರತಿಶಯವಾದ ಪರಿಪೂರ್ಣವಾದ ತತ್ತ್ವವೇ ಬ್ರಹ್ಮ, ದೇಶ ಕಾಲಗಳಿಗೂ ಕಾರಣವಾಗಿರುವ ಪರತತ್ತ್ವವೇ ಬ್ರಹ್ಮ, ಅವ್ಯಾಕೃತಾಕಾಶಕ್ಕೂ ಕಾರಣವಾದದ್ದೇ ಬ್ರಹ್ಮತತ್ತ್ವ. ಕ್ಷರ ಅಕ್ಷರ, ವ್ಯಾಕೃತ ಅವ್ಯಾಕೃತ, ಸ್ಥೂಲ ಸೂಕ್ಷ್ಮ, ಕಾರ್ಯ ಕಾರಣ—ಇವೆರಡನ್ನೂ ಮೀರಿರುವ ತತ್ತ್ವವೇ ಪರಬ್ರಹ್ಮ. ಪರಬ್ರಹ್ಮವು ಸಚ್ಚಿದಾನಂದಸ್ವರೂಪವಾಗಿದೆ. ಪರಬ್ರಹ್ಮವು ಅಜ, ಅಜರ, ಅಮರ, ಅಮೃತ, ಅಭಯ, ಅದ್ವಯ ಸ್ವರೂಪವಾಗಿದೆ. ಪರಬ್ರಹ್ಮವು ಸಾಕ್ಷಿಸ್ವರೂಪವಾಗಿದೆ.</p>
		<p class="description">ಈ ಪರಬ್ರಹ್ಮವೇ ಸಕಲ ಜೀವಿಗಳಿಗೂ ಸಮನಾದ ಆತ್ಮನಾಗಿದೆ. ಪರಬ್ರಹ್ಮವೇ ಎಲ್ಲ ಜೀವರುಗಳ ನಿಜವಾದ ಆತ್ಮ. ಅವಸ್ಥಾತ್ರಯಗಳಿಗೆ ಸಾಕ್ಷಿಯಾಗಿರುವದೇ ಬ್ರಹ್ಮವು. ಹೀಗೆ ತಿಳಿಯುವದೇ ಬ್ರಹ್ಮಾತ್ಮಜ್ಞಾನವು. ಇದರ ಫಲವು ಬ್ರಹ್ಮಪ್ರಾಪ್ತಿ. ಬ್ರಹ್ಮಪ್ರಾಪ್ತಿಯೇ ಮೋಕ್ಷವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.15">
		<p class="intro-shloka">॥ ಅವಿದ್ಯಾನಾಶಕಾಯ ಶಂಕರಾಯ ನಮಃ ॥</p>
		<p class="shloka">ನಿತ್ಯಶುದ್ಧಂ ನಿತ್ಯಬುದ್ಧಂ ನಿತ್ಯಮುಕ್ತಸ್ವರೂಪಿಣಮ್ ।<br />ನಿರವದ್ಯಂ ಗುರುಂ ವಂದೇ <strong>ಶಂಕರಂ</strong> ಶಾಂತಿದಾಯಕಮ್ ॥</p>
		<h1 class="level1-title" epub:type="title"><span class="date">ಮೇ ೧೫</span><br /><span class="num">೧೩೬.</span> ಅವಿದ್ಯೆಯು ಆತ್ಮನ ಧರ್ಮವಲ್ಲ</h1>
		<p class="bhashya-verse">ಸಾ ಚ ಅವಿದ್ಯಾ ನಾತ್ಮನಃ ಸ್ವಾಭಾವಿಕೋ ಧರ್ಮಃ, ಯಸ್ಮಾತ್ ವಿದ್ಯಾಯಾಮ್ ಉದಿತಾಯಾಮ್ ಇಯಮ್ ಅವಿದ್ಯಾ ಸರ್ವಾತ್ಮನಾ ನಿವರ್ತತೇ ।</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯ ೪-೩-೨೦</p>
		<p class="bhashya-verse-meaning">ಆ ಅವಿದ್ಯೆಯು ಆತ್ಮನಿಗೆ ಅಂಟಿಕೊಂಡಿರುವ ಸ್ವಾಭಾವಿಕವಾದ ಧರ್ಮವಲ್ಲ, ಏಕೆಂದರೆ ವಿದ್ಯೆಯು ಉಂಟಾದ ಕೂಡಲೇ ಅವಿದ್ಯೆಯು ಪೂರಾ ತೊಲಗುತ್ತದೆ.</p>
		<p class="description">ಅವಿದ್ಯೆಯೆಂದರೆ ತಪ್ಪು ತಿಳಿವಳಿಕೆಯು. ಇದರಿಂದಲೇ ಸರ್ವಾನರ್ಥಗಳೂ ಉಂಟಾಗುತ್ತಿವೆ. ಅವಿದ್ಯೆಯಿಂದಲೇ ದುಃಖ, ಅವಿದ್ಯೆಯಿಂದಲೇ ಸಂಸಾರ ಬಂಧನ; ವಿದ್ಯೆಯಿಂದ ಸಂಸಾರನಿವೃತ್ತಿಯು. ಸರಿ, ಈ ಅವಿದ್ಯೆಯು ಆತ್ಮನ ಧರ್ಮವೋ, ಅಂತಃಕರಣದ ಧರ್ಮವೋ? ಎಂದರೆ ಅಂತಃಕರಣದ ಧರ್ಮವೇ ಹೊರತು ಆತ್ಮನಿಗೆ ಸಂಬಂಧಪಟ್ಟದ್ದಲ್ಲ.</p>
		<p class="description">ಅನೇಕರು ಅವಿದ್ಯೆಯನ್ನು ಆತ್ಮನ ಧರ್ಮವೆಂದೇ ಭಾವಿಸುತ್ತಾರೆ. ಇದು ಸರಿಯಲ್ಲ. ಏಕೆಂದರೆ ಅವಿದ್ಯೆಯು ಆತ್ಮನ ಸ್ವರೂಪಕ್ಕೇ ಸೇರಿದ ಧರ್ಮವಾಗಿದ್ದರೆ ಅದು ಆತ್ಮನನ್ನು ಬಿಟ್ಟು ಎಂದೆಂದಿಗೂ ಹೋಗಬಾರದಾಗಿತ್ತು. ಆದರೆ ವಿದ್ಯೆಯು ಬಂದಕೂಡಲೇ ಅವಿದ್ಯೆಯು ಪೂರಾ ನಾಶವಾಗುತ್ತದೆ. ಅವಿದ್ಯೆಯಾಗಲಿ ವಿದ್ಯೆಯಾಗಲಿ ಎರಡೂ ಆತ್ಮನ ಧರ್ಮಗಳಲ್ಲ. ಅವಿದ್ಯೆಯು ಇರುವಾಗಲೂ ಆತ್ಮನು ಶುದ್ಧ ಚೈತನ್ಯರೂಪನಾಗಿಯೇ ಇರುತ್ತಾನೆ. ವಿದ್ಯೆಯು ಬಂದಾಗಲೂ ಆತ್ಮನಲ್ಲಿ ಯಾವ ಬದಲಾವಣೆಗಳೂ ಆಗುವದಿಲ್ಲ. ಮನದಲ್ಲಿ ವಿದ್ಯೆಯು ಉಂಟಾದರೆ ಮನದಲ್ಲಿದ್ದ ಅವಿದ್ಯೆಯು ಮನದಿಂದ ದೂರವಾಗುತ್ತದೆ. ಇದರಿಂದ ಆತ್ಮನಲ್ಲಿ ಯಾವ ಬದಲಾವಣೆಯೂ ಆಗುವದಿಲ್ಲ. ಆತ್ಮನು ವಿದ್ಯೆಗೂ ಅವಿದ್ಯೆಗೂ ಎರಡಕ್ಕೂ ಸಾಕ್ಷಿಯಾಗಿರುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.16">
		<p class="intro-shloka">॥ ಸಂಸಾರವಿಷಚಕ್ರವಿದೂರಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಜ್ಞಾನಪ್ರಭಾವೇಣ ಸಂಸಾರಭ್ರಮನಾಶಕಮ್ ।<br />ಸ್ಥಿತಪ್ರಜ್ಞಂ ಗುಣಾತೀತಂ ವಂದೇ <strong>ಶಂಕರ</strong> ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಮೇ ೧೬</span><br /><span class="num">೧೩೭.</span> ಜ್ಞಾನದಿಂದ ಸಂಸಾರವಿಷಚಕ್ರದ ಧ್ವಂಸ!</h1>
		<p class="bhashya-verse">ಭ್ರಾಂತಿಪ್ರತ್ಯಯನಿಮಿತ್ತ ಏವಾಯಂ ಸಂಸಾರಭ್ರಮಃ, ನ ತು ಪರಮಾರ್ಥಃ ಇತಿ ಸಮ್ಯಗ್ದರ್ಶನಾತ್ ಅತ್ಯಂತಮೇವ ಉಪರಮಃ ।</p>
		<p class="bhashya-verse-source">ಗೀತಾಭಾಷ್ಯ ೧೮-೬೬</p>
		<p class="bhashya-verse-meaning">ಈ ಸಂಸಾರಭ್ರಮವು ಭ್ರಾಂತಿಜ್ಞಾನದಿಂದಲೇ ತೋರುತ್ತಿದೆಯೇ ಹೊರತು ನಿಜವಾಗಿ ಇಲ್ಲವೇ ಇಲ್ಲ. ಆದ್ದರಿಂದ ಸಮ್ಯಕ್ ಜ್ಞಾನದಿಂದ ಈ ಸಂಸಾರಭ್ರಮವು ಪೂರಾ ತೊಲಗುತ್ತದೆ.</p>
		<p class="description">‘ಸಂಸಾರ’ ವೆಂದರೆ ಜನ್ಮಜರಾಮರಣ ಚಕ್ರ. ‘ಭ್ರಮ’ ವೆಂದರೆ ಇದರಲ್ಲಿ ಸುತ್ತಾಡುತ್ತಿರುವದು. ಸಂಸಾರದಲ್ಲಿ ಸುತ್ತಾಡುತ್ತಿರುವದೇ ಸಂಸಾರಭ್ರಮವು. ಅವಿದ್ಯೆಯಿಂದ ಸಂಕಲ್ಪ, ಸಂಕಲ್ಪದಿಂದ ಕಾಮ, ಕಾಮದಿಂದ ಕರ್ಮ, ಕರ್ಮದಿಂದ ಫಲಭೋಗ, ಭೋಗಕ್ಕಾಗಿ ಜನ್ಮ, ಜನ್ಮದಿಂದ ದೇಹ, ದೇಹದಿಂದ ರೋಗ, ದೇಹಾತ್ಮಭಾವದಿಂದ ಸುಖದುಃಖ, ದೇಹಾತ್ಮಬುದ್ಧಿಯಿಂದ ಶೋಕಮೋಹ—ಇದಕ್ಕೇ ಹೆಸರು <strong>ಸಂಸಾರಭ್ರಮ</strong>. ವಾಹನದ ಚಕ್ರವು ಮತ್ತೆ ಮತ್ತೆ ಸುತ್ತುವಂತೆ ಸಂಸಾರದಲ್ಲಿ ಸುತ್ತುತ್ತಿರುವದೇ ಸಂಸಾರಭ್ರಮವು. ಇದು ಅನಾದಿ, ಅನಂತ, ಸಾರ್ವಜನೀನ, ಸಾರ್ವಕಾಲಿಕ. ಇದು ವಿಷಚಕ್ರ, ಇದು ಮೃತ್ಯುಚಕ್ರ! ಇದಕ್ಕೆ ಭ್ರಾಂತಿಜ್ಞಾನವೇ ಮೂಲಕಾರಣ, ಅವಿದ್ಯೆಯೇ ಬೀಜ. ಅವಿದ್ಯೆಯಿಂದ ಪ್ರಾರಂಭಗೊಂಡ ಈ ಸಂಸಾರಚಕ್ರವು ಒಂದೇ ಸಮನೆ ಸುತ್ತುತ್ತಾ ಸುತ್ತುತ್ತಾ ನಡೆಯುತ್ತಾ ಇದೆ.</p>
		<p class="description">ಸಮ್ಯಗ್ದರ್ಶನದಿಂದ ನೋಡಿದಾಗ ಈ ಸಂಸಾರಭ್ರಮವು ಇಲ್ಲವೇ ಇಲ್ಲವೆಂದು ಚೆನ್ನಾಗಿ ಅರ್ಥವಾಗುತ್ತದೆ. ಈ ಸಂಸಾರವಿಷವೃಕ್ಷಕ್ಕೆ ಅವಿದ್ಯೆಯೇ ಬೀಜ. ಈ ಅವಿದ್ಯಾಬೀಜವು ಆತ್ಮಜ್ಞಾನವೆಂಬ ಬೆಂಕಿಯಿಂದ ಪೂರಾ ಸುಟ್ಟುಬೂದಿಯಾಗಿಬಿಡುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.17">
		<p class="intro-shloka">॥ ಸರ್ವಧರ್ಮಸ್ವರೂಪಾಯ ಶಂಕರಾಯ ನಮಃ ॥</p>
		<p class="shloka">ಗೃಹಸ್ಥಧರ್ಮವೇತ್ತಾರಂ ಸರ್ವಧರ್ಮಸಮನ್ವಯಮ್ ।<br />ಪ್ರಾಚಾರ್ಯಂ <strong>ಶಂಕರಂ</strong> ವಂದೇ ಧರ್ಮಶಾಸ್ತ್ರಾರ್ಥಕೋವಿದಮ್ ॥</p>
		<h1 class="level1-title" epub:type="title"><span class="date">ಮೇ ೧೭</span><br /><span class="num">೧೩೮.</span> ‘ಅತಿಥಿಸತ್ಕಾರ’ ಮಾಡಬೇಕು</h1>
		<p class="bhashya-verse">ಅನುಪೇಕ್ಷಣೀಯಃ ಸರ್ವಾಸ್ವಪಿ ಅವಸ್ಥಾಸು ಅತಿಥಿಃ ।</p>
		<p class="bhashya-verse-source">ಕಾಠಕಭಾಷ್ಯ ೧-೧-೮</p>
		<p class="bhashya-verse-meaning">ಗೃಹಸ್ಥರಾದವರು ಎಂಥ ಕಷ್ಟಸ್ಥಿತಿಯಲ್ಲಿದ್ದರೂ ಮನೆಗೆ ಬಂದ ಅತಿಥಿಯನ್ನು ಆದರಿಸದೆ ತಿರಸ್ಕರಿಸಬಾರದು.</p>
		<p class="description">ಸರ್ವಸಂಗಪರಿತ್ಯಾಗಿಗಳೂ ಸಂನ್ಯಾಸಿಗಳೂ ಆದ ಶ್ರೀಶಂಕರರು ಸದ್ಗೃಹಸ್ಥರಿಗೆ ಮಾರ್ಗದರ್ಶನವನ್ನು ಮಾಡುತ್ತಿದ್ದಾರೆ. ಪ್ರವೃತ್ತಿಧರ್ಮಪರಾಯಣರಾಗಿರುವ ಗೃಹಸ್ಥರಿಗೆ ಅತಿಥಿಸೇವೆಯು ಮುಖ್ಯವಾದ ಧರ್ಮವು. ಹೇಳಿ ಕರೆಸಿಕೊಳ್ಳದೆ ತಾನೇ ತಾನಾಗಿ ಮನೆಗೆ ಬಂದವನಿಗೆ ‘ಅತಿಥಿ’ ಎಂದು ಹೆಸರು. ಹೇಳಿ ಕರೆಸಿಕೊಂಡು ಬಂದವನು ಅಭ್ಯಾಗತನು. ಅತಿಥಿಯನ್ನು ಮಹಾವಿಷ್ಣುವೆಂದೇ ಭಾವಿಸಬೇಕೆಂದು ಧರ್ಮಶಾಸ್ತ್ರಗಳು ತಿಳಿಸುತ್ತಿವೆ. ಮನೆಗೆ ಬಂದ ಅತಿಥಿಗಳನ್ನು ಸತ್ಕರಿಸಬೇಕು. ಅತಿಥಿಯನ್ನು ತಾನಾಗಿ ಬಂದ ಭಗವಂತನೆಂಬ ಭಾವನೆಯಿಂದ ಗೌರವಿಸಬೇಕು. ಅತಿಥಿಗೆ ಅನ್ನಾಹಾರಗಳನ್ನು ಕೊಟ್ಟು ಸಂತೋಷಪಡಿಸಬೇಕು. ನಾವು ಬಡವರಾಗಿದ್ದರೂ ಅತಿಥಿಗೆ ಚಿನ್ನ ಬೆಳ್ಳಿ ಬಟ್ಟೆಗಳನ್ನು ದಾನಮಾಡಬೇಕು ಎಂದರ್ಥವಲ್ಲ. ಪ್ರೀತಿ ಆದರಗಳಿಂದ ಮಾತನಾಡಿಸಿ ಯಥೋಚಿತವಾಗಿ ಸತ್ಕಾರ ಮಾಡುವದು ಗೃಹಸ್ಥರ ಕರ್ತವ್ಯ.</p>
		<p class="description">ಅತಿಥಿಯು ಅಗ್ನಿಸಮನಾದ ದೇವತೆಯು. ಅತಿಥಿಸತ್ಕಾರದಿಂದ ಗೃಹಸ್ಥರಿಗೆ ಸಕಲಸಂಪತ್ತೂ ಒದಗಿ ಬರುತ್ತದೆ. ಅತಿಥಿತಿರಸ್ಕಾರದಿಂದ ಸಕಲ ಸೌಭಾಗ್ಯವೂ ದೂರವಾಗುತ್ತದೆ. ಅಗ್ನಿಯು ಕೋಪದಿಂದ ಜೋರಾದರೆ ಎಲ್ಲವನ್ನೂ ಸುಟ್ಟುಬೂದಿಮಾಡುವಂತೆ ಅತಿಥಿಯ ತಿರಸ್ಕಾರದಿಂದ ಗೃಹಸ್ಥರ ಪುಣ್ಯರಾಶಿಯೆಲ್ಲವೂ ನಾಶವಾಗಿ ಬಿಡುತ್ತದೆ. ಅತಿಥಿಸೇವೆಯು ಭಾರತೀಯ ಸಂಸ್ಕೃತಿಯಲ್ಲಿ ಎದ್ದುಕಾಣುವ ಆದರ್ಶ ಧರ್ಮವಾಗಿರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.18">
		<p class="intro-shloka">॥ ಶ್ರೌತತರ್ಕರಸಿಕಾಯ ಶಂಕರಾಯ ನಮಃ ॥</p>
		<p class="shloka">ವೇದಾಂತತರ್ಕಮರ್ಮಜ್ಞಂ ಶ್ರುತಿಸಂದೇಶಬೋಧಕಮ್ ।<br />ಅನುಭೂತಿಪರಂ ವಂದೇ <strong>ಶಂಕರಂ</strong> ಲೋಕಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಮೇ ೧೮</span><br /><span class="num">೧೩೯.</span> ವೇದಾಂತದ ‘ಶ್ರೌತತರ್ಕ’</h1>
		<p class="bhashya-verse">ಶ್ರುತ್ಯನುಗೃಹೀತ ಏವ ಹಿ ಅತ್ರ ತರ್ಕಃ ಅನುಭವಾಂಗತ್ವೇನ ಆಶ್ರೀಯತೇ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೧-೬</p>
		<p class="bhashya-verse-meaning">ಶ್ರುತಿಗಳಲ್ಲಿ ಅನುಗ್ರಹಿಸಿರುವ ತರ್ಕವನ್ನು ಮಾತ್ರ ಇಲ್ಲಿ ಅನುಭವಕ್ಕೆ ಅಂಗವಾಗಿ ಆಶ್ರಯಿಸಲಾಗುತ್ತದೆ.</p>
		<p class="description">ವೇದಾಂತಗಳ ಸಂದೇಶಗಳನ್ನು ಅರ್ಥಮಾಡಿಕೊಳ್ಳಬೇಕಾದರೆ ತರ್ಕದ ಸಹಾಯವು ಅವಶ್ಯವಾಗಿ ಬೇಕಾಗುತ್ತದೆ. ತರ್ಕವೆಂದರೆ ಉಪದೇಶಗಳನ್ನು ಯುಕ್ತಿಯಿಂದ ಹೊಂದಿಸಿಕೊಂಡು ಅರ್ಥಮಾಡಿಕೊಳ್ಳುವ ರೀತಿಯು. ಲೌಕಿಕ ವ್ಯವಹಾರಗಳಲ್ಲೂ, ದಿನನಿತ್ಯದ ವ್ಯವಹಾರದಲ್ಲೂ ಇಂಥ ತರ್ಕವು ಬೇಕು.</p>
		<p class="description">ಜೀವನಿಗೆ ಸಂಸಾರಿತ್ವವು ಅವಿದ್ಯಾಕಲ್ಪಿತವಾಗಿದೆ, ಜೀವನು ನಿಜವಾಗಿ ಅಸಂಸಾರಿಯಾದ ಪರಮಾತ್ಮ ಸ್ವರೂಪನೇ ಎಂಬುದು ಸಕಲವೇದಾಂತಗಳ ಸಂದೇಶ, ಉಪದೇಶ. ಸುಮ್ಮನೆ ಒಂದು ಸಲ ಕಿವಿಯಿಂದ ಕೇಳಿದ ಮಾತ್ರಕ್ಕೆ ಇದು ಅಷ್ಟು ಸುಲಭವಾಗಿ ಅರ್ಥವಾಗದು. ಈ ಉಪದೇಶವು ಅರ್ಥವಾಗಬೇಕಾದರೆ, ಅನುಭವಕ್ಕೆ ಬರಬೇಕಾದರೆ ತರ್ಕವನ್ನು ಬಳಸಿಕೊಳ್ಳಬೇಕು. ಇಲ್ಲಿ ತರ್ಕವೆಂದರೆ ವಿಚಾರಕ್ರಮ, ವಿಮರ್ಶೆಮಾಡುವಿಕೆ; ಇದಕ್ಕೆ ‘ಅನ್ವಯವ್ಯತಿರೇಕ ತರ್ಕ’ ಎಂದು ಹೆಸರು. ಇದಕ್ಕೇ ‘ಮನನ’ ಎಂದೂ ಹೆಸರು.</p>
		<p class="description">ಈ ತರ್ಕವು ಶ್ರುತ್ಯುಪದೇಶಕ್ಕೆ ಅನುಗುಣವಾಗಿರಬೇಕೇ ಹೊರತು ವಿರುದ್ಧವಾಗಿರಬಾರದು. ಜಾಗ್ರತ್, ಸ್ವಪ್ನ, ಸುಷುಪ್ತಿಗಳಲ್ಲಿ ಇರುವ ಅನುಭವವನ್ನು ಸರಿಯಾಗಿ ಹೊಂದಿಸಿಕೊಂಡು ವಿಚಾರಮಾಡುವದೇ ತರ್ಕವು. ಇದಕ್ಕೆ ‘ಅನುಭವಾನುಸಾರಿತರ್ಕ’ ವೆಂದು ಹೆಸರು. ಇದೇ ‘ಶ್ರೌತತರ್ಕವು’. ಶ್ರೌತತರ್ಕದಿಂದ ಆತ್ಮನನ್ನು ಅರಿತುಕೊಳ್ಳಲು ಸಹಾಯವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.19">
		<p class="intro-shloka">॥ ಪರಬ್ರಹ್ಮವಿದೇ ಶಂಕರಾಯ ನಮಃ ॥</p>
		<p class="shloka">ಪರಂ ಬ್ರಹ್ಮ ಪರಂ ದೇವಂ ಪವಿತ್ರಂ ಮಂಗಳಂ ಶುಭಮ್ ।<br /><strong>ಶಂಕರಂ</strong> ಪರಮಾನಂದಂ ವಂದೇಽಹಂ ಸದ್ಗುರುಂ ಸದಾ ॥</p>
		<h1 class="level1-title" epub:type="title"><span class="date">ಮೇ ೧೯</span><br /><span class="num">೧೪೦.</span> ಬ್ರಹ್ಮವೇ ದೇವತೆಗಳಿಗೂ ‘ಪರದೇವತೆ’</h1>
		<p class="bhashya-verse">ತದೇವ ಹಿ ಬ್ರಹ್ಮ ಸರ್ವಪ್ರಕಾರೇಣ ಪ್ರಶಾಸ್ತೃ, ದೇವಾನಾಮಪಿ ಪರೋ ದೇವಃ ।</p>
		<p class="bhashya-verse-source">ಕೇನಭಾಷ್ಯ ೩-೧</p>
		<p class="bhashya-verse-meaning">ಏಕಮೇವಾದ್ವಿತೀಯವಾದ ಆ ಬ್ರಹ್ಮವೇ ಸರ್ವವಿಧದಿಂದಲೂ ಎಲ್ಲರನ್ನೂ ಆಳುತ್ತಾ ಸಕಲದೇವತೆಗಳಿಗೂ ಶ್ರೇಷ್ಠವಾದ ದೇವತೆಯಾಗಿರುತ್ತದೆ.</p>
		<p class="description">ಈ ವಾಕ್ಯದಲ್ಲಿ ಪರಬ್ರಹ್ಮದ ಸ್ವರೂಪವನ್ನು ಸಂಕ್ಷೇಪವಾಗಿ ತಿಳಿಸಿರುತ್ತಾರೆ. ಏಕಮೇವಾದ್ವಿತೀಯವಾಗಿರುವ ಅಂದರೆ ತಾನೇ ತಾನಾಗಿ ಪರಿಪೂರ್ಣವಾಗಿರುವ ಬ್ರಹ್ಮದ ಪಕ್ಕದಲ್ಲಿ, ಇನ್ನೊಂದು ವಸ್ತುವು ನಿಜವಾಗಿ ಇಲ್ಲವೇ ಇಲ್ಲ. ಈ ಬ್ರಹ್ಮವನ್ನೇ ಉಪನಿಷತ್ತುಗಳಲ್ಲಿ ಪರಮಾತ್ಮಾ (ಎಲ್ಲರಿಗೂ ನಿಜವಾದ ಆತ್ಮನು), ಸಾಕ್ಷೀ (ಎಲ್ಲವನ್ನೂ ನೇರವಾಗಿ ಬೆಳಗುವವನು), ಈಶ್ವರ (ಎಲ್ಲರಿಗೂ ಒಡೆಯನು), ವಿಷ್ಣು (ವ್ಯಾಪನಶೀಲನಾದ ವನು), ಸತ್ಯ (ಬದಲಾವಣೆಯಿಲ್ಲದವನು), ಅಕ್ಷರ (ನಾಶವಿಲ್ಲದವನು), ಪುರುಷ (ಒಳಗೂ ಹೊರಗೂ ತುಂಬಿರುವವನು), ಕರ್ಮಾಧ್ಯಕ್ಷ (ಎಲ್ಲರ ಎಲ್ಲ ಕರ್ಮಗಳಿಗೂ ಫಲವನ್ನು ಕೊಡುತ್ತಾ ಸಾಕ್ಷಿಯಾಗಿರುವವನು)— ಎಂದು ಮುಂತಾಗಿ ಕರೆದಿರುತ್ತಾರೆ.</p>
		<p class="description">ಈ ಪರಮಾತ್ಮನ ಸಂನಿಧಾನದಿಂದಲೇ ಸಕಲ ಚರಾಚರವಸ್ತುಗಳೂ ಬ್ರಹ್ಮಾದಿಸ್ತಂಬಪರ್ಯಂತ ಪ್ರಾಣಿಗಳೂ ತಮ್ಮ ತಮ್ಮ ವ್ಯಾಪಾರಗಳನ್ನು ಮಾಡುತ್ತಿರುತ್ತವೆ. <strong>ಭೀಷಾಽಸ್ಮಾತ್ ವಾತಃ ಪವತೇ ।</strong> <strong>ಭೀಷೋದೇತಿ ಸೂರ್ಯಃ ।</strong> <strong>ಭೀಷಾಸ್ಮಾದಗ್ನಿಶ್ಚೇಂದ್ರಶ್ಚ । ಮೃತ್ಯುರ್ಧಾವತಿ ಪಂಚಮ ಇತಿ ।</strong> —ಈ ಪರಮಾತ್ಮನ ಭಯದಿಂದಲೇ ವಾಯು, ಸೂರ್ಯ, ಅಗ್ನಿ, ಇಂದ್ರ ಮತ್ತು ಮೃತ್ಯುದೇವತೆಗಳು ತಮ್ಮ ತಮ್ಮ ಕೆಲಸಗಳನ್ನು ಮಾಡುತ್ತಿದ್ದಾರೆ—ಎಂದು ತೈತ್ತಿರೀಯ ಉಪನಿಷತ್ತು ಸಾರುತ್ತಿದೆ. ಈ ಬ್ರಹ್ಮವೇ ಎಲ್ಲರಿಗೂ ಅಂತರ್ಯಾಮಿ. ಈ ಬ್ರಹ್ಮವೇ ನಮ್ಮ ಪರಮಾರ್ಥ ಸ್ವರೂಪ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.20">
		<p class="intro-shloka">॥ ಧ್ಯಾನರಹಸ್ಯೋಪದೇಶಕಾಯ ಶಂಕರಾಯ ನಮಃ ॥</p>
		<p class="shloka">ಧ್ಯಾನಯೋಗಪರಂ ಜ್ಞಾನನಿಷ್ಠಂ ಬ್ರಹ್ಮವಿದಂ ಪರಮ್ ।<br />ಸರ್ವಸಾಧನಮರ್ಮಜ್ಞಂ <strong>ಶಂಕರಂ</strong> ಸದ್ಗುರುಂ ಶ್ರಯೇ ॥</p>
		<h1 class="level1-title" epub:type="title"><span class="date">ಮೇ ೨೦</span><br /><span class="num">೧೪೧.</span> ‘ಧ್ಯಾನ’ ದ ರಹಸ್ಯವಿದು!</h1>
		<p class="bhashya-verse">ಸತ್ಯ ಬ್ರಹ್ಮಚರ್ಯ ಅಹಿಂಸಾ ಅಪರಿಗ್ರಹ ತ್ಯಾಗ ಸಂನ್ಯಾಸ ಶೌಚ ಸಂತೋಷ ಅಮಾಯಾವಿತ್ವಾದಿ ಅನೇಕ ಯಮನಿಯಮಾನು- ಗೃಹೀತಃ ‘ಧ್ಯಾನ’ ಪದಾರ್ಥಃ ।</p>
		<p class="bhashya-verse-source">ಪ್ರಶ್ನಭಾಷ್ಯ ೫-೧</p>
		<p class="bhashya-verse-meaning">ಸತ್ಯ ಬ್ರಹ್ಮಚರ್ಯ ಅಹಿಂಸಾ ಅಪರಿಗ್ರಹ ತ್ಯಾಗ ಸಂನ್ಯಾಸ ಶೌಚ ಸಂತೋಷ ಅಮಾಯಾವಿತ್ವ ಮುಂತಾದ ಅನೇಕ ಯಮನಿಯಮಾದಿಗಳಿಂದ ಕೂಡಿರುವ ಅಂತರಂಗಸಾಧನವೇ ‘ಧ್ಯಾನ’ ಪದಕ್ಕೆ ಅರ್ಥವು.</p>
		<p class="description">ಧ್ಯಾನವೆಂದರೆ ಸುಮ್ಮನೆ ಕಣ್ಣು ಮುಚ್ಚಿಕೊಂಡು ಕೂರುವದಲ್ಲ. ಕಣ್ಣುಮುಚ್ಚಿ ಒಂದೆಡೆ ಘಂಟೆಗಳ ವರೆಗೆ ಕುಳಿತುಕೊಂಡ ಮಾತ್ರಕ್ಕೆ ಅದು ಧ್ಯಾನವಾಗಲಾರದು. ಧ್ಯಾನವು ಅಂತರಂಗ ಸಾಧನವೆಂಬುದನ್ನು ನಾವು ಮರೆಯಬಾರದು.</p>
		<p class="description">ಪಾತಂಜಲ ಯೋಗದರ್ಶನದಲ್ಲಿ ತಿಳಿಸಿರುವ ಯಮನಿಯಮಗಳನ್ನು ಸರಿಯಾಗಿ ಸದ್ಗುರುಗಳಿಂದ ತಿಳಿದುಕೊಂಡು ಆಮೇಲೆ ಧ್ಯಾನಮಾಡಬೇಕು. ಸತ್ಯವಚನ: ಎಂದೆಂದಿಗೂ ಸುಳ್ಳನ್ನು ಹೇಳದೇ ಇರುವದು; ಬ್ರಹ್ಮಚರ್ಯ: ಇಂದ್ರಿಯ ನಿಗ್ರಹ; ಅಹಿಂಸಾ: ಯಾರಿಗೂ ಕಾಯಾ ವಾಚಾ ಮನಸಾ ಹಿಂಸೆಮಾಡದಿರುವದು; ಅಪರಿಗ್ರಹ: ಅನಾತ್ಮವಸ್ತುಗಳಲ್ಲಿ ಅಭಿಮಾನತ್ಯಾಗ; ತ್ಯಾಗ: ಅಹಂಕಾರ ಮಮಕಾರಗಳನ್ನು ಬಿಡುವದು; ಸಂನ್ಯಾಸ: ಕಾಮ್ಯ ನಿಷಿದ್ಧಕರ್ಮಗಳನ್ನು ಕೈ ಬಿಡುವದು; ಶೌಚ: ತ್ರಿಕರಣಗಳಲ್ಲೂ ಶುದ್ಧನಾಗಿರುವದು; ಸಂತೋಷ: ಯಾವಾಗಲೂ ಏನೇ ಆದರೂ ಮನಸ್ಸಿನಲ್ಲಿ ಸಂತೃಪ್ತನಾಗಿ ಆನಂದವಾಗಿರುವದು; ಅಮಾಯಾವಿತ್ವ: ಒಳಗೊಂದು ಹೊರಗೊಂದು ಇಲ್ಲದೆ ಆರ್ಜವಗುಣದಿಂದ ಕೂಡಿರುವದು —ಹೀಗೆ ಸದ್ಗುಣಗಳನ್ನು ಬೆಳೆಸಿಕೊಂಡು ಧ್ಯಾನಮಾಡಿದಾಗ ಅದರಿಂದ ಅಂತರ್ಮುಖಿಯಾಗಲು ಸಹಾಯವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.21">
		<p class="intro-shloka">॥ ವಾಸನಾಕ್ಷಯಕಾರಿಣೇ ಶಂಕರಾಯ ನಮಃ ॥</p>
		<p class="shloka">ಅನೇಕಜನ್ಮಸಂಪ್ರಾಪ್ತವಾಸನಾಧ್ವಂಸಕಾರಕಮ್ ।<br />ವಿದ್ಯೋಪದೇಶಕಂ ವಂದೇ <strong>ಶಂಕರಂ</strong> ಜ್ಞಾನಿನಾಂ ವರಮ್ ॥</p>
		<h1 class="level1-title" epub:type="title"><span class="date">ಮೇ ೨೧</span><br /><span class="num">೧೪೨.</span> ಜ್ಞಾನದಿಂದಲೇ ‘ವಾಸನಾಕ್ಷಯ’</h1>
		<p class="bhashya-verse">ಅನೇಕಜನ್ಮ ವಿಷಯಸೇವಾಭ್ಯಾಸಜನಿತಾ ವಿಷಯವಿಷಯಾ ತೃಷ್ಣಾ ನ ಸಹಸಾ ನಿವರ್ತಯಿತುಂ ಶಕ್ಯತೇ ವಿಶೇಷಸಾಧನಮಂತರೇಣ ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೧-೧</p>
		<p class="bhashya-verse-meaning">ಹಿಂದಿನ ಅನೇಕ ಜನ್ಮಗಳಲ್ಲಿ ಅನುಭವಿಸಿದ ವಿಷಯಭೋಗದ ಅಭ್ಯಾಸದಿಂದ ಉಂಟಾಗಿರುವ ವಿಷಯಭೋಗದ ಆಶೆಯು, ಯಾವ ವಿಶೇಷ ಪ್ರಯತ್ನವೂ ಇಲ್ಲದೆ, ಒಮ್ಮೆಗೇ ತಾನೇ ತಾನಾಗಿ ನಾಶವಾಗಿಬಿಡುವದಿಲ್ಲ.</p>
		<p class="description">ಈ ಜನ್ಮದಲ್ಲಿ ನಮಗೆ ಎದ್ದುಕಾಣುತ್ತಿರುವ ಸಂಸ್ಕಾರವು ಹಿಂದಿನ ಒಂದು ಜನ್ಮದ್ದಲ್ಲ. ಹಿಂದಿನ ನೂರಾರು ಜನ್ಮಗಳಲ್ಲಿ ಅನುಭವಿಸಿದ ವಿಷಯಭೋಗದ ಫಲವಾಗಿ ಈ ಜನ್ಮದಲ್ಲಿ ವಾಸನೆಗಳು ಎದ್ದುಕೊಳ್ಳುತ್ತವೆ. ಈ ವಾಸನೆಗಳು ಸೂಕ್ಷ್ಮಾತಿಸೂಕ್ಷ್ಮರೂಪದಿಂದ ಇದ್ದುಕೊಂಡು ಅವಕಾಶ ದೊರಕಿದಾಗ ನಿಮಿತ್ತಗಳು ಬಂದೊದಗಿದಾಗ ಥಟಕ್ಕನೆ ಏಳುತ್ತವೆ.</p>
		<p class="description">ಇದರಿಂದ ಯಾವನಿಗೆ, ಯಾವಾಗ, ಎಲ್ಲಿ, ಹೇಗೆ, ಎಂಥ ವಾಸನೆಗಳು ಎದ್ದುಕೊಳ್ಳುತ್ತವೆ? ಎಂಬುದನ್ನು ಮುಂಚೆಯೇ ಯಾರೂ ಹೇಳಲಾರರು. ಸಂನ್ಯಾಸಿಗಳಾಗಿದ್ದೂ ವಿಷಯಲಂಪಟರಾಗಿರಬಹುದು, ವಿಷಯಭೋಗಗಳಲ್ಲಿದ್ದೂ ಗೃಹಸ್ಥರಾಗಿದ್ದರೂ ಬಿಳಿಬಟ್ಟೆ ಸಂನ್ಯಾಸಿಗಳಾಗಿರಬಹುದು.</p>
		<p class="description">ರಾಕ್ಷಸೀ ವಾಸನೆಗಳಿಂದ ಅಧಃಪತನವೂ ಆಗಬಹುದು. ಅನಾಚಾರ ದುರಾಚಾರಗಳ ವಾಸನೆಗಳು ಸಾಧಕರನ್ನು ನಾಶಮಾಡಿಬಿಡುತ್ತವೆ. ಆದ್ದರಿಂದ ತಪಸ್ಸು, ಆರ್ಜವ, ಇಂದ್ರಿಯನಿಗ್ರಹ, ಬ್ರಹ್ಮಚರ್ಯೆ, ಸತ್ಯ, ಮೌನಾದಿ ವಿಶೇಷಸಾಧನಗಳಿಂದ ದುರ್ವಾಸನೆಗಳನ್ನು ದೂರಮಾಡಿಕೊಂಡು ಸದಾಚಾರ ಸಂಪನ್ನರಾಗಿ ಸದ್ಗುರುಗಳ ಕೃಪಾನುಗ್ರಹದಿಂದ ವೇದಾಂತಗಳನ್ನು ಅಧ್ಯಯನಮಾಡಿ ಆತ್ಮಜ್ಞಾನವನ್ನು ಪಡೆದು ಸಕಲವಾಸನೆಗಳನ್ನೂ ನಾಶಮಾಡಿಕೊಂಡು ಧನ್ಯರಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.22">
		<p class="intro-shloka">॥ ಆಸುರೀಸಂಪತ್ವಿದೂರಾಯ ಶಂಕರಾಯ ನಮಃ ॥</p>
		<p class="shloka">ಕಾಮಂ ಕ್ರೋಧಂ ತಥಾ ಲೋಭಂ ತ್ಯಾಜಯಂತಂ ಜಗದ್ಗುರುಮ್ ।<br />ಕಾರುಣ್ಯಸಾಗರಂ ವಂದೇ <strong>ಶಂಕರಂ</strong> ಶಿಷ್ಯರಕ್ಷಕಮ್ ॥</p>
		<h1 class="level1-title" epub:type="title"><span class="date">ಮೇ ೨೨</span><br /><span class="num">೧೪೩.</span> ಈ ‘ಮೂರೇ’ ಸಾಕು, ಸರ್ವನಾಶಕ್ಕೆ!</h1>
		<p class="bhashya-verse">ಯಸ್ಮಿನ್ ತ್ರಿವಿಧೇ ಸರ್ವಃ ಆಸುರಸಂಪದ್ಭೇದಃ ಅನಂತೋಽಪಿ ಅಂತರ್ಭವತಿ ।</p>
		<p class="bhashya-verse-source">ಗೀತಾಭಾಷ್ಯ ೧೬-೨೧</p>
		<p class="bhashya-verse-meaning">ಈ ಮೂರರಲ್ಲಿ ಎಲ್ಲ ಆಸುರೀಸಂಪತ್ತೂ ಎಷ್ಟೇ ವಿಸ್ತಾರವಾಗಿದ್ದರೂ ಅಡಕವಾಗಿಬಿಡುತ್ತದೆ.</p>
		<p class="description">ದೈವೀಸಂಪತ್ತು ಮತ್ತು ಆಸುರೀಸಂಪತ್ತು ಎಂದು ಮಾನವರ ಗುಣಗಳನ್ನು ಎರಡು ವಿಭಾಗಮಾಡಿರುತ್ತಾರೆ. ದೈವೀಸಂಪತ್ತಿನಿಂದ ಚಿತ್ತಶುದ್ಧಿಯನ್ನು ಪಡೆದು ಸಾಧಕನು ಆತ್ಮಜ್ಞಾನದ ಮೂಲಕ ಮುಕ್ತಿಯನ್ನೇ ಪಡೆಯಬಹುದು. ಶಮ, ದಮ, ತಪಸ್ಸು, ಶೌಚ, ಅಹಿಂಸಾ, ಆರ್ಜವ, ದಯಾ ಇತ್ಯಾದಿಗುಣಗಳು ದೈವೀಸಂಪತ್ತಿನಲ್ಲಿ ಸೇರುತ್ತವೆ. ಇನ್ನು ಆಸುರೀಸಂಪತ್ತಿನಿಂದ ಮನುಷ್ಯನು ಅಧೋಗತಿಗೆ ಹೋಗುತ್ತಾನೆ. ಆಸುರೀಸಂಪತ್ತು ಮಾನವನನ್ನು ದಾನವನನ್ನಾಗಿ ಮಾಡಿಬಿಡುತ್ತದೆ. ದಂಭ, ದರ್ಪ, ಅಭಿಮಾನ, ಕಾಮ, ಹಿಂಸಾ, ಕ್ರೋಧ ಇತ್ಯಾದಿ ದುರ್ಗುಣಗಳೆಲ್ಲವೂ ಆಸುರೀಸಂಪತ್ತಿನ ಮರಿಗಳು. ಆಸುರೀಸಂಪತ್ತೆಂದರೂ ರಾಕ್ಷಸೀಸಂಪತ್ತೆಂದರೂ ಒಂದೇ ಅರ್ಥ. ಸಾಧಕರಾದ ಮುಮುಕ್ಷುಗಳು ಮಾರಕವಾದ ಈ ಆಸುರೀಸಂಪತ್ತನ್ನು ಪೂರಾ ಕೈಬಿಡಬೇಕು. ಆಸುರೀಸಂಪತ್ತನ್ನು ಪೋಷಿಸುವವರೇ ಅಸುರರು. ಇವರಿಗೆ ಅಧೋಗತಿ-ಅಧಃಪತನವೇ ಫಲ!</p>
		<p class="description">ಈ ಆಸುರೀ ಸಂಪತ್ತು ಸಾಕಷ್ಟು ಇದೆ. ಇದನ್ನೆಲ್ಲ ಒಂದೊಂದಾಗಿ ಪಟ್ಟಿ ಹಾಕಿ ಹೇಳುತ್ತಾ ಹೋದರೆ ಅದೊಂದು ದೊಡ್ಡ ಗ್ರಂಥವೇ ಆಗಿಬಿಡು ತ್ತದೆ. ಆದ್ದರಿಂದ ಸಂಕ್ಷೇಪವಾಗಿ ಈ ಆಸುರೀಸಂಪತ್ತನ್ನೆಲ್ಲ ಈ ಮೂರರಲ್ಲಿ ಅಡಕಮಾಡಿ ಹೇಳಿಬಿಡಬಹುದು. ಅವೇ <strong>ಕಾಮ</strong>, <strong>ಕ್ರೋಧ</strong> ಮತ್ತು <strong>ಲೋಭ</strong> ಗಳು. ಈ ಮೂರಿದ್ದರೆ ಅವನು ಸರ್ವನಾಶ! ಎಚ್ಚರಿಕೆ! ಆದ್ದರಿಂದ ಕಾಮಕ್ರೋಧಲೋಭಗಳನ್ನು ಸಾಧಕರು ಮೊದಲು ಕೈಬಿಡಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.23">
		<p class="intro-shloka">॥ ವೇದಾಂತಪ್ರಾಮಾಣ್ಯವಿದೇ ಶಂಕರಾಯ ನಮಃ ॥</p>
		<p class="shloka">ಸರ್ವತಂತ್ರಸ್ವತಂತ್ರಂ ತಂ ವೇದಪ್ರಾಮಾಣ್ಯಕೋವಿದಮ್ ।<br />ವೇದವೇದಾಂತಮರ್ಮಜ್ಞಂ <strong>ಶಂಕರಂ</strong> ನೌಮಿ ಭಕ್ತಿತಃ ॥</p>
		<h1 class="level1-title" epub:type="title"><span class="date">ಮೇ ೨೩</span><br /><span class="num">೧೪೪.</span> ವೇದಗಳು ‘ಸ್ವತಂತ್ರಪ್ರಮಾಣ’</h1>
		<p class="bhashya-verse">ವೇದಸ್ಯ ಹಿ ನಿರಪೇಕ್ಷಂ ಸ್ವಾರ್ಥೇ ಪ್ರಾಮಾಣ್ಯಂ ರವೇರಿವ ರೂಪವಿಷಯೇ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೧-೧</p>
		<p class="bhashya-verse-meaning">ರೂಪದ ವಿಷಯಕ್ಕೆ ಸೂರ್ಯನಂತೆ, ವೇದವು ತನ್ನ ವಿಷಯಕ್ಕೆ (ಆತ್ಮನ ವಿಷಯಕ್ಕೆ) ಸ್ವತಂತ್ರವಾದ ಪ್ರಮಾಣವಾಗಿರುತ್ತದೆ.</p>
		<p class="description">ವೇದಗಳು ಅಪೌರುಷೇಯ, ವೇದಗಳು ಸಾಕ್ಷಾತ್ ಪರಮಾತ್ಮನ ವಾಣಿ; ವೇದಗಳು ಅನಾದಿ, ವೇದಗಳು ಸರ್ವಜ್ಞಕಲ್ಪ, ವೇದಗಳು ಸ್ವತಂತ್ರಪ್ರಮಾಣ. ವೇದಗಳ ಪ್ರಾಮಾಣ್ಯಕ್ಕೆ ಇನ್ನೊಂದು ಪ್ರಮಾಣದ ಹಂಗು ಇರುವದಿಲ್ಲ. ವೇದಗಳು ಹೀಗೆ ಹೇಳುತ್ತಿವೆ ಎಂದಮೇಲೆ ಅದರ ಮೇಲೆ ಯಾರೂ ಏನನ್ನೂ ಪ್ರಶ್ನಿಸುವಂತಿಲ್ಲ.</p>
		<p class="description">ಇಲ್ಲಿ ಪ್ರಕೃತದಲ್ಲಿ ವೇದಗಳೆಂದರೆ ವೇದಾಂತಗಳು. ಉಪನಿಷತ್ತುಗಳನ್ನೇ ಇಲ್ಲಿ ‘ವೇದ’ ವೆಂದು ಕರೆದಿದ್ದಾರೆ. ವೇದಾಂತಗಳಿಗೆ ಸ್ವಾರ್ಥ (ತಮ್ಮ ಪ್ರತಿಪಾದ್ಯವಾದ) ವಿಷಯವೆಂದರೆ ಪರಬ್ರಹ್ಮತತ್ತ್ವವೇ. ಯಾವ ಪ್ರಮಾಣಗಳಿಗೂ ಗೋಚರವಲ್ಲದ, ನಿರ್ವಿಶೇಷವಾಗಿರುವ, ಇಡೀ ವಿಶ್ವಕ್ಕೇ ಕಾರಣವಾಗಿರುವ, ಸರ್ವಪ್ರಾಣಿಗಳಿಗೂ ಆತ್ಮವಾಗಿರುವ ಬ್ರಹ್ಮದ ಸ್ವರೂಪದ ವಿಷಯಕ್ಕೆ ವೇದಾಂತಗಳೇ ಪ್ರಮಾಣವು.</p>
		<p class="description">ವೇದಾಂತಗಳು ಪ್ರಮಾಣವಾದರೆ ಪರಬ್ರಹ್ಮವು ಪ್ರತಿಪಾದ್ಯವಾದ ಪ್ರಮೇಯವಾಗಿದೆ. ಪರಬ್ರಹ್ಮದಲ್ಲಿ ನಿಜವಾಗಿ ಯಾವ ಭೇದವೂ ಇರುವದಿಲ್ಲ. ಪ್ರಮಾತೃ ಪ್ರಮಾಣ ಪ್ರಮೇಯಗಳೆಂಬ ಭೇದಗಳೆಲ್ಲವೂ ಬ್ರಹ್ಮದಲ್ಲಿಯೇ ಕಲ್ಪಿತವಾಗಿ ತೋರುತ್ತಿವೆ. ಪ್ರಮಾಣವಾದ ವೇದಾಂತಗಳೂ ಬ್ರಹ್ಮಕ್ಕಿಂತ ಭಿನ್ನವಾಗಿಲ್ಲವೇ ಇಲ್ಲ. ಈ ರಹಸ್ಯವನ್ನು ನಮಗೆ ವೇದಾಂತಗಳು ತಿಳಿಸಿಕೊಡುತ್ತಿವೆ. ಇತರ ಯಾವ ಪ್ರಮಾಣಗಳಿಂದಲೂ ಈ ರಹಸ್ಯವು ತಿಳಿಯದು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.24">
		<p class="intro-shloka">॥ ಸರ್ವಸಂಗವಿನಿರ್ಮುಕ್ತಬ್ರಹ್ಮಸ್ವರೂಪಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಾತ್ಮಜ್ಞಾನಸಂಪನ್ನಂ ಕೃತಕೃತ್ಯಂ ಪರಂ ಪ್ರಭುಮ್ ।<br />ಪುಣ್ಯಪಾಪವಿನಿರ್ಮುಕ್ತಂ ಶ್ರಯೇ <strong>ಶಂಕರ</strong> ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಮೇ ೨೪</span><br /><span class="num">೧೪೫.</span> ಜ್ಞಾನಿಗೆ ಪುಣ್ಯವೂ ಬೇಡ</h1>
		<p class="bhashya-verse">ಬ್ರಹ್ಮಣಿ ಆತ್ಮತ್ವೇನ ವಿಜ್ಞಾತೇ ಸತಿ ಕೃತೇನ ವಾ ಕರ್ತವ್ಯೇನ ವಾ ಪ್ರಯೋಜನಮ್ ಆತ್ಮನೋಽಪಶ್ಯತಃ ಫಲಾದರ್ಶನೇ ಕ್ರಿಯಾ ನೋಪಪದ್ಯತೇ ।</p>
		<p class="bhashya-verse-source">ಐತರೇಯಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಪರಬ್ರಹ್ಮವೇ ತನ್ನ ಪರಮಾರ್ಥಸ್ವರೂಪವೆಂದು ತಿಳಿದಮೇಲೆ ಅಂಥ ಜ್ಞಾನಿಗೆ ಹಿಂದೆ ಮಾಡಿರುವ ಕರ್ಮಗಳಿಂದಾಗಲಿ ಮುಂದೆ ಮಾಡಬೇಕಾಗಿರುವ ಕರ್ಮಗಳಿಂದಾಗಲಿ ಏನೇನೂ ಪ್ರಯೋಜನವಿರುವದಿಲ್ಲ. ಇದು ಅವನ ನಿಶ್ಚಯಜ್ಞಾನ. ಇಂಥ ಜ್ಞಾನಿಗೆ ಪುಣ್ಯವೂ ಹೊಂದುವದಿಲ್ಲ.</p>
		<p class="description">ಪ್ರಯೋಜನವಿಲ್ಲದೆ ಯಾವನೊಬ್ಬನೂ ಏನೂ ಕೆಲಸವನ್ನು ಮಾಡುವದಿಲ್ಲ. ಹೊಟ್ಟೆಯ ಹಸಿವು ನಿವೃತ್ತಿಯಾಗಲು ಊಟ, ಇಂದ್ರಿಯಗಳ ತೃಪ್ತಿಗಾಗಿ ವಿಷಯಭೋಗ, ಸುಖಕ್ಕಾಗಿ ಆರೋಗ್ಯಕ್ಕಾಗಿ ವ್ಯಾಯಾಮ, ವಿದ್ಯಾರ್ಜನೆಗಾಗಿ ಅಧ್ಯಯನ, ಕೀರ್ತಿ ಅಧಿಕಾರಕ್ಕಾಗಿ ಶ್ರಮಜೀವನ— ಹೀಗೆ ಏನಾದರೊಂದು ಫಲದ ಆಶೆಯಿಂದಲೇ ಪ್ರತಿಯೊಬ್ಬನೂ ಆಯಾ ಕರ್ಮಗಳನ್ನು ಮಾಡುತ್ತಿರುತ್ತಾನೆ. ಇದೆಲ್ಲ ಲೌಕಿಕವಿಚಾರವಾಯಿತು.</p>
		<p class="description">ಇನ್ನು, ವೈದಿಕಕರ್ಮಗಳು; ಇವುಗಳಂತೂ ತುಂಬಾ ಕಷ್ಟಸಾಧ್ಯ! ಸಂಧ್ಯಾ, ಜಪ, ಪಾರಾಯಣ, ತರ್ಪಣ, ಹೋಮ, ದಾನ, ತಪಸ್ಸು, ಉಪಾಸನೆ ಇವುಗಳನ್ನು ಸುಮ್ಮನೆ ಯಾರೂ ಮಾಡುವದಿಲ್ಲ. ಪುಣ್ಯಸಂಪಾದನೆಗಾಗಿ, ಪಾಪಪರಿಹಾರಕ್ಕಾಗಿಯೇ ಎಲ್ಲರೂ ಮಾಡುತ್ತಾರೆ. ಆದರೆ ಬ್ರಹ್ಮಜ್ಞಾನಿಯು ಸಂಪೂರ್ಣವಾಗಿ ಕೃತಕೃತ್ಯನಾಗಿರುವದರಿಂದ ಅವನಿಗೆ ಯಾರಿಂದಲೂ ಏನೂ ಆಗಬೇಕಿಲ್ಲ. ಜ್ಞಾನಿಗೆ ಪುಣ್ಯವೂ ಬೇಕಾಗಿಲ್ಲ, ಪಾಪವೂ ಬೇಕಾಗಿಲ್ಲ. ಅಖಂಡಪರಿಪೂರ್ಣ ಸಚ್ಚಿದಾನಂದಮಂಗಳ ಸ್ವರೂಪನಾದ ಆತ್ಮನೇ ಬ್ರಹ್ಮಜ್ಞಾನಿಯು. ಕರ್ಮೋಪಾಸನೆಗಳಿಂದ ಇವನಿಗೆ ಆಗಬೇಕಾದ ಫಲ ಕಿಂಚಿತ್ತೂ ಇರುವದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.25">
		<p class="intro-shloka">॥ ಉಪನಿಷತ್ಭಾಷ್ಯಕಾರಾಯ ಶಂಕರಾಯ ನಮಃ ॥</p>
		<p class="shloka">ಸಾಧ್ಯಸಾಧನಸಂಬಂಧಾತ್ ವಿರಕ್ತಂ ಚ ಸದಾತ್ಮನಿ ।<br /><strong>ಶಂಕರಂ</strong> ನೌಮಿ ತಂ ಧೀರಂ ಪ್ರಾಜ್ಞಂ ಪುರುಷಪುಂಗವಮ್ ॥</p>
		<h1 class="level1-title" epub:type="title"><span class="date">ಮೇ ೨೫</span><br /><span class="num">೧೪೬.</span> ವಿರಕ್ತನಿಗೇ ಆತ್ಮಜ್ಞಾನದಲ್ಲಿ ಅಧಿಕಾರ</h1>
		<p class="bhashya-verse">ಕರ್ಮಗೋಚರಾತ್ ಸಾಧ್ಯಸಾಧನಲಕ್ಷಣಾತ್ ಅನಿತ್ಯಾತ್ ವಿರಕ್ತಸ್ಯೈವ ಆತ್ಮಜ್ಞಾನೇ ಅಧಿಕಾರಃ ।</p>
		<p class="bhashya-verse-source">ಕಾಠಕಭಾಷ್ಯ ೧-೧-೧೯</p>
		<p class="bhashya-verse-meaning">ಅನಿತ್ಯವಾದ ಸಾಧ್ಯಸಾಧನರೂಪವಾದ ಕರ್ಮಕಾಂಡದಿಂದ ವಿರಕ್ತನಾದವನಿಗೇ ಆತ್ಮಜ್ಞಾನದಲ್ಲಿ ಅಧಿಕಾರವು ಉಂಟಾಗುತ್ತದೆ.</p>
		<p class="description">ಮನುಷ್ಯನಿಗೆ ಯಾವದೇ ಕ್ಷೇತ್ರದಲ್ಲಿ ಪ್ರವೇಶ ಉಂಟಾಗಬೇಕಾದರೂ ಒಂದು ಅಧಿಕಾರವು ಬೇಕಲ್ಲವೆ? ಇಂಥ ಶಾಸ್ತ್ರಕ್ಕೆ ಇಂಥ ಅಧಿಕಾರವೆಂದು ಬೇರೆ ಬೇರೆಯಾಗಿ ಗೊತ್ತುಪಡಿಸಿರುತ್ತಾರೆ. ಸಂಗೀತಗಾರನಾದರೆ ವೇದಾಂತವು ಅರ್ಥವಾಗಬೇಕೆಂಬ ನಿಯಮವಿಲ್ಲ, ವೇದಾಂತಿಯಾದರೆ ಜ್ಯೋತಿಷ್ಕನಾಗಿರಬೇಕೆಂಬುದಿಲ್ಲ. ವಿಶ್ವವಿದ್ಯಾನಿಲಯಗಳಲ್ಲಿ ಪ್ರಾಧ್ಯಾಪಕನಾದ ಮಾತ್ರಕ್ಕೆ ಅವನಿಗೆ ಅಡಿಗೆಯ ಕೆಲಸವು ಗೊತ್ತಿರಬೇಕೆಂಬುದಿಲ್ಲ. ಮಂತ್ರಿಯಾಗಿದ್ದರೆ ಸಂಗೀತಗಾರನಾಗಿರಬೇಕೆಂಬುದಿಲ್ಲ. ಒಂದೊಂದಕ್ಕೂ ವಿಶೇಷ ಅಧಿಕಾರವೇ ಬೇಕಾಗುತ್ತದೆ.</p>
		<p class="description">ಪ್ರಕೃತ, ವೇದಾಂತದಲ್ಲಿ ತಿಳಿಸಿರುವ ಆತ್ಮಜ್ಞಾನವನ್ನು ಹೊಂದಬೇಕಾದರೆ ಅಂಥವನಿಗೆ ಪ್ರೇಯೋಮಾರ್ಗದಿಂದ ವೈರಾಗ್ಯವು ಉಂಟಾಗಿರಬೇಕು. ಪ್ರೇಯಸ್ಸೆಂದರೆ ಅಭ್ಯುದಯವು. ಇದೂ ಬೇಕು, ಅದೂ ಬೇಕು, ಈಗ ಇಷ್ಟು ಬೇಕು, ಆಮೇಲೆ ಅಷ್ಟೂ ಬೇಕು—ಎಂದು ಬೇಕುಗಳ ಸರಮಾಲೆಯೇ ಪ್ರೇಯಸ್ಸು. ಇದಕ್ಕೇ ಕರ್ಮಮಾರ್ಗವೆಂದೂ ಹೆಸರು. ಮಾಡಿ ಪಡೆಯುವದು, ಪಡೆದು ಅನುಭವಿಸುವದು. ಇದಕ್ಕೇ ಸಾಧನಸಾಧ್ಯಮಾರ್ಗವೆಂದು ಹೆಸರು. ಎಷ್ಟು ಮಾಡಿದರೂ ಎಷ್ಟು ಪಡೆದರೂ ಎಷ್ಟೇ ಅನುಭವಿಸಿದರೂ ಇದು ಇಷ್ಟೇ; ಇದೆಲ್ಲವೂ ಅನಿತ್ಯ, ಆಭಾಸಮಾತ್ರವೆಂಬ ವಿವೇಕವು ಹುಟ್ಟಿ ಇದರಿಂದ ವಿರಕ್ತನಾದವನಿಗೇ ಆತ್ಮಜ್ಞಾನವು ದಕ್ಕುತ್ತದೆ. ಅಂಥವನೇ ವೇದಾಂತಕ್ಕೆ ಅಧಿಕಾರಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.26">
		<p class="intro-shloka">॥ ಸರ್ವತ್ರಸಮದರ್ಶನಾಯ ಶಂಕರಾಯ ನಮಃ ॥</p>
		<p class="shloka">ರಾಗದ್ವೇಷವಿನಿರ್ಮುಕ್ತಂ ಸರ್ವತ್ರಸಮದರ್ಶನಮ್ ।<br /><strong>ಶಂಕರಂ</strong> ಶಾಸ್ತ್ರದೃಷ್ಟಿಂ ಚ ಪ್ರಣಮಾಮಿ ಸದಾಶಿವಮ್ ॥</p>
		<h1 class="level1-title" epub:type="title"><span class="date">ಮೇ ೨೬</span><br /><span class="num">೧೪೭.</span> ‘ರಾಗದ್ವೇಷ’ ಗಳನ್ನು ಗೆಲ್ಲುವದು ಹೇಗೆ?</h1>
		<p class="bhashya-verse">ಯದಾ ಪುನಃ ರಾಗದ್ವೇಷೌ ತತ್ಪ್ರತಿಪಕ್ಷೇಣ ನಿಯಮಯತಿ ತದಾ ಶಾಸ್ತ್ರದೃಷ್ಟಿರೇವ ಪುರುಷೋ ಭವತಿ, ನ ಪ್ರಕೃತಿವಶಃ ।</p>
		<p class="bhashya-verse-source">ಗೀತಾಭಾಷ್ಯ ೩-೩೪</p>
		<p class="bhashya-verse-meaning">ಯಾವಾಗ ರಾಗದ್ವೇಷಗಳನ್ನು ಪ್ರತಿಪಕ್ಷಭಾವನೆಯಿಂದ ನಿಯಮನಮಾಡಿಕೊಳ್ಳುತ್ತಾನೊ ಆಗ ಸಾಧಕನು ಶಾಸ್ತ್ರದೃಷ್ಟಿಯುಳ್ಳವನಾಗಿಬಿಡುತ್ತಾನೆಯೇ ಹೊರತು ಪ್ರಕೃತಿವಶವಾಗುವದಿಲ್ಲ.</p>
		<p class="description">ಪ್ರತಿಯೊಬ್ಬ ಮಾನವನೂ ರಾಗದ್ವೇಷಗಳಿಂದಲೇ ತನ್ನ ನಿತ್ಯವ್ಯವಹಾರಗಳನ್ನು ಮಾಡುತ್ತಿದ್ದಾನೆ. ಶಬ್ದ ಸ್ಪರ್ಶ ರೂಪ ರಸ ಗಂಧಗಳನ್ನು ರಾಗದ್ವೇಷದಿಂದಲೇ ಅನುಭವಿಸುತ್ತಾನೆ. ಇದು ಚೆನ್ನಾಗಿದೆ, ನನಗೆ ಬೇಕು ಎಂದಾಗ ರಾಗವು ಏಳುತ್ತದೆ. ಇದು ಚೆನ್ನಾಗಿಲ್ಲ, ನನಗೆ ಬೇಡ ಎಂದಾಗ ದ್ವೇಷವು ಏಳುತ್ತದೆ. ಈ ರಾಗದ್ವೇಷಗಳಿಂದಲೇ ಇಡೀ ಜೀವನವನ್ನು ಸಾಗಿಸುತ್ತಿದ್ದರೆ ಇವನಿಗೆ ಸುಖವು ಎಲ್ಲಿಂದ ಬರಬೇಕು? ರಾಗದ್ವೇಷಗಳು ವಸ್ತುಗಳಲ್ಲಿಲ್ಲ, ಅವು ಅವನ ಮನಸ್ಸಿನ ಭಾವನೆಯಲ್ಲಿ ಇರುತ್ತವೆ.</p>
		<p class="description">ರಾಗದ್ವೇಷಗಳೇ ಸಾಧಕನಿಗೆ ಶತ್ರುಗಳು. ರಾಗದ್ವೇಷಗಳನ್ನು ಬಿಟ್ಟು ವ್ಯವಹಾರ ಮಾಡುವದನ್ನು ಇಲ್ಲಿ ತಿಳಿಸಲಾಗಿದೆ. ಪ್ರತಿಪಕ್ಷ ಭಾವನೆಯನ್ನು ಅಭ್ಯಾಸಮಾಡಿಕೊಂಡರೆ ರಾಗದ್ವೇಷಗಳು ತಾವಾಗಿಯೇ ದೂರವಾಗುತ್ತವೆ. ರಾಗಕ್ಕೆ ಕಾರಣವಾಗಿರುವ, ಪ್ರೀತಿಗೆ ಪಾತ್ರವಾಗಿರುವ ವಿಷಯದಲ್ಲೂ ದೋಷವನ್ನು ಕಾಣಬೇಕು; ದ್ವೇಷಕ್ಕೆ ಹೇತುವಾದ ಪದಾರ್ಥದಲ್ಲೂ ಗುಣವನ್ನು ಕಾಣಬೇಕು. ಹೀಗೆ ಪ್ರತಿಯೊಂದು ವಸ್ತುವಿನಲ್ಲಿಯೂ ಪ್ರತಿಪಕ್ಷಭಾವನೆಯನ್ನು ಮಾಡುತ್ತಿದ್ದರೆ ರಾಗದ್ವೇಷಗಳು ಮಾಯವಾಗಿಬಿಡುತ್ತವೆ. ಆಗ ಸಾಧಕನು ಮಾಯಾತೀತನಾಗಿ ಶುದ್ಧದೃಷ್ಟಿಯುಳ್ಳವನಾಗಿ ಜ್ಞಾನಕ್ಕೆ ತಕ್ಕವನಾಗುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.27">
		<p class="intro-shloka">॥ ಬುದ್ಧಿಸಾಕ್ಷಿಣೇ ಶಂಕರಾಯ ನಮಃ ॥</p>
		<p class="shloka">ನಿರ್ವಿಕಲ್ಪಂ ಸದಾನಂದಂ ಸರ್ವಬುದ್ಧಿಗುಹಾಶಯಮ್ ।<br /><strong>ಶಂಕರಂ</strong> ಸರ್ವಭೂತಸ್ಥಂ ಪ್ರಣಮಾಮಿ ಮಹಾಮತಿಮ್ ॥</p>
		<h1 class="level1-title" epub:type="title"><span class="date">ಮೇ ೨೭</span><br /><span class="num">೧೪೮.</span> ಬುದ್ಧಿಯಲ್ಲೇ ಬ್ರಹ್ಮವನ್ನು ಅರಿಯಬೇಕು</h1>
		<p class="bhashya-verse">ಸರ್ವವಿಕಲ್ಪಾಸ್ಪದಃ ನಿರ್ವಿಕಲ್ಪಃ ಆತ್ಮಾ ಅಸ್ಯಾಮೇವ ಬುದ್ಧಿ- ಗುಹಾಯಾಮ್ ಅಧಿಗಂತವ್ಯಃ ಇತಿ ತತ್ಪ್ರವೇಶಃ ಪ್ರಕಲ್ಪ್ಯತೇ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೬</p>
		<p class="bhashya-verse-meaning">ಎಲ್ಲ ವಿಕಲ್ಪಗಳಿಗೂ ಆಸ್ಪದನಾಗಿರುವ ಸ್ವಯಂ ವಿಕಲ್ಪರಹಿತನಾಗಿರುವ ಪರಮಾತ್ಮನನ್ನು ನಾವು ಈ ಬುದ್ಧಿಗುಹೆಯಲ್ಲಿಯೇ ಅರಿತುಕೊಳ್ಳಬೇಕು. ಆದ್ದರಿಂದಲೇ ಆ ಪರಮಾತ್ಮನಿಗೆ ಇಲ್ಲಿ ಪ್ರವೇಶವನ್ನು ಕಲ್ಪಿಸಿರುತ್ತದೆ.</p>
		<p class="description">ಪರಮಾತ್ಮನು ಸರ್ವವ್ಯಾಪಕನಾಗಿರುತ್ತಾನೆ. ಪರಮಾತ್ಮನೇ ಸಕಲ ಪ್ರಪಂಚಕ್ಕೂ ಆಧಾರನಾಗಿದ್ದಾನೆ. ಪರಮಾತ್ಮನು ಸ್ವತಃ ಸರ್ವಕಲ್ಪನಾರಹಿತನಾಗಿದ್ದಾನೆ. ಇಷ್ಟೂ ದಿಟ. ಆದರೆ ಇವನನ್ನು ನಾವು ಕಾಣುವದು ಎಲ್ಲಿ? ಹೇಗೆ? ಎಂದರೆ ಇದಕ್ಕೆ ಶ್ರೀಶಂಕರರು ಉತ್ತರವನ್ನು ಕೊಡುತ್ತಾರೆ:</p>
		<p class="description">ಆ ಸರ್ವವ್ಯಾಪಕನಾದ ಪರಮಾತ್ಮನನ್ನು ಸಾಧಕರು ಮೊಟ್ಟಮೊದಲು ತಮ್ಮ ಬುದ್ಧಿಗುಹೆಯಲ್ಲಿ ಕಂಡುಕೊಳ್ಳಬೇಕು. ಎಲ್ಲರ ಅಂತಃಕರಣದ ಒಳಗಡೆಯಲ್ಲಿ ಇದ್ದುಕೊಂಡು ಅಂತಃಕರಣವನ್ನು ಬೆಳಗುತ್ತಿರುವ ಚೈತನ್ಯವೇ ಆ ಪರಮಾತ್ಮನು. ತನ್ನಲ್ಲಿ ಮೊಟ್ಟಮೊದಲು ಪರಬ್ರಹ್ಮದ ಅಸ್ತಿತ್ವವನ್ನು ಕಂಡುಕೊಂಡರೆ ಅನಂತರ ಅಲ್ಲಿಂದ ಹೊರಟು ಎಲ್ಲೆಲ್ಲೂ ಆ ಪರಮಾತ್ಮನನ್ನು ಕಾಣಬಹುದು. ಮೊದಲು ತನ್ನಲ್ಲಿ, ಅನಂತರ ಸರ್ವತ್ರ. ಪರಬ್ರಹ್ಮದ ಸರ್ವವ್ಯಾಪಕತ್ವವನ್ನು ಸಾಧಕರು ಕಂಡುಕೊಳ್ಳಬೇಕಾದರೆ ಅಂತರ್ಮುಖಿಗಳಾಗಬೇಕು. ಒಳಗಡೆಗೆ ಸರಿದುಕೊಂಡು ತನ್ನನ್ನು ನೋಡಿಕೊಂಡರೆ ತನ್ನ ಪರಿಪೂರ್ಣತೆ ಅರ್ಥವಾಗುತ್ತದೆ. ಈ ಉದ್ದೇಶದಿಂದಲೇ ಶ್ರುತಿಗಳಲ್ಲಿ ಇಲ್ಲಿ “ಪ್ರವೇಶ” ವನ್ನು ಹೇಳಿರುತ್ತದೆ. ದೇಶಕಾಲಾತೀತನಾದ ಪರಮಾತ್ಮನು ಎಲ್ಲೆಲ್ಲಿಯೂ ತುಂಬಿರುತ್ತಾನೆ. ನಿಜವಾಗಿ ನಿರವಯವನಾದ ಆತ್ಮನಿಗೆ ಪ್ರವೇಶವು ಹೊಂದುವದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.28">
		<p class="intro-shloka">॥ ಶಾಸ್ತ್ರಸಾರದಾಯ ಶಂಕರಾಯ ನಮಃ ॥</p>
		<p class="shloka">ಸ್ವರ್ಗಮೋಕ್ಷವಿಭಾಗಜ್ಞಂ ಶಾಸ್ತ್ರಜ್ಞಾನವಿಚಕ್ಷಣಮ್ ।<br />ಸ್ವಯಂ ಮುಕ್ತಂ ಗುರುಂ ನೌಮಿ <strong>ಶಂಕರಂ</strong> ಶಾಸ್ತ್ರಸಾರದಮ್ ॥</p>
		<h1 class="level1-title" epub:type="title"><span class="date">ಮೇ ೨೮</span><br /><span class="num">೧೪೯.</span> ಕರ್ಮಫಲವೂ ಜ್ಞಾನಫಲವೂ</h1>
		<p class="bhashya-verse">ಅನುಷ್ಠೇಯಕರ್ಮಫಲವಿಲಕ್ಷಣಂ ಮೋಕ್ಷಾಖ್ಯಮ್ ಅಶರೀರತ್ವಂ ನಿತ್ಯಮಿತಿ ಸಿದ್ಧಮ್ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೪</p>
		<p class="bhashya-verse-meaning">ಅನುಷ್ಠೇಯವಾದ ಕರ್ಮಗಳ ಫಲಕ್ಕಿಂತ ಭಿನ್ನವಾದದ್ದು, ಈ ಮೋಕ್ಷವೆಂಬ ಅಶರೀರತ್ವವು. ಇದು ನಿತ್ಯವಾದದ್ದು ಎಂದು ಸಿದ್ಧವಾಗುತ್ತದೆ.</p>
		<p class="description">ಶಾಸ್ತ್ರದಲ್ಲಿ ಫಲಗಳನ್ನು ಎರಡು ಭಾಗಗಳಾಗಿ ವಿಂಗಡಿಸಿ ತಿಳಿಸಿರುತ್ತಾರೆ. ಅವಾವುವೆಂದರೆ: ಒಂದು ಕರ್ಮಫಲವಾದ ಅಭ್ಯುದಯ, ಮತ್ತೊಂದು ಜ್ಞಾನಫಲವಾದ ಮೋಕ್ಷ. ಅಭ್ಯುದಯವೆಲ್ಲ ಅನಿತ್ಯವಾದದ್ದು, ಮೋಕ್ಷವು ನಿತ್ಯವಾದದ್ದು, ಅಶರೀರತ್ವವೇ ಮೋಕ್ಷವು. ಇದು ಕರ್ಮಫಲವಲ್ಲ.</p>
		<p class="description">ಶಾಸ್ತ್ರದಲ್ಲಿ ಮಾಡಬೇಕೆಂದು ವಿಧಿಸಿರುವ ಕರ್ಮಗಳಿಗೆ ‘ಧರ್ಮ’ ವೆಂದು ಹೆಸರು. ಶಾಸ್ತ್ರದಲ್ಲಿ ವಿಧಿಸಿರುವಂತೆಯೇ ಧರ್ಮಗಳನ್ನು ಆಚರಿಸಬೇಕು. ಹಾಗೆ ಆಚರಿಸಿದರೆ ಅದರಿಂದ ಒಳ್ಳೊಳ್ಳೆಯ ಫಲಗಳು ಉಂಟಾಗುತ್ತವೆ. ದೃಷ್ಟಫಲಗಳೆಂದೂ ಅದೃಷ್ಟಫಲಗಳೆಂದೂ ಕರ್ಮಫಲಗಳು ಎರಡು ವಿಧವಾಗಿರುತ್ತವೆ. ಈ ಲೋಕದಲ್ಲಿ ಈ ಜನ್ಮದಲ್ಲಿ ಈ ಶರೀರದಲ್ಲಿ ಅನುಭವಿಸಬಹುದಾದ ಆರೋಗ್ಯ, ಐಶ್ವರ್ಯ, ಯಶಸ್ಸು, ಅಧಿಕಾರ —ಇತ್ಯಾದಿ ಫಲಗಳಿಗೆ ‘ದೃಷ್ಟಫಲ’ ವೆಂದು ಹೆಸರು. ಮರಣಾನಂತರ ದೊರಕುವ ಸ್ವರ್ಗಾದಿಫಲಕ್ಕೆ ‘ಅದೃಷ್ಟಫಲ’ ವೆಂದು ಹೆಸರು. ಈ ಕರ್ಮಫಲಗಳೆಲ್ಲವೂ ಅನಿತ್ಯವಾದವುಗಳೇ.</p>
		<p class="description">ಜ್ಞಾನಫಲವಾದ ಮೋಕ್ಷವು ಅನಿತ್ಯವಲ್ಲ, ಇದು ಸ್ವಾಭಾವಿಕವಾದದ್ದು, ಹಾಗೂ ನಿತ್ಯವಾದದ್ದು. ಮೋಕ್ಷವು ಮರಣಾನಂತರ ಪ್ರಾಪ್ಯವಾಗಬಹುದಾದ ಫಲವಲ್ಲ. ಅಶರೀರತ್ವವೇ ಮೋಕ್ಷವು. ಬ್ರಹ್ಮಸ್ವರೂಪವೇ ಮೋಕ್ಷ. ಇದು ಕರ್ಮಫಲಕ್ಕಿಂತ ಅತ್ಯಂತವಿಲಕ್ಷಣವಾದದ್ದು. ಜ್ಞಾನದಿಂದ ಮಾತ್ರವೇ ಮುಕ್ತಿಯನ್ನು ಈ ಜನ್ಮದಲ್ಲಿಯೇ ಪ್ರತಿಯೊಬ್ಬನೂ ಪಡೆಯಬಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.29">
		<p class="intro-shloka">॥ ನಿತ್ಯಾಜಬ್ರಹ್ಮವಿದೇ ಶಂಕರಾಯ ನಮಃ ॥</p>
		<p class="shloka">ಉಪಾಸನಾಶ್ರಿತಂ ಜೀವಂ ಕ್ಷುದ್ರಬ್ರಹ್ಮವಿದಂ ವಿದುಃ ।<br />ವದಂತಂ <strong>ಶಂಕರಂ</strong> ವಂದೇ ಬ್ರಹ್ಮಾತ್ಮಜ್ಞಾನಿನಂ ಪ್ರಭುಮ್ ॥</p>
		<h1 class="level1-title" epub:type="title"><span class="date">ಮೇ ೨೯</span><br /><span class="num">೧೫೦.</span> ಇವನು ಕೃಪಣನಾದ ದೀನ!</h1>
		<p class="bhashya-verse">ಉಪಾಸನಾಶ್ರಿತಃ ಸಾಧಕಃ ಕ್ಷುದ್ರಬ್ರಹ್ಮವಿತ್, ತೇನ ಕಾರಣೇನ ಅಸೌ ಕೃಪಣಃ ದೀನಃ ಅಲ್ಪಕಃ ಸ್ಮೃತಃ ನಿತ್ಯಾಜಬ್ರಹ್ಮದರ್ಶಿಭಿಃ ।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೩-೧</p>
		<p class="bhashya-verse-meaning">ಉಪಾಸನೆಯನ್ನೇ ನಂಬಿಕೊಂಡಿರುವ ಸಾಧಕನು ಕ್ಷುದ್ರಬ್ರಹ್ಮವನ್ನು ಬಲ್ಲವನು. ಆದ್ದರಿಂದ ಇವನು ಕೃಪಣನು, ದೀನನು, ಅಲ್ಪಕನೆಂದು ನಿತ್ಯವೂ ಅಜವೂ ಆದ ಬ್ರಹ್ಮವನ್ನು ತಿಳಿದವರು ಹೇಳುತ್ತಾರೆ.</p>
		<p class="description">ವೇದಾಂತಗಳಲ್ಲಿ ಉಪಾಸ್ಯಬ್ರಹ್ಮವೆಂದೂ ಜ್ಞೇಯಬ್ರಹ್ಮವೆಂದೂ ಬ್ರಹ್ಮವನ್ನು ಎರಡು ಬಗೆಯಾಗಿ ತಿಳಿಸುತ್ತಾರೆ. ಉಪಾಸ್ಯಬ್ರಹ್ಮವು ಅಪಾರಮಾರ್ಥಿಕ, ಜ್ಞೇಯಬ್ರಹ್ಮವು ಪಾರಮಾರ್ಥಿಕ. ಜ್ಞೇಯ ಬ್ರಹ್ಮವು ನಿರುಪಾಧಿಕ, ಅಜ, ಅಜರ, ಅಮೃತ, ಅಭಯ, ಪರಿಪೂರ್ಣವಾದದ್ದು. ಇದೇ ಪರಬ್ರಹ್ಮವು.</p>
		<p class="description">ಇದನ್ನು ತಿಳಿಯಲಾರದೆ ಉಪಾಸ್ಯಬ್ರಹ್ಮವನ್ನೇ ಪರಮಾರ್ಥವೆಂದು ತಿಳಿದು ಅದನ್ನೇ ನಂಬಿಕೊಂಡು ಅದನ್ನೇ ಪರಮಗತಿಯೆಂದು ಗಟ್ಟಿಯಾಗಿ ಆಶ್ರಯಿಸಿ ಉಪಾಸನೆ ಮಾಡುವವನು ಕೃಪಣನು. ಇವನಿಗೆ ಪರಬ್ರಹ್ಮದ ಸ್ವರೂಪವು ತಿಳಿದಿಲ್ಲ ಎಂದಷ್ಟೇ ಅಲ್ಲ, ಅದು ಇದೆಯೆಂದು ಗೊತ್ತೂ ಇಲ್ಲ. ಅಷ್ಟೇ ಅಲ್ಲ, ತಾನು ತಿಳಿದಿರುವ ಉಪಾಸ್ಯಬ್ರಹ್ಮವನ್ನೇ ಪರಬ್ರಹ್ಮವೆಂದೂ ತಿಳಿದಿರುತ್ತಾನೆ. ಇದರಿಂದ ಇವನಿಗೆ ಅನಿತ್ಯವಾದ ಫಲವಾಗುತ್ತದೆ. ಇವನಿಗೆ ನಿಜವಾದ ಮೋಕ್ಷದ ಕಲ್ಪನೆಯೂ ಇಲ್ಲ. ಉಪಾಸ್ಯದೇವತೆಯ ಸಾಯುಜ್ಯವನ್ನೇ ಮುಕ್ತಿಯೆಂದು ತಪ್ಪಾಗಿ ತಿಳಿದಿರುವ ದಡ್ಡನಿವನು! ಬ್ರಹ್ಮ ಸ್ವರೂಪನೇ ತಾನಾಗಿದ್ದರೂ ಅದನ್ನು ತಿಳಿಯದೆ ತನಗಿಂತ ಭಿನ್ನವಾದ ಬ್ರಹ್ಮವೊಂದನ್ನು ಕಲ್ಪಿಸಿಕೊಂಡು ಅದನ್ನು ಉಪಾಸನೆ ಮಾಡುತ್ತಿರುವ ಇವನನ್ನು ಬ್ರಹ್ಮಜ್ಞಾನಿಗಳು ಕೃಪಣ, ದೀನ, ಬಾಲ, ಮೂಢ, ಅಂಧ, ಅಲ್ಪಕ ಎಂದೆಲ್ಲ ಕರುಣೆಯಿಂದ ಕರೆದಿದ್ದಾರೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.30">
		<p class="intro-shloka">॥ ಪುಣ್ಯಪಾಪವಿದೂರಾಯ ಶಂಕರಾಯ ನಮಃ ॥</p>
		<p class="shloka">ನಮಾಮಿ <strong>ಶಂಕರಾಚಾರ್ಯಂ</strong> ಬ್ರಹ್ಮಜ್ಞಾನಿನಮವ್ಯಯಮ್ ।<br />ಬ್ರಹ್ಮನಿಷ್ಠಂ ಬ್ರಹ್ಮರೂಪಂ ಬ್ರಹ್ಮಭೂತಮಕಲ್ಮಷಮ್ ॥</p>
		<h1 class="level1-title" epub:type="title"><span class="date">ಮೇ ೩೦</span><br /><span class="num">೧೫೧.</span> ಬ್ರಹ್ಮವಿದರು ಬ್ರಹ್ಮವೇ ಆಗುತ್ತಾರೆ</h1>
		<p class="bhashya-verse">ಅದ್ವೈತಮ್ ಆಪನ್ನಾಃ ಸಂತಃ ಅಮೃತಾ ಭವಂತಿ, ಬ್ರಹ್ಮೈವ ಭವಂತಿ ಇತ್ಯರ್ಥಃ ।</p>
		<p class="bhashya-verse-source">ಕೇನಭಾಷ್ಯ ೨-೫</p>
		<p class="bhashya-verse-meaning">ಅದ್ವೈತವಾದ ಬ್ರಹ್ಮವನ್ನು ಅರಿತವರು ಅಮೃತರಾಗುತ್ತಾರೆ ಎಂದರೆ ಬ್ರಹ್ಮವೇ ಆಗಿಬಿಡುತ್ತಾರೆ ಎಂದರ್ಥ.</p>
		<p class="description">ಬ್ರಹ್ಮವನ್ನು ಅರಿಯುವದೆಂದರೆ ಅನಾತ್ಮವಸ್ತುಗಳನ್ನು ಅರಿಯುವಂತೆ ಅಲ್ಲ. ಅನಾತ್ಮವಸ್ತುಗಳು, ಹೆಸರೇ ಹೇಳುವಂತೆ ತನಗಿಂತ ಭಿನ್ನವಾಗಿರುತ್ತವೆ. ಅರಿಯುವವನಾದ ತಾನು ಬೇರೆ, ಅರಿಯಲ್ಪಡುವ ಆ ಅನಾತ್ಮಪದಾರ್ಥಗಳೇ ಬೇರೆ. ಆದರೆ ವೇದಾಂತದಲ್ಲಿ ಹಾಗಲ್ಲ. ಅರಿಯಲ್ಪಡಬೇಕಾಗಿರುವ ಬ್ರಹ್ಮಕ್ಕೆ ಹೆಸರೇ ಆತ್ಮ, ಪ್ರತ್ಯಗಾತ್ಮ, ಪರಮಾತ್ಮ—ಎಂದು. ಅಂದರೆ ಅರಿಯುವಾತನ ಸ್ವರೂಪವೇ ಬ್ರಹ್ಮವು.</p>
		<p class="description">ಅರಿಯುವುದಕ್ಕಿಂತ ಮುಂಚೆಯೂ ತನ್ನ ಸ್ವರೂಪವೇ ಆಗಿದ್ದರೂ ಹಾಗೆಂದು ತಿಳಿದಿರಲಿಲ್ಲ. ಈಗ ಜ್ಞಾನವಾದ ಮೇಲೆ ಸತ್ಯಾಂಶವು ಗೊತ್ತಾಯಿತು. ಇಷ್ಟು ಮಾತ್ರ ವ್ಯತ್ಯಾಸವೇ ಹೊರತು ಸ್ವರೂಪದಲ್ಲಿ ಮಾತ್ರ ಯಾವ ಬದಲಾವಣೆಯೂ ಆಗಿಲ್ಲ. ಆದ್ದರಿಂದಲೇ ಬ್ರಹ್ಮಜ್ಞಾನವೇ ಬ್ರಹ್ಮಪ್ರಾಪ್ತಿ ಎನ್ನುತ್ತಾರೆ. ಅನಾತ್ಮಜ್ಞಾನವೇ ಬೇರೆ, ಅನಾತ್ಮಪ್ರಾಪ್ತಿಯೇ ಬೇರೆ. ಅಲ್ಲಿ ಮೊದಲು ಜ್ಞಾನ, ಆಮೇಲೆ ಕಾಲಾಂತರದಲ್ಲಿ ದೇಶಾಂತರದಲ್ಲಿ ಆ ವಸ್ತುವಿನ ಪ್ರಾಪ್ತಿಯು.</p>
		<p class="description">ಆದರೆ ಆತ್ಮಜ್ಞಾನದ ವಿಷಯವು ಹಾಗಲ್ಲ. ಅದ್ವೈತವಾಗಿರುವ ಬ್ರಹ್ಮವೇ ತಾನೆಂದು ತಿಳಿದಕೂಡಲೇ ಅಂಥವರು ಬ್ರಹ್ಮ ಸ್ವರೂಪರೇ ಆಗಿಬಿಡುತ್ತಾರೆ. ಎಂದರೆ ಎಂದೆಂದಿಗೂ ಜನ್ಮಮರಣಾದಿವಿಕಾರಗಳಿಲ್ಲದ ಅಮೃತಸ್ವರೂಪರೇ ಆಗಿಬಿಡುತ್ತಾರೆ. ಯಾವಾಗಲೂ ತಾನು ಬ್ರಹ್ಮ ಸ್ವರೂಪನೇ ಎಂಬ ನಿಶ್ಚಯಜ್ಞಾನವೇ ಬ್ರಹ್ಮಭಾವವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-05.31">
		<p class="intro-shloka">॥ ಶ್ರೇಯಃಪ್ರೇಯೋವಿವೇಕವಿದೇ ಶಂಕರಾಯ ನಮಃ ॥</p>
		<p class="shloka">ಮುಮುಕ್ಷುತ್ವಫಲಾರ್ಥಿತ್ವಭೇದಬೋಧಕ <strong>ಶಂಕರಮ್</strong> ।<br />ಶ್ರೇಯಃಪ್ರೇಯೋವಿವೇಕಜ್ಞಂ ಪ್ರಾಜ್ಞಂ ಸದ್ಗುರುಮಾಶ್ರಯೇ ॥</p>
		<h1 class="level1-title" epub:type="title"><span class="date">ಮೇ ೩೧</span><br /><span class="num">೧೫೨.</span> ಒಬ್ಬನಲ್ಲಿಯೇ ಎರಡೂ ಇರಲಾರವು!</h1>
		<p class="bhashya-verse">ನ ಹಿ ಏಕಸ್ಯೈವ ಪುರುಷಸ್ಯ ಮುಮುಕ್ಷುತ್ವಂ ಫಲಾರ್ಥಿತ್ವಂ ಚ ಉಭಯಮಪಿ ಯುಗಪತ್ ಸಂಭವತಿ ।</p>
		<p class="bhashya-verse-source">ಗೀತಾಭಾಷ್ಯ ೪-೧೧</p>
		<p class="bhashya-verse-meaning">ಒಬ್ಬನೇ ಮನುಷ್ಯನಿಗೆ ಮುಮುಕ್ಷುತ್ವವೂ ಫಲಾರ್ಥಿತ್ವವೂ ಒಂದೇ ಕಾಲದಲ್ಲಿ ಸಂಭವಿಸಲಾರವು.</p>
		<p class="description">ಮುಮುಕ್ಷುವೆಂದರೆ ಮೋಕ್ಷೇಚ್ಛೆಯುಳ್ಳವನು. ಇವನಿಗೆ ಅನಿತ್ಯವಾದ ಅಲ್ಪಫಲಗಳಲ್ಲಿ ಆಸಕ್ತಿಯಿರುವದಿಲ್ಲ. ಫಲಾರ್ಥಿಯೆಂದರೆ ಹಣ, ಅಧಿಕಾರ, ಕೀರ್ತಿ, ಸ್ವರ್ಗ, ಐಶ್ವರ್ಯಾದಿಫಲಗಳನ್ನು ಬಯಸುವವನು. ಇವನಿಗೆ ಮೋಕ್ಷದಲ್ಲಿ ಇಚ್ಛೆಯು ಇರುವದಿಲ್ಲ. ಮುಮುಕ್ಷುವಾಗಿದ್ದರೆ ಫಲಾರ್ಥಿಯಾಗಿರಲಾರ, ಫಲಾರ್ಥಿಯಾಗಿದ್ದರೆ ಮುಮುಕ್ಷುವಾಗಿರಲಾರ.</p>
		<p class="description">ಮುಮುಕ್ಷುವಿನ ಮಾರ್ಗಕ್ಕೆ ಶ್ರೇಯೋಮಾರ್ಗವೆಂದು ಹೆಸರು. ಫಲಾರ್ಥಿಯ ಮಾರ್ಗಕ್ಕೆ ಪ್ರೇಯೋಮಾರ್ಗವೆಂದು ಹೆಸರು. ಮೊದಲನೆಯದು ನಿವೃತ್ತಿಮಾರ್ಗವಾದರೆ ಎರಡನೆಯದು ಪ್ರವೃತ್ತಿಮಾರ್ಗವು. ಎರಡಕ್ಕೂ ಸಮನ್ವಯವು ಹೇಗೆ ಸಾಧ್ಯ? ಒಬ್ಬನು ಪೂರ್ವಸಮುದ್ರಕ್ಕೆ ಹೊರಟಿದ್ದರೆ ಮತ್ತೊಬ್ಬನು ಪಶ್ಚಿಮಸಮುದ್ರಕ್ಕೆ ಹೊರಟಿರುತ್ತಾನೆ. ಇಬ್ಬರಿಗೂ ಸಂಧಿಯಾಗುವುದು ಹೇಗೆ?</p>
		<p class="description">ಹಾಗಾದರೆ ಮುಮುಕ್ಷುವಾದವನು ಪೂರಾ ವ್ಯವಹಾರವನ್ನು ಬಿಟ್ಟೇಬಿಡಬೇಕು–ಎಂದರ್ಥವೇ? ಅಥವಾ ಗೃಹಸ್ಥನಾದವನಿಗೆ ಮೋಕ್ಷದಲ್ಲಿ ಪ್ರವೇಶವೇ ಇಲ್ಲ–ಎಂದರ್ಥವೆ? ಎಂದರೆ ಖಂಡಿತಾ ಹಾಗಲ್ಲ. ಅವನವನ ಪ್ರಾರಬ್ಧಕರ್ಮದಂತೆ ಒಬ್ಬನು ಗೃಹಸ್ಥನಾಗಿ ಪ್ರವೃತ್ತಿಧರ್ಮದಲ್ಲಿದ್ದರೂ ಅಂತರಂಗದಲ್ಲಿ ಮೋಕ್ಷಾರ್ಥಿಯಾಗಿರಬಹುದು. ಮತ್ತೊಬ್ಬನು ಸಂನ್ಯಾಸಿಯಾಗಿದ್ದರೂ ಫಲಾರ್ಥಿಯಾಗಿರಬಹುದು. ಆದರೆ ಗುರಿಮಾತ್ರ ಅವರವರಿಗೇ ಗೊತ್ತಿರುತ್ತದೆ. ಒಬ್ಬನಿಗೇ ಎರಡೂ ಗುರಿಗಳನ್ನು ಒಮ್ಮೆಗೇ ಮುಟ್ಟುವದು ಸಾಧ್ಯವಾಗುವದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
</body>
</html>
