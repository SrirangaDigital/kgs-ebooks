<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-11.01">
		<p class="intro-shloka">॥ ಸರ್ವದುಃಖವಿನಿರ್ಮುಕ್ತಪರತತ್ತ್ವಾಯ ಶಂಕರಾಯ ನಮಃ ॥</p>
		<p class="shloka">ಯೋಗಿರಾಜಂ ತ್ಯಾಗಿರಾಜಂ ಜ್ಞಾನಿರಾಜಂ ಮಹಾಮತಿಮ್ ।<br />ಶಾಂತರಾಜಂ ಮುಕ್ತರಾಜಂ ನೌಮಿ <strong>ಶಂಕರ</strong> ಭಾಸ್ಕರಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೧</span><br /><span class="num">೩೦೬.</span> ಬ್ರಹ್ಮಜ್ಞಾನಪ್ರಾಪ್ತಿಗೆ ಸದ್ಗುರೂಪದೇಶ ಬೇಕು</h1>
		<p class="bhashya-verse">ಗುರ್ವಾಶ್ರಯಣ ಶ್ರವಣಾದ್ಯುಪಾಯೈಃ ಅನ್ವಿಷ್ಯ ಚ ಸಾಕ್ಷಾತ್ಕರ- ಣೀಯಂ ಪರಮಾರ್ಥತತ್ತ್ವಮ್ ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೧-೧</p>
		<p class="bhashya-verse-meaning">ಸದ್ಗುರುಗಳನ್ನು ಆಶ್ರಯಿಸಿ, ಅವರಿಂದ ವೇದಾಂತವಾಕ್ಯಗಳ ಶ್ರವಣ —ಮುಂತಾದ ಉಪಾಯಗಳಿಂದ ಪರಬ್ರಹ್ಮತತ್ತ್ವವನ್ನು ತಿಳಿದುಕೊಂಡು ಅದನ್ನು ತಾನೇ ಎಂದು ಸಾಕ್ಷಾತ್ಕರಿಸಿಕೊಳ್ಳಬೇಕು.</p>
		<p class="description">ಎಂಥಾ ಮೇಧಾವೀ ಪಂಡಿತನಾಗಿದ್ದರೂ ಸದ್ಗುರುಗಳ ಮಾರ್ಗದರ್ಶನವಿಲ್ಲದೆ ಕೇವಲ ತನ್ನ ಬುದ್ಧಿಸಾಮರ್ಥ್ಯಮಾತ್ರದಿಂದ ಪರಬ್ರಹ್ಮದ ಪರಮಾರ್ಥ ಸ್ವರೂಪವನ್ನು ಅನುಭವದಿಂದ ತಿಳಿಯಲು ಸಾಧ್ಯವಿಲ್ಲ.</p>
		<p class="description"><strong>ನಾಯಮಾತ್ಮಾ ಪ್ರವಚನೇನ ಲಭ್ಯೋ ನ ಮೇಧಯಾ ನ ಬಹುನಾ ಶ್ರುತೇನ</strong> (ಈ ಆತ್ಮನನ್ನು ಶಾಸ್ತ್ರಾಭ್ಯಾಸದಿಂದಾಗಲಿ, ಮೇಧಾಶಕ್ತಿಯಿಂದಾಗಲಿ, ಬಹಳವಾಗಿ ಪ್ರವಚನಗಳನ್ನು ಕೇಳುವದರಿಂದಾಗಲಿ ಅರಿಯಲು ಸಾಧ್ಯವಿಲ್ಲ.); <strong>ತದ್ವಿಜ್ಞಾನಾರ್ಥಂ</strong> <strong>ಸ ಗುರುಮೇವಾಭಿಗಚ್ಛೇತ್</strong> (ಆ ಬ್ರಹ್ಮತತ್ತ್ವವನ್ನು ತಿಳಿಯಬೇಕಾದರೆ ಸಾಧಕನು ಸದ್ಗುರುಗಳ ಸಂನಿಧಿಗೇ ಹೋಗಬೇಕು.); <strong>ಅಧೀಹಿ ಭಗವೋ ಬ್ರಹ್ಮ</strong> (ಪೂಜ್ಯರಾದ ಗುರುಗಳೆ, ಬ್ರಹ್ಮತತ್ತ್ವವನ್ನು ನನಗೆ ತಿಳಿಸಿಕೊಡಿ.); <strong>ಆಚಾರ್ಯವಾನ್ ಪುರುಷೋ ವೇದ</strong> (ಆಚಾರ್ಯನನ್ನು ಹೊಂದಿರುವ ಜಿಜ್ಞಾಸುವು ಮಾತ್ರ ಬ್ರಹ್ಮವನ್ನು ಸರಿಯಾಗಿ ತಿಳಿಯಬಲ್ಲನು.)—ಇತ್ಯಾದಿ ವೇದಾಂತವಾಕ್ಯಗಳು ಸದ್ಗುರುವನ್ನೇ ಆಶ್ರಯಿಸಿ ಅವರ ಉಪದೇಶಗಳನ್ನು ಶ್ರವಣಮಾಡಿದರೇ ಆತ್ಮಜ್ಞಾನವು ದೊರಕುತ್ತದೆ ಎಂದು ಸಾರಿ ಸಾರಿ ಹೇಳುತ್ತಿವೆ. ಆದ್ದರಿಂದ ಬ್ರಹ್ಮಜಿಜ್ಞಾಸುಸಾಧಕರುಗಳು ಶ್ರೋತ್ರಿಯಬ್ರಹ್ಮನಿಷ್ಠರಾದ ಸದ್ಗುರುಗಳನ್ನು ಆಶ್ರಯಿಸಿ ಅವರಿಂದ ತತ್ತ್ವವನ್ನು ತಿಳಿದುಕೊಂಡು ಕೃತಾರ್ಥರಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.02">
		<p class="intro-shloka">॥ ಅಜ್ಞಾನಶತ್ರುವಿನಾಶಕಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಜ್ಞಾನಪ್ರಭಾವೇಣ ನಿತ್ಯಾನಂದಸ್ವರೂಪಿಣಮ್ ।<br />ಪರಮಾರ್ಥವಿದಂ ವಂದೇ <strong>ಶಂಕರಾ</strong> ಚಾರ್ಯಸದ್ಗುರುಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೨</span><br /><span class="num">೩೦೭.</span> ಜ್ಞಾನವುಂಟಾದರೆ ಎಲ್ಲವೂ ಬ್ರಹ್ಮವೇ</h1>
		<p class="bhashya-verse">ಉಪದೇಶಕಾರ್ಯೇ ತು ಜ್ಞಾನೇ ನಿರ್ವೃತ್ತೇ, ಜ್ಞಾತೇ ಪರಮಾರ್ಥ-ತತ್ತ್ವೇ ದ್ವೈತಂ ನ ವಿದ್ಯತೇ ।</p>
		<p class="bhashya-verse-source">ಮಾಂಡೂಕ್ಯಕಾರಿಕಾಭಾಷ್ಯ ೧-೧೮</p>
		<p class="bhashya-verse-meaning">ಶಾಸ್ತ್ರ ಹಾಗೂ ಆಚಾರ್ಯರ ಉಪದೇಶದ ಫಲವೆಂದರೆ ಬ್ರಹ್ಮಜ್ಞಾನವೇ. ಈ ಜ್ಞಾನವು ಉಂಟಾದ ಕೂಡಲೇ ಅಂದರೆ ಸತ್ಯವಾದ ಪರಬ್ರಹ್ಮದ ಸ್ವರೂಪವು ಅರ್ಥವಾದರೆ ಪುನಃ ಈ ದ್ವೈತಪ್ರಪಂಚವು ಸತ್ಯವಾಗಿ ಉಳಿಯಲಾರದು.</p>
		<p class="description">ಅಜ್ಞಾನದಿಂದಲೇ ಈ ನಾಮರೂಪಾತ್ಮಕವಾದ ದ್ವೈತಪ್ರಪಂಚವು ಸತ್ಯವಾಗಿ ತೋರುತ್ತಿದೆ. ಪರಬ್ರಹ್ಮವನ್ನು ಬಿಟ್ಟು ಈ ದ್ವೈತಪ್ರಪಂಚವು ಹಿಂದಾಗಲಿ, ಇಂದಾಗಲಿ, ಮುಂದಾಗಲಿ—ಸ್ವತಂತ್ರವಾಗಿ ಸತ್ಯವಾಗಿ ಎಂದೆಂದಿಗೂ ಇಲ್ಲವೇ ಇಲ್ಲ. <strong>ಬ್ರಹ್ಮೈವೇದಂ ವಿಶ್ವಮ್; ಈಶಾವಾಸ್ಯಮಿದಂ</strong> <strong>ಸರ್ವಮ್; ಆತ್ಮೈವೇದಂ ಸರ್ವಮ್</strong> —ಎಂದು ಶ್ರುತಿಗಳು ಸಾರುತ್ತಿವೆ.</p>
		<p class="description">ಶಾಸ್ತ್ರಾಚಾರ್ಯರ ಉಪದೇಶವನ್ನು ಶ್ರವಣಮಾಡಿದರೆ, ಅದರ ಅರ್ಥವನ್ನು ಅನುಸಂಧಾನಮಾಡಿದರೆ, ಉತ್ತಮ ಜಿಜ್ಞಾಸು ಸಾಧಕರಿಗೆ ಆತ್ಮಜ್ಞಾನವು ಹುಟ್ಟುತ್ತದೆ. ಆತ್ಮಜ್ಞಾನವೇ ಸಕಲಸಾಧನಗಳ ಗುರಿ. ಆತ್ಮಜ್ಞಾನವೇ ಸಕಲ ಶಾಸ್ತ್ರಗಳ ಉಪದೇಶದ ಸಾರ. ಆತ್ಮಜ್ಞಾನವು ಉಂಟಾದರೆ ಅಂಥವನು ಕೃತಕೃತ್ಯನೇ ಆಗಿಬಿಡುತ್ತಾನೆ. ಆತ್ಮನನ್ನು ಬಿಟ್ಟು ಅಂಥವನಿಗೆ ಬೇರಾವದೂ ಸತ್ಯವಲ್ಲ. ಆತ್ಮನೊಬ್ಬನೇ ಪರಮಾರ್ಥವು.</p>
		<p class="description"><strong>ಏತದ್ಬುದ್ಧ್ವಾ ಬುದ್ಧಿಮಾನ್ ಸ್ಯಾತ್ ಕೃತಕೃತ್ಯಶ್ಚ ಭಾರತ</strong> ಎಂದು ಗೀತಾಚಾರ್ಯನು ಗೀತೆಯಲ್ಲಿ ಇದನ್ನೇ ಉಪದೇಶಿಸಿರುತ್ತಾನೆ. ಆತ್ಮಜ್ಞಾನವನ್ನು ಸಂಪಾದಿಸಿ ನಾವು ಧನ್ಯರಾಗೋಣ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.03">
		<p class="intro-shloka">॥ ಪದವಾಕ್ಯಪ್ರಮಾಣಮರ್ಮಜ್ಞಾಯ ಶಂಕರಾಯ ನಮಃ ॥</p>
		<p class="shloka">ವೇದಾಂತಶಾಸ್ತ್ರಮರ್ಮಜ್ಞಂ ಸೃಷ್ಟಿತಾತ್ಪರ್ಯಕೋವಿದಮ್ ।<br />ಸರ್ವದಾ ಬ್ರಹ್ಮನಿಷ್ಠಂ ಶ್ರೀ <strong>ಶಂಕರಂ</strong> ಸದ್ಗುರುಂ ಭಜೇ ॥</p>
		<h1 class="level1-title" epub:type="title"><span class="date">ನವೆಂಬರ್ ೩</span><br /><span class="num">೩೦೮.</span> ‘ಜಗತ್ ಸೃಷ್ಟಿ’ ಗೆ ತಾತ್ಪರ್ಯವೇನು?</h1>
		<p class="bhashya-verse">ಬ್ರಹ್ಮಸ್ವರೂಪಾನುಗಮಾಯ ಚ ಆಕಾಶಾದ್ಯನ್ನಮಯಾಂತಂಕಾರ್ಯಂ ಪ್ರದರ್ಶಿತಮ್ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೬</p>
		<p class="bhashya-verse-meaning">ಬ್ರಹ್ಮ ಸ್ವರೂಪದ ಅನುಗಮಕ್ಕಾಗಿಯೇ ಆಕಾಶದಿಂದ ಅನ್ನಮಯದ ವರೆಗಿನ ಕಾರ್ಯವನ್ನು ಉಪದೇಶಿಸಿರುತ್ತಾರೆ.</p>
		<p class="description">ಉಪನಿಷತ್ತುಗಳಲ್ಲಿ ‘ಬ್ರಹ್ಮದಿಂದಲೇ ಈ ಪ್ರಪಂಚವು ಹುಟ್ಟಿದೆ’ ಯೆಂದು ತಿಳಿಸುತ್ತಾರೆ. ಬ್ರಹ್ಮವನ್ನು ಕಾರಣವೆಂದೂ ಜಗತ್ತನ್ನು ಕಾರ್ಯವೆಂದೂ ಕರೆದಿರುವಂತೆ ಕಾಣುತ್ತದೆ. ಈ ಕಾರ್ಯಕಾರಣಭಾವದ ಉದ್ದೇಶವೇನೆಂಬುದನ್ನು ನಾವು ತಿಳಿಯಬೇಕು. ಸಾಂಖ್ಯದರ್ಶನ, ನ್ಯಾಯದರ್ಶನಗಳಲ್ಲಿಯೂ ಪ್ರಧಾನವೇ ಜಗತ್ತಿಗೆ ಕಾರಣ, ಪರಮಾಣುಗಳೇ ಜಗತ್ಕಾರಣ ಎಂದು ತಿಳಿಸಿರುತ್ತಾರೆ. ಅದರಂತೆ ವೇದಾಂತದಲ್ಲಿಯೂ ಬ್ರಹ್ಮವು ಜಗತ್ಕಾರಣ—ಎಂದು ಹೇಳುತ್ತಾರೆ. ಹೇಳುವ ಕ್ರಮವು ಒಂದೇ ಎಂದು ತೋರಿದರೂ ಅದರ ತಾತ್ಪರ್ಯವು ಮಾತ್ರ ಬೇರೆ ಬೇರೆಯೇ ಆಗಿರುತ್ತದೆ.</p>
		<p class="description">ಪರಬ್ರಹ್ಮವೇ ಈ ಜಗತ್ತನ್ನು ಸೃಷ್ಟಿಮಾಡಿ, ತಾನೇ ಈ ಪ್ರಪಂಚವನ್ನು ಒಳಹೊಕ್ಕಿದೆ—ಎಂದು ಹೇಳುವಾಗ ಇದರ ತಾತ್ಪರ್ಯವೇನೆಂಬುದನ್ನು ತಿಳಿಯಬೇಕು; ಈ ಪ್ರಪಂಚವೆಲ್ಲವೂ ಪರಮಾತ್ಮನೇ ಎಂದು ತಿಳಿಸುವದಕ್ಕಾಗಿ ಇದನ್ನು ಹೇಳಿರುತ್ತದೆ. ಹತ್ತಿಯಿಂದ ತಯಾರಾದ ನೂಲುಗಳೇ ಬಟ್ಟೆಗಳಲ್ಲೆಲ್ಲ ವ್ಯಾಪಿಸಿದೆ, ಎಂದರೆ ಬಟ್ಟೆಗಳ ರೂಪದಿಂದ ತೋರುತ್ತಿರುವದೂ ಹತ್ತಿಯೇ ಎಂಬಂತೆ, ಚರಾಚರಾತ್ಮಕವಾದ ಸ್ಥಾವರ ಜಂಗಮಾತ್ಮಕವಾದ ವ್ಯಾಕೃತ ಅವ್ಯಾಕೃತವಾದ ಈ ಪ್ರಪಂಚವೆಲ್ಲವೂ ಪರಮಾತ್ಮನೇ ಎಂಬುದೇ ತಾತ್ಪರ್ಯ. ನಿಜವಾಗಿ ಪ್ರಪಂಚ ಮತ್ತು ಬ್ರಹ್ಮ ಎಂದು ಎರಡು ವಸ್ತುಗಳು ಇವೆ ಎಂದರ್ಥವಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.04">
		<p class="intro-shloka">॥ ಸರ್ವಭೂತಸುಹೃದೇ ಶಂಕರಾಯ ನಮಃ ॥</p>
		<p class="shloka">ಸುಹೃದಂ ಸರ್ವಭೂತಾನಾಂ ಭಕ್ತಾನಾಂ ಜ್ಞಾನದಂ ಪ್ರಭುಮ್ ।<br />ಯತೀನಾಂ ಮುಕ್ತಿದಂ ವಂದೇ <strong>ಶಂಕರಂ</strong> ಪ್ರಿಯಸದ್ಗುರುಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೪</span><br /><span class="num">೩೦೯.</span> ಭಗವಂತನೊಬ್ಬನೇ ‘ಸುಹೃದ’ ನು</h1>
		<p class="bhashya-verse">ಸುಹೃದಂಸರ್ವಭೂತಾನಾಂಸರ್ವಪ್ರಾಣಿನಾಂ ಪ್ರತ್ಯುಪಕಾರನಿರ-ಪೇಕ್ಷತಯಾ ಉಪಕಾರಿಣಂ, ಸರ್ವಭೂತಾನಾಂ ಹೃದಯೇ-ಶಯಂ ಸರ್ವಕರ್ಮಫಲಾಧ್ಯಕ್ಷಂ ಸರ್ವಪ್ರತ್ಯಯಸಾಕ್ಷಿಣಂ ನಾರಾಯಣಂಜ್ಞಾತ್ವಾಶಾಂತಿಂಪ್ರಾಪ್ನೋತಿ ।</p>
		<p class="bhashya-verse-source">ಗೀತಾಭಾಷ್ಯ ೫-೨೯</p>
		<p class="bhashya-verse-meaning">ಭಗವಂತನು ‘ಸುಹೃದ’ ನಾಗಿರುತ್ತಾನೆ. ಸಕಲ ಪ್ರಾಣಿಗಳ ಹೃದಯದಲ್ಲಿ ಸಾಕ್ಷಿಸ್ವರೂಪನಾಗಿ ವಾಸಮಾಡುತ್ತಾ ಎಲ್ಲ ಪ್ರಾಣಿಗಳಿಗೂ ಉಪಕಾರಮಾಡುತ್ತಿರುತ್ತಾನೆ. ಆದರೆ ಅವನು ಮಾತ್ರ ಯಾರಿಂದಲೂ ಏನನ್ನೂ ಪ್ರತಿಯಾಗಿ ನಿರೀಕ್ಷಿಸುತ್ತಿಲ್ಲ. ಭಗವಂತನು ಎಲ್ಲ ಕರ್ಮಗಳಿಗೂ ಫಲಗಳಿಗೂ ಅಧ್ಯಕ್ಷನಾಗಿರುತ್ತಾನೆ. ಅಂತಃಕರಣದ ಎಲ್ಲ ವೃತ್ತಿಗಳಿಗೂ ಸಾಕ್ಷಿಯಾಗಿರುತ್ತಾನೆ. ಇವನೇ ನಾರಾಯಣನೆಂಬ ಭಗವಂತನು. ಇವನನ್ನು ತನ್ನ ಸ್ವರೂಪವೆಂದು ತಿಳಿದರೆ ಸಾಧಕನು ಅದರಿಂದ ಪರಮಶಾಂತಿಯನ್ನು ಹೊಂದುತ್ತಾನೆ.</p>
		<p class="description">ಭಗವಂತನಿಗೆ ಅನಂತ ನಾಮಗಳಿರುತ್ತವೆ. ಅವುಗಳಲ್ಲಿ ‘ಸುಹೃತ್’ ಎನ್ನುವ ನಾಮವೂ ಒಂದು. ‘ಸುಹೃತ್’ ಎಂದರೆ ‘ಒಳ್ಳೆಯ ಹೃದಯವುಳ್ಳವನು’ ಎಂದರ್ಥ. ಭಗವಂತನು ನಮಗೆ ಶರೀರ, ಇಂದ್ರಿಯ, ಮನಸ್ಸುಗಳನ್ನು ಅನುಗ್ರಹಿಸಿ ಸಕಲಸಂಪತ್ತನ್ನೂ ಕೊಟ್ಟಿರುತ್ತಾನೆ. ಕರಣಗಳನ್ನೂ ವಿಷಯಗಳನ್ನೂ, ವೇದಾಂತಗಳನ್ನೂ ಸದ್ಗುರುಗಳನ್ನೂ ಎಲ್ಲವನ್ನೂ ಕರುಣೆಯಿಂದ ಅನುಗ್ರಹಿಸಿರುತ್ತಾನೆ. ಆದರೆ ನಮ್ಮಿಂದ ಮಾತ್ರ ಯಾವ ಪ್ರತ್ಯುಪಕಾರವನ್ನೂ ಅಪೇಕ್ಷಿಸುತ್ತಿಲ್ಲ.</p>
		<p class="description">ಇವನು ಯಾರು? ಎಲ್ಲಿದ್ದಾನೆ? ಎಂದರೆ ಅವನೇ ನಾರಾಯಣ, ನಮ್ಮೊಳಗೇ ಇದ್ದಾನೆ. ನಮ್ಮ ಬುದ್ಧಿಗೆ ಸಾಕ್ಷಿಯಾಗಿರುತ್ತಾನೆ. ನಮ್ಮೆಲ್ಲರ ಸ್ವರೂಪನೇ ಆಗಿರುತ್ತಾನೆ. ಇವನನ್ನು ತಿಳಿದಾಗಲೇ ಶಾಂತಿಯು ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.05">
		<p class="intro-shloka">॥ ಸದ್ಗುರುವರೇಣ್ಯಾಯ ಶಂಕರಾಯ ನಮಃ ॥</p>
		<p class="shloka">ಶ್ರೋತ್ರಿಯಂ ಬ್ರಹ್ಮನಿಷ್ಠಂ ಚ ಸದ್ಗುರುಂ ಕರುಣಾಲಯಮ್ ।<br />ನಮಾಮಿ ಭಗವತ್ಪಾದಂ <strong>ಶಂಕರಂ</strong> ಲೋಕಶಂಕರಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೫</span><br /><span class="num">೩೧೦.</span> ‘ಸದ್ಗುರೂಪದೇಶ’ ದ ಮಹಿಮೆ</h1>
		<p class="bhashya-verse">ಬ್ರಹ್ಮ ಚ ಏವಮ್ ಆಚಾರ್ಯೋಪದೇಶಪರಂಪರಯಾ ಏವ ಅಧಿಗಂತವ್ಯಮ್, ನ ತರ್ಕತಃ ।</p>
		<p class="bhashya-verse-source">ಕೇನಭಾಷ್ಯ ೧-೪</p>
		<p class="bhashya-verse-meaning">ಪರಬ್ರಹ್ಮವನ್ನು ಹೀಗೆ ಆಚಾರ್ಯರ ಉಪದೇಶ ಪರಂಪರೆಯಿಂದಲೇ ತಿಳಿಯಬೇಕೇ ಹೊರತು ಕೇವಲ ತರ್ಕದಿಂದ ಅರಿಯಲು ಸಾಧ್ಯವಿಲ್ಲ.</p>
		<p class="description">ಆಧುನಿಕ ವಿದ್ಯಾಭ್ಯಾಸದ ಬಲದಿಂದ ಅನೇಕ ತತ್ತ್ವಜಿಜ್ಞಾಸುಗಳು ತಾವೇ ಸ್ವತಂತ್ರವಾಗಿ ಇತಿಹಾಸ, ಭೂಗೋಳ, ರಸಾಯನ, ವೈದ್ಯ, ಯೋಗ, ಗಣಿತ, ಜ್ಯೌತಿಷ್ಯ, ತರ್ಕ, ವ್ಯಾಕರಣ ಮುಂತಾದ ಶಾಸ್ತ್ರಗಳನ್ನು ಅಧ್ಯಯನಮಾಡುವಂತೆ ವೇದಾಂತದರ್ಶನವನ್ನೂ ತಾವೇ ತಾವಾಗಿ ಓದಿ ಬುದ್ಧಿಶಕ್ತಿಯ ಬಲದಿಂದ ಆತ್ಮಜ್ಞಾನವನ್ನು ಪಡೆಯಬಹುದೆಂದು ಭ್ರಾಂತರಾಗಿದ್ದಾರೆ.</p>
		<p class="description">ಬ್ರಹ್ಮಾತ್ಮಜ್ಞಾನವು ಕೇವಲ ಪಾಂಡಿತ್ಯದ ಬಲದಿಂದಾಗಲಿ ಮೇಧಾಶಕ್ತಿಯಿಂದಾಗಲಿ ದೊರಕುವ ಫಲವಲ್ಲ. ಇದು ಸದ್ಗುರುಗಳ ಅನುಗ್ರಹದಿಂದಲೇ ಉಂಟಾಗುವ ಫಲವು. ಬ್ರಹ್ಮಜ್ಞಾನವು ಕೇವಲ ಪುಸ್ತಕಮಸ್ತಕ ಜ್ಞಾನವಲ್ಲ. ಇದು ಅನುಭವಜ್ಞಾನ. ಇಲ್ಲಿಯೇ ಈಗಲೇ “ಅಹಂ ಬ್ರಹ್ಮಾಸ್ಮಿ” ಎನ್ನುವ ಜ್ಞಾನವು ಸದ್ಗುರು ಉಪದೇಶದಿಂದಲೇ ಪ್ರಾಪ್ತವಾಗುತ್ತದೆ. ನಾರದಮಹರ್ಷಿಗಳಂಥ ಮಹಾಮೇಧಾವಿಗಳಾದ ಪಂಡಿತರು ಕೂಡ “ಸನತ್ಕುಮಾರ” ರಂಥ ಬ್ರಹ್ಮನಿಷ್ಠಸದ್ಗುರುಗಳ ಬಳಿಗೆ ಹೋಗಿ ಅವರಿಂದ ಬ್ರಹ್ಮಾತ್ಮಜ್ಞಾನವನ್ನು ಪಡೆದುಕೊಂಡರು–ಎಂದು ಛಾಂದೋಗ್ಯ ಶ್ರುತಿಯು ತಿಳಿಸುತ್ತಿದೆ. ಸದ್ಗುರುಗಳು ಒಲಿದು ಉಪದೇಶಿಸಿದರೆ ಮಾತ್ರವೇ ಅದು ಸಮ್ಯಗ್ದರ್ಶನವಾಗುತ್ತದೆ. ಸದ್ಗುರುಗಳನ್ನು ಸೇವಿಸಿ ಅವರ ಉಪದೇಶಗಳನ್ನು ಶ್ರವಣಮಾಡಿ ಅನಂತರ ಮನನನಿದಿಧ್ಯಾಸನಗಳನ್ನು ಮಾಡಿ ಆತ್ಮಜ್ಞಾನವನ್ನು ಪಡೆದು ನಾವೆಲ್ಲರೂ ಮುಕ್ತರಾಗೋಣ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.06">
		<p class="intro-shloka">॥ ಆಗಮಾಭಿಜ್ಞಾಯ ಆಚಾರ್ಯಾಯ ಶಂಕರಾಯ ನಮಃ ॥</p>
		<p class="shloka">ಆಚಾರ್ಯಮ್ ಆಗಮಾಭಿಜ್ಞಂ ಬ್ರಹ್ಮಾಭಿನ್ನಂ ತಪೋನಿಧಿಮ್ ।<br />ಮುಮುಕ್ಷೂಣಾಂ ಕಾಮಧೇನುಂ ವಂದೇ <strong>ಶಂಕರ</strong> ದೇಶಿಕಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೬</span><br /><span class="num">೩೧೧.</span> ‘ಆಚಾರ್ಯ’ ನು ಯಾರು?</h1>
		<p class="bhashya-verse">ಯಾ ಇಯಮ್ ಆಗಮಪ್ರಸೂತಾ ಮತಿಃ ಸಾ ಅನ್ಯೇನೈವ ಆಗಮಾಭಿಜ್ಞೇನ ಆಚಾರ್ಯೇಣೈವ ತಾರ್ಕಿಕಾತ್ ಭಿನ್ನೇನ ಪ್ರೋಕ್ತಾ ಸತೀ ಸುಜ್ಞಾನಾಯ ಭವತಿ ।</p>
		<p class="bhashya-verse-source">ಕಾಠಕಭಾಷ್ಯ ೧-೨-೯</p>
		<p class="bhashya-verse-meaning">ಆಗಮದಿಂದ ಉಂಟಾಗುವ ಈ ಆತ್ಮಜ್ಞಾನವನ್ನು ಆಚಾರ್ಯನೇ ಉಪದೇಶಿಸಬೇಕು. ತಾರ್ಕಿಕನಲ್ಲದ, ಆಗಮಸಂಪ್ರದಾಯವನ್ನು ಚೆನ್ನಾಗಿ ತಿಳಿದ ಆಚಾರ್ಯನು ಉಪದೇಶಿಸಿದರೆ ಮಾತ್ರ ಆತ್ಮತತ್ತ್ವವು ಸುಲಭವಾಗಿ ಜಿಜ್ಞಾಸುಗಳಿಗೆ ಅನುಭವಕ್ಕೆ ಬಂದುಬಿಡುತ್ತದೆ.</p>
		<p class="description">ಬಹಳ ಜನ ವಿದ್ವಾಂಸರು ವೇದಾಂತ ಉಪನ್ಯಾಸಗಳನ್ನು ಮಾಡುತ್ತಾರೆ, ಪಾಠಗಳನ್ನು ಮಾಡುತ್ತಾರೆ. ಆ ಪ್ರವಚನೋಪನ್ಯಾಸಗಳಲ್ಲಿ ಶುಷ್ಕಪಾಂಡಿತ್ಯವು ತುಂಬಿರುತ್ತದೆಯೇ ಹೊರತು ಸಂಪ್ರದಾಯವಾಗಲಿ ಅನುಭವವಾಗಲಿ ಇರುವುದಿಲ್ಲ. ತಮಗೇ ವೇದಾಂತದ ಅನುಭವವಾಗಿಲ್ಲವೆಂದೇ ಅವರು ಪ್ರಾರಂಭಿಸುತ್ತಾರೆ. ಅವರಿಗೆ ವೇದಾಂತವೂ, ಇತರ ಶಾಸ್ತ್ರಗಳಂತೆ ಒಂದು ಪಠ್ಯಭಾಗ. ಇವರ ವೇದಾಂತವೆಲ್ಲ ಪುಸ್ತಕದ ಬದನೆಕಾಯಿಗೆ ಸಮಾನ. ಪುಸ್ತಕದ ವಿದ್ಯೆಯನ್ನು ಮಸ್ತಕದಲ್ಲಿ ತುಂಬಿಕೊಂಡಿರುವ ಒಣಪಾಂಡಿತ್ಯದ ಜನರಿವರು. ಇವರ ಉಪದೇಶದಿಂದ ಯಾವ ಜಿಜ್ಞಾಸುಗಳಿಗೂ ಬ್ರಹ್ಮಾತ್ಮಜ್ಞಾನದ ಅನುಭವವು ಉಂಟಾಗುವದಿಲ್ಲ.</p>
		<p class="description">ಆದರೆ ಯಾರು ಆಗಮಾಭಿಜ್ಞರಾದ ಆಚಾರ್ಯರೋ, ಯಾರಿಗೆ ಅಧ್ಯಾರೋಪಾಪವಾದ ಸಂಪ್ರದಾಯವು ಗೊತ್ತಿದೆಯೋ ಅವರೇ ನಿಜವಾಗಿ ವೇದಾಂತಾಚಾರ್ಯರು, ಇವರೇ ಬ್ರಹ್ಮಜ್ಞಾನಿಗಳು! ಇಂಥ ಸದ್ಗುರುಗಳ ಉಪದೇಶವು ಸಾಧಕರನ್ನು ಅನುಭವದಲ್ಲಿ ನೆಲೆಗೊಳಿಸುತ್ತದೆ. ಇಂಥವರ ವಾಣಿಯು ಅನುಭವಸಹಿತವಾದದ್ದು. ಸ್ವತಃ ಬ್ರಹ್ಮನಿಷ್ಠರೂ ಸಂಪ್ರದಾಯವಿದರೂ ಆಗಿರುವಂಥ ಸದ್ಗುರುಗಳ ಉಪದೇಶದಿಂದ ಅಜ್ಞಾನವು ದೂರವಾಗಿ ಸುಜ್ಞಾನವೇ ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.07">
		<p class="intro-shloka">॥ ಮುಮುಕ್ಷುಕಲ್ಪವೃಕ್ಷಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮವಿದ್ಯೋಪದೇಶೇನ ಮೂಲಾವಿದ್ಯಾನಿರಾಸಕಮ್ ।<br />ಜಿಜ್ಞಾಸುಕಾಮಧೇನುಂ ಶ್ರೀ <strong>ಶಂಕರಂ</strong> ಪ್ರಣತೋಽಸ್ಮ್ಯಹಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೭</span><br /><span class="num">೩೧೨.</span> ಅವಿದ್ಯಾನಿವೃತ್ತಿಯೇ ಮೋಕ್ಷವು</h1>
		<p class="bhashya-verse">ತತಶ್ಚ ಅವಿದ್ಯಾನಿವೃತ್ತಿಃ, ತತಃ ಆತ್ಯಂತಿಕಃ ಸಂಸಾರೋಪರಮಃ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೧</p>
		<p class="bhashya-verse-meaning">ಪಾಪವು ತೊಲಗಿದರೆ ವಿದ್ಯೆಯು ಹುಟ್ಟುತ್ತದೆ. ವಿದ್ಯೋದಯವಾದರೆ ಅವಿದ್ಯೆಯು ನಾಶವಾಗಿಬಿಡುತ್ತದೆ. ಅದಾದ ಕೂಡಲೇ ದುಃಖರೂಪವಾದ ಸಂಸಾರವು ಪೂರಾ ನಾಶವಾಗಿಬಿಡುತ್ತದೆ.</p>
		<p class="description">ಮುಕ್ತಿಯೆಂದರೆ ಬಿಡುಗಡೆ. ಏತರಿಂದ? ಸಂಸಾರಬಂಧನದಿಂದ. ಅವಿದ್ಯಾಕಾಮಕರ್ಮಗಳೇ ಸಂಸಾರ; ಜನ್ಮಮರಣಚಕ್ರವೇ ಸಂಸಾರ, ಸುಖ ದುಃಖ ಮೋಹವೇ ಸಂಸಾರ, ಕರ್ತೃತ್ವ ಭೋಕ್ತೃತ್ವ ಪ್ರಮಾತೃತ್ವಗಳೇ ಸಂಸಾರ. ಈ ಸಂಸಾರಬಂಧನಕ್ಕೆ ಅವಿದ್ಯೆಯೇ ಮೂಲ. ಅವಿದ್ಯೆಯ ಅನುಗ್ರಹದ ಫಲವೇ ಈ ಸಂಸಾರಬಂಧನ!</p>
		<p class="description">ಈ ಲೋಕದಲ್ಲಿ ಅನೇಕ ಫಲಗಳುಂಟು. ಬ್ರಹ್ಮಲೋಕದ ವರೆಗಿನ ಎಲ್ಲ ಫಲಗಳೂ ಸಂಸಾರವೇ. ಕರ್ಮೋಪಾಸನಾದಿಗಳನ್ನು ಮಾಡಿ ಎಷ್ಟೇ ಹೆಚ್ಚಿನ ಲೋಕಗಳನ್ನು ಪಡೆದರೂ ಅಲ್ಲಿಯೂ ಸಂಸಾರಬಂಧನವು ಇದ್ದೇ ಇರುತ್ತದೆ. ಸಂಸಾರವೆಲ್ಲವೂ ದುಃಖಮಯವಾದದ್ದು. ಮಾಡಿ ಪಡೆದದ್ದೆಲ್ಲವೂ ಸಂಸಾರವೇ. ಇದೆಲ್ಲವೂ ಅವಿದ್ಯೆಯ ಕಾರ್ಯ!</p>
		<p class="description">ಅವಿದ್ಯೆಯನ್ನು ವಿದ್ಯೆಯಿಂದ ಮಾತ್ರವೇ ನಾಶಮಾಡಿಕೊಳ್ಳಬಹುದೇ ಹೊರತು ಬೇರೆ ಉಪಾಯವಿಲ್ಲ. ಅವಿದ್ಯೆಯು ನಾಶವಾಯಿತೆಂದರೆ ವಿದ್ಯೆಯು ಬಂದಂತೆಯೇ. ಅವಿದ್ಯಾನಾಶವೇ ಮುಕ್ತಿ, ಅವಿದ್ಯಾನಿವೃತ್ತಿಯೇ ಮೋಕ್ಷ. ಅಧ್ಯಾಸ ನಾಶವಾದರೆ ಮುಕ್ತಿಯು ದೊರಕಿದಂತೆಯೇ! ವೇದಾಂತವಾಕ್ಯಾರ್ಥವಿಚಾರದಿಂದ ಆತ್ಮಜ್ಞಾನವು ಹುಟ್ಟಿದ ಕೂಡಲೇ ಅವಿದ್ಯೆಯು ತೊಲಗುತ್ತದೆ. ಆ ಕೂಡಲೇ ಮುಕ್ತಿಯು ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.08">
		<p class="intro-shloka">॥ ಅವಿದ್ಯಾಧ್ಯಾಸರಹಿತಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮಾಗ್ರಹಣನಿರ್ಮುಕ್ತಂ ಮಿಥ್ಯಾಜ್ಞಾನವಿವರ್ಜಿತಮ್ ।<br />‘ತುರೀಯೇ’ ನಿಷ್ಠಿತಂ ವಂದೇ ಪ್ರಾಜ್ಞಂ <strong>ಶಂಕರ</strong> ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೮</span><br /><span class="num">೩೧೩.</span> “ತುರೀಯ” ನಲ್ಲಿ ಅಜ್ಞಾನವಿಲ್ಲ</h1>
		<p class="bhashya-verse">ತದಾ ಉಭಯಲಕ್ಷಣಂ ಬಂಧನಂ ತತ್ರ ಅಪಶ್ಯನ್ ತುರೀಯೇ ನಿಶ್ಚಿತೋ ಭವತಿ ಇತ್ಯರ್ಥಃ ।</p>
		<p class="bhashya-verse-source">ಮಾಂಡೂಕ್ಯ ಗೌಡಪಾದಕಾರಿಕಾಭಾಷ್ಯ ೧-೧೫</p>
		<p class="bhashya-verse-meaning">ಆಗ ಅಲ್ಲಿ ಎರಡು ವಿಧವಾದ ಬಂಧನವನ್ನೂ ಕಾಣದೆ ತುರೀಯನಲ್ಲಿ ನೆಲೆಗೊಳ್ಳುತ್ತಾನೆ ಎಂದರ್ಥ.</p>
		<p class="description">ಎಚ್ಚರ ಕನಸುಗಳಲ್ಲಿ ಅಗ್ರಹಣ ಮತ್ತು ಅನ್ಯಥಾಗ್ರಹಣಗಳೆಂಬ ಬಂಧನವಿರುತ್ತದೆ. ಗಾಢನಿದ್ರೆಯಲ್ಲಿ ಕೇವಲ ಅಗ್ರಹಣವೆಂಬ ಬಂಧನವಿರುತ್ತದೆ. ಅನ್ಯಥಾಗ್ರಹಣವೆಂದರೆ ತಪ್ಪುತಿಳಿವಳಿಕೆ. ಅಗ್ರಹಣವೆಂದರೆ ಏನನ್ನೂ ತಿಳಿಯದಿರುವಿಕೆ. ಎಚ್ಚರ ಕನಸುಗಳಲ್ಲಿ ಅನಾತ್ಮವಸ್ತುಗಳನ್ನು ಸತ್ಯವಾಗಿ ಕಾಣುತ್ತಿರುವದೇ ಅನ್ಯಥಾಗ್ರಹಣವು; ಇದೊಂದು ಬಂಧನವು. ಇನ್ನು ಸುಷುಪ್ತಿಯಲ್ಲಿ ತನ್ನನ್ನಾಗಲಿ, ಬೇರೊಂದನ್ನಾಗಲಿ ಏನನ್ನೂ ಕಾಣುತ್ತಿಲ್ಲ; ಇದು ಅಗ್ರಹಣ. ಇದು ಆತ್ಮನಿಗೆ ಮತ್ತೊಂದು ಬಂಧನ.</p>
		<p class="description">ಈ ಮೂರು ಅವಸ್ಥೆಗಳನ್ನೂ ಮೀರಿರುವ ವಿವೇಕಜ್ಞಾನದ ಮತ್ತೊಂದು ಸ್ಥಿತಿಯು ಇರುತ್ತದೆ. ಇದೇ <strong>ತುರೀಯ</strong> ಸ್ಥಿತಿಯು. ಈ ತುರೀಯವು ಒಂದು ಅವಸ್ಥೆಯೂ ಅಲ್ಲ, ಒಂದು ಅನುಭವವೂ ಅಲ್ಲ. ಇದು ಆತ್ಮನ ಪರಮಾರ್ಥಸ್ವರೂಪ. ಸಾಧಕನು ಈ ತುರೀಯ ಸ್ವರೂಪವನ್ನು ವಿಚಾರದಿಂದ ವಿವೇಕದಿಂದ ಈ ಎಚ್ಚರದಲ್ಲಿಯೇ ಅರಿತುಕೊಳ್ಳಬೇಕು. ಈ ಆತ್ಮಜ್ಞಾನದ ತುರೀಯದ ಸ್ವರೂಪದಲ್ಲಿ ಅಗ್ರಹಣವಾಗಲಿ ಮಿಥ್ಯಾಗ್ರಹಣವಾಗಲಿ ಎರಡೂ ಇರುವದಿಲ್ಲ. ಎರಡೂ ಬಂಧನಗಳಿಲ್ಲದ, ಯಾವ ದೋಷವೂ ಇಲ್ಲದ, ಸಹಜ ಸ್ವಾಭಾವಿಕ ಸ್ವರೂಪವೇ ತುರೀಯವು. ಅವಸ್ಥಾತ್ರಯರಹಿತನಾಗಿರುವ ನಾಲ್ಕನೆಯ ಸ್ಥಿತಿಯಿದು! ಜೀವನ್ಮು ಕ್ತನಿಗೆ ಇದೇ ಸಹಜವಾಗಿರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.09">
		<p class="intro-shloka">॥ ಮುಮುಕ್ಷುಹಿತಬೋಧಕಾಯ ಶಂಕರಾಯ ನಮಃ ॥</p>
		<p class="shloka">ಧೀರಂ ಶಾಂತಂ ಗುರುಂ ಪ್ರಾಜ್ಞಂ ಮುಮುಕ್ಷುಹಿತಬೋಧಕಮ್ ।<br /><strong>ಶಂಕರಂ</strong> ಭಾಸ್ಕರಂ ವಂದೇ ಕರ್ಮಬಂಧನಿವರ್ತಕಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೯</span><br /><span class="num">೩೧೪.</span> ‘ಧೀರ’ ನಾದ ಮುಮುಕ್ಷು</h1>
		<p class="bhashya-verse">ನಿತ್ಯಾನ್ಯಪಿ ಕರ್ಮಾಣಿ ಬಂಧಹೇತುತ್ವಾಶಂಕಯಾ ಜಿಹಾಸೋಃ ಮುಮುಕ್ಷೋಃಕುತಃಕಾಮ್ಯೇಷು ಪ್ರಸಂಗಃ?</p>
		<p class="bhashya-verse-source">ಗೀತಾಭಾಷ್ಯ ೧೮-೬</p>
		<p class="bhashya-verse-meaning">ಬಂಧನಕ್ಕೆ ಕಾರಣವಾಗಬಹುದೇನೋ ಎಂಬ ಶಂಕೆಯಿಂದ ನಿತ್ಯಕರ್ಮಗಳನ್ನೇ ಬಿಡಬೇಕೆಂದಿರುವ ಮುಮುಕ್ಷುವು ಕಾಮ್ಯಕರ್ಮಗಳನ್ನು ಮಾಡಲು ಹೊರಟಾನೆ? ಖಂಡಿತಾ ಇಲ್ಲ.</p>
		<p class="description">ಶಾಸ್ತ್ರದಲ್ಲಿ ಕರ್ಮಗಳನ್ನು ನಿತ್ಯ, ನೈಮಿತ್ತಿಕ, ಕಾಮ್ಯ, ಪ್ರತಿಷಿದ್ಧಗಳೆಂದು ನಾಲ್ಕು ವಿಭಾಗಮಾಡಿರುತ್ತಾರೆ. ಸಾಮಾನ್ಯವಾಗಿ ಗೃಹಸ್ಥರು ನಿಷಿದ್ಧಕರ್ಮಗಳನ್ನು ಕೈಬಿಟ್ಟು ನಿತ್ಯ ನೈಮಿತ್ತಿಕ ಕಾಮ್ಯಕರ್ಮಗಳನ್ನು ಮಾಡುತ್ತಾರೆ. ಕಾಮ್ಯಕರ್ಮಗಳಿಂದ ಇಷ್ಟಫಲಪ್ರಾಪ್ತಿ ಹಾಗೂ ಅನಿಷ್ಟಫಲ ಪರಿಹಾರವಾಗುತ್ತದೆ.</p>
		<p class="description">ಆದರೆ ಮುಮುಕ್ಷುವಿನ ವಿಚಾರವೇ ಬೇರೆ. ಇವನು ಮುಮುಕ್ಷು; ಎಂದರೆ ಜನ್ಮಬಂಧನದಿಂದ ತನ್ನನ್ನು ತಪ್ಪಿಸಿಕೊಳ್ಳಲು ಪ್ರಯತ್ನಿಸುತ್ತಿರುವ ವಿವೇಕಿ. ಇವನಿಗೆ ಪುನರ್ಜನ್ಮವು ಬೇಕಾಗಿಲ್ಲ, ಸ್ವರ್ಗವಂತೂ ಖಂಡಿತಾ ಬೇಕಾಗಿಲ್ಲ. ಇವನಿಗೆ ಬೇಕಾದದ್ದು ಮೋಕ್ಷಮಾತ್ರ.</p>
		<p class="description">ಇವನು ವೇದಾಂತಾರ್ಥವಿಚಾರಪರನಾಗಿ, ಶಮದಮಾದಿ ಸಾಧನಾನುಷ್ಠಾನ ಪರನಾಗಿರುವದರಿಂದ ಇವನಿಗೆ ಶಾಸ್ತ್ರೀಯವಾದ ನಿತ್ಯಕರ್ಮಾನುಷ್ಠಾನದಿಂದ ಎಲ್ಲಿ ಪುನರ್ಜನ್ಮವು ಬಂದು ಒದಗುತ್ತದೆಯೋ ಎಂಬ ಭಯವಿದೆ. ಆದ್ದರಿಂದ ನಿತ್ಯಕರ್ಮಾನುಷ್ಠಾನಗಳನ್ನೇ ಬಿಡಲು ಪ್ರಯತ್ನಿಸುತ್ತಿದ್ದಾನೆ. ಇಂಥ ವಿವೇಕಿ ಧೀರನಿಗೆ ಕಾಮ್ಯಕರ್ಮಗಳಲ್ಲಿ ಆಸಕ್ತಿಯು ಖಂಡಿತಾ ಇರುವುದಿಲ್ಲ. ಕರ್ಮಗಳೇ ಬಂಧಕ. ಅದರಲ್ಲೂ ಕಾಮ್ಯಕರ್ಮಗಳು! ಪುಣ್ಯಕರ್ಮಗಳು ಬಂಗಾರದ ಬೇಡಿಗಳು. ಈ ವಿವೇಕಿ ಧೀರನಿಗೆ ಯಾವ ಬೇಡಿಯೂ ಬೇಕಾಗಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.10">
		<p class="intro-shloka">॥ ಸರ್ವಾತ್ಮಕಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮವಿದ್ಯಾಪರಂ ಪ್ರಾಜ್ಞಮ್ ಅವಿದ್ಯಾಕಾಮವರ್ಜಿತಮ್ ।<br />ಸರ್ವಾತ್ಮಭಾವಮಾಪನ್ನಮ್ ಅಭಯಂ ನೌಮಿ <strong>ಶಂಕರಮ್</strong> ॥</p>
		<h1 class="level1-title" epub:type="title"><span class="date">ನವೆಂಬರ್ ೧೦</span><br /><span class="num">೩೧೫.</span> ಆಹಾ! ಇದಲ್ಲವೆ, ಬ್ರಹ್ಮವಿದ್ಯಾಫಲ?</h1>
		<p class="bhashya-verse">ಯದೇತತ್ ವಿದ್ಯಾಫಲಂ ಸರ್ವಾತ್ಮಭಾವಃ ಮೋಕ್ಷಃ ತತ್ ಅಭಯಮ್ ಅವಿದ್ಯಾವರ್ಜಿತಮ್ ।</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯ ೪-೩-೨೧</p>
		<p class="bhashya-verse-meaning">ಬ್ರಹ್ಮವಿದ್ಯೆಯ ಫಲವಾದ ಸರ್ವಾತ್ಮಭಾವವೆಂಬ ಮೋಕ್ಷವಿದೆಯಲ್ಲ, ಅದು ಅಭಯಸ್ವರೂಪವಾದದ್ದು ಮತ್ತು ಅವಿದ್ಯಾರಹಿತವಾದದ್ದು.</p>
		<p class="description">ವೇದಾಂತದಲ್ಲಿ ವಿದ್ಯೆಯೆಂದರೆ ಬ್ರಹ್ಮವಿದ್ಯೆ. ಇದೇ ಬ್ರಹ್ಮಾತ್ಮವಿದ್ಯೆ. ಇದಕ್ಕೇ ‘ಪರಾವಿದ್ಯೆ’ ಯೆಂದೂ ಹೆಸರು. ಗುಣಗಳಿಲ್ಲದ ಧರ್ಮಗಳಿಲ್ಲದ ನಿರುಪಾಧಿಕವಾದ ಬ್ರಹ್ಮವೇ ಇಡೀ ವಿಶ್ವಕ್ಕೆ ಕಾರಣವೆಂದೂ, ಆ ಬ್ರಹ್ಮವೇ ಸಕಲ ಜೀವಿಗಳಿಗೂ ಪರಮಾರ್ಥಸ್ವರೂಪವೆಂದೂ ಅರಿಯುವದೇ ಬ್ರಹ್ಮವಿದ್ಯೆಯು. ಸದ್ಗುರುಗಳಿಂದ ಈ ವಿದ್ಯೆಯನ್ನು ಸಾಧಕನು ಪಡೆದುಕೊಳ್ಳಬಹುದು.</p>
		<p class="description">ಈ ವಿದ್ಯೆಯ ಫಲವೇ ಸರ್ವಾತ್ಮಭಾವವು. ಎಲ್ಲವೂ ತಾನೇ, ತಾನೇ ಎಲ್ಲವೂ; ತನಗಿಂತ ಭಿನ್ನರಾಗಿ ಯಾವ ಜೀವರೂ ಇಲ್ಲ, ಎಲ್ಲರಲ್ಲೂ ಇರುವ ಏಕೈಕನಾದ ಆತ್ಮನು ತಾನೇ ಎಂಬ ಅನುಭವವೇ ಸರ್ವಾತ್ಮಭಾವವು. ದೇಹಾದ್ಯುಪಾಧಿ ಪರಿಚ್ಛಿನ್ನಭಾವವು ನಾಶವಾಗಿ ಪರಿಪೂರ್ಣ ಬ್ರಹ್ಮ ಸ್ವರೂಪನಾಗಿ ಉಳಿದುಕೊಳ್ಳುವದೇ ಸರ್ವಾತ್ಮಭಾವವು. ಇದಕ್ಕೇ ಮೋಕ್ಷವೆಂದೂ ಅಮೃತತ್ವವೆಂದೂ ಹೆಸರು.</p>
		<p class="description">ಈ ಸರ್ವಾತ್ಮಭಾವವು ಅಭಯವಾದದ್ದು. ಭಯವೆಂದರೆ ಹೆದರಿಕೆ. ತನಗಿಂತ ಭಿನ್ನವಾದ ಮತ್ತೊಂದು ಸತ್ಯವಾದ ವಸ್ತುವಿದ್ದರೆ ಅದರಿಂದ ಭಯವಾಗಬಹುದು. ಬ್ರಹ್ಮವು ಅದ್ವಿತೀಯವಾದ್ದರಿಂದ ಭಯದ ಪ್ರಶ್ನೆಯೇ ಇಲ್ಲ. ಇಂಥ ಅಭಯಬ್ರಹ್ಮದಲ್ಲಿ ಅವಿದ್ಯೆಯಾಗಲಿ ಕಾಮಗಳಾಗಲಿ ಇರಲಾರವಷ್ಟೇ! ಬ್ರಹ್ಮಜ್ಞಾನಿಗೆ ಅವಿದ್ಯಾಕಾಮಕರ್ಮಗಳ ಸಂಬಂಧವು ಕನಸಿನಲ್ಲೂ ಇರಲಾರದು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.11">
		<p class="intro-shloka">॥ ಸಂನ್ಯಾಸಿಮಾರ್ಗದರ್ಶಕಾಯ ಶಂಕರಾಯ ನಮಃ ॥</p>
		<p class="shloka">ಸಂನ್ಯಾಸಿಪುಂಗವಂ ಶಾಂತಂ ಸರ್ವದೋಷವಿವರ್ಜಿತಮ್ ।<br />ವೇದಾಂತಾರ್ಥಪರಂ ಪ್ರಾಜ್ಞಂ ವಂದೇ <strong>ಶಂಕರ</strong> ದೇಶಿಕಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೧೧</span><br /><span class="num">೩೧೬.</span> ‘ಸಂನ್ಯಾಸಿ’ ಗಳು ಹೇಗಿರಬೇಕು?</h1>
		<p class="bhashya-verse">ವಿಗತದೋಷೈರೇವ ಪಂಡಿತೈಃ ವೇದಾಂತಾರ್ಥತತ್ಪರೈಃ ಸಂನ್ಯಾಸಿಭಿಃ ಅಯಮಾತ್ಮಾ ದ್ರಷ್ಟುಂ ಶಕ್ಯಃ ।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೨-೩೫</p>
		<p class="bhashya-verse-meaning">ದೋಷಗಳಿಂದ ದೂರರಾಗಿರುವ, ವೇದಾಂತಾರ್ಥತತ್ಪರರಾದ ಪಂಡಿತ ರಾದ ಸಂನ್ಯಾಸಿಗಳು ಈ ಆತ್ಮನನ್ನು ಅನುಭವದಿಂದ ಅರಿಯಬಲ್ಲರು.</p>
		<p class="description">ಸಂನ್ಯಾಸಿಗಳೆಂದರೆ ಸರ್ವಸಂಗಪರಿತ್ಯಾಗಿಗಳಾದ ಮಹಾತ್ಮರು. ಇವರು ಎಲ್ಲಾ ಲೌಕಿಕವ್ಯವಹಾರಗಳಿಂದಲೂ ದೂರವಾಗಿ ಸದಾ ವೇದಾಂತಚಿಂತನಪರರು. ಸಂನ್ಯಾಸಿಗಳೆಂದರೆ ನಮ್ಮ ಭಾರತೀಯ ಸಂಸ್ಕೃತಿಯಲ್ಲಿ ಅತ್ಯಂತ ಉಚ್ಚತಮಸ್ಥಾನದಲ್ಲಿರುವ ತಪಸ್ವಿಗಳು; ತ್ಯಾಗ, ಸಂತೋಷ, ಶಾಂತಿ, ದಯಾ, ಅಹಿಂಸಾಪರರಾದ ಇವರು ಮಾನವರಿಗೆ ಶ್ರೇಯೋಮಾರ್ಗದ ಮಹತ್ತ್ವವನ್ನು ಉಪದೇಶಿಸುವ ಪೂಜ್ಯ ಆಚಾರ್ಯರುಗಳು.</p>
		<p class="description">ಸಂನ್ಯಾಸಿಪುಂಗವರಾದ ಶ್ರೀಶಂಕರಾಚಾರ್ಯರು ಸಂನ್ಯಾಸಿಗಳಿಗೆ ಮೂರು ‘ಆದರ್ಶ’ ಗುಣಗಳನ್ನು ಹೇಳಿರುತ್ತಾರೆ. ಸಂನ್ಯಾಸಿಗಳು ರಾಗದ್ವೇಷ, ಅಸೂಯಾ, ಕಾಮಕ್ರೋಧಾದಿ ಸಕಲ ದೋಷಗಳಿಂದಲೂ ರಹಿತರಾಗಿರಬೇಕು. ಸಂನ್ಯಾಸಿಗಳ ಮನಸ್ಸು ಮಕ್ಕಳ ಮನಸ್ಸಿನಂತೆ ಅತ್ಯಂತ ತಿಳಿಯಾಗಿರಬೇಕು. ಸಂನ್ಯಾಸಿಗಳು ಪಂಡಿತರಾಗಿರಬೇಕು, ಎಂದರೆ ವಿವೇಕಿಗಳಾಗಿ ವಿಚಾರಪರರಾಗಿರಬೇಕು. ಸಂನ್ಯಾಸಿಗಳು ಯಾವಾಗಲೂ ವೇದಾಂತಾರ್ಥ ಚಿಂತನ ತತ್ಪರರಾಗಿರಬೇಕು. ಉಪನಿಷತ್ ಮಂತ್ರಗಳ ಅರ್ಥವನ್ನು ಸದಾ ಅನುಸಂಧಾನ ಮಾಡುತ್ತಿರುವವರೇ ನಿಜವಾದ ಸಂನ್ಯಾಸಿಗಳು. ಸಂನ್ಯಾಸಿಗಳೆಂದರೆ ಬರೀ ಕಾಷಾಯವಸ್ತ್ರಧಾರಿಗಳು ಮಾತ್ರವಲ್ಲ. ಸತ್ ಸಂಗಿಗಳಾಗಿ ಮುಮುಕ್ಷುಗಳಾದವರೆಲ್ಲರೂ ಸಂನ್ಯಾಸಿಗಳೇ. ಇಂಥ ಸಂನ್ಯಾಸಿಗಳಿಗೆ ಆತ್ಮಜ್ಞಾನವು ಸುಲಭವಾಗಿ ಉಂಟಾಗುವುದರಲ್ಲಿ ಸಂಶಯವೆ?</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.12">
		<p class="intro-shloka">॥ ಜ್ಞಾನಾಜ್ಞಾನಸ್ವರೂಪವಿದೇ ಶಂಕರಾಯ ನಮಃ ॥</p>
		<p class="shloka">ಏಕರೂಪಂ ಸದಾತ್ಮಸ್ಥಂ ನಿರ್ವಿಕಾರಂ ನಿರಂಜನಮ್ ।<br />ನಿರ್ಗುಣಂ ನಿರ್ವಿಶೇಷಂ ಚ ಶ್ರಯೇ <strong>ಶಂಕರ</strong> ಭಾಸ್ಕರಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೧೨</span><br /><span class="num">೩೧೭.</span> ಮಂದಮತಿಗಳಿಗೆ ಆತ್ಮನು ದುರ್ಬೋಧನು</h1>
		<p class="bhashya-verse">ಆತ್ಮಾ ದುರ್ವಿಜ್ಞೇಯಃ ಮಂದಮತೀನಾಮ್, ಸ್ಥಿತಿ ಗತಿ ನಿತ್ಯ ಅನಿತ್ಯಾದಿವಿರುದ್ಧಾನೇಕಧರ್ಮೋಪಾಧಿಕತ್ವಾತ್ ವಿರುದ್ಧಧರ್ಮವಾನ್ ಇವ ಅವಭಾಸತೇ ।</p>
		<p class="bhashya-verse-source">ಕಾಠಕಭಾಷ್ಯ ೧-೨-೨೧</p>
		<p class="bhashya-verse-meaning">ಅಜ್ಞಾನಿಗಳಿಗೆ ಆತ್ಮನು ದುರ್ವಿಜ್ಞೇಯನು. ಸ್ಥಿತಿ ಗತಿ, ನಿತ್ಯ ಅನಿತ್ಯ ಮುಂತಾದ ವಿರುದ್ಧವಾದ ಅನೇಕ ಧರ್ಮಗಳ ಉಪಾಧಿಯುಳ್ಳವನಾದ್ದರಿಂದ ವಿರುದ್ಧವಾದ ಧರ್ಮಗಳನ್ನು ಉಳ್ಳವನಂತೆ ಕಾಣುತ್ತಾನೆ.</p>
		<p class="description">ಆತ್ಮನೇ ಬ್ರಹ್ಮವು, ಬ್ರಹ್ಮವೇ ಆತ್ಮನು. ವೇದಾಂತಗಳಲ್ಲಿ ಬ್ರಹ್ಮವನ್ನು ಒಂದೊಂದು ಸಂದರ್ಭದಲ್ಲಿ ಒಂದೊಂದು ರೀತಿಯಲ್ಲಿ ತಿಳಿಸಿರುತ್ತಾರೆ. ಒಂದು ಕಡೆ ಕೂಟಸ್ಥನೆಂದು ಉಪದೇಶಿಸುತ್ತಾರೆ. ಕೂಟಸ್ಥನೆಂದರೆ ಅಲುಗಾಡದವನು, ಅವಿಕಾರಿ ಎಂದರ್ಥ. ಇನ್ನೊಂದು ಕಡೆ ಆತ್ಮನು ಸರ್ವಗತ ಎನ್ನುತ್ತಾರೆ; ಎಲ್ಲ ಕಡೆಗಳಲ್ಲಿಯೂ ಆತ್ಮನು ವ್ಯಾಪಿಸಿರುತ್ತಾನೆ ಎಂದರ್ಥ. ಮತ್ತೊಂದು ಕಡೆ ಆತ್ಮನು ನಿತ್ಯನಾಗಿದ್ದಾನೆ, ಆತ್ಮನಿಗೆ ನಾಶವೇ ಇಲ್ಲವೆನ್ನುತ್ತಾರೆ. ಇನ್ನೊಂದು ಪ್ರಕರಣದಲ್ಲಿ ಈ ಅನಿತ್ಯಪ್ರಪಂಚವೆಲ್ಲವೂ ಆತ್ಮನೇ ಎಂದೂ ಹೇಳುತ್ತಾರೆ.</p>
		<p class="description">ಈ ಪ್ರಪಂಚವೆಲ್ಲಕ್ಕೂ ಬ್ರಹ್ಮವೇ ಕಾರಣವೆಂದೂ ಹೇಳುತ್ತಾರೆ. ಇನ್ನೊಂದು ಕಡೆ ಬ್ರಹ್ಮವು ಅದ್ವಿತೀಯವಾದ್ದರಿಂದ ಅದು ಕಾರಣವಲ್ಲವೆಂದೂ ಹೇಳುತ್ತಾರೆ. ಸಂಸಾರಧರ್ಮಗಳೆಲ್ಲವೂ ಜೀವನಿಗೇ ಎಂದು ಒಂದು ಸಂದರ್ಭದಲ್ಲಿ ಹೇಳಿ ಮತ್ತೊಂದು ಕಡೆಯಲ್ಲಿ ಜೀವನು ಅಸಂಸಾರಿಯಾದ ಬ್ರಹ್ಮವೆಂದೂ ತಿಳಿಸುತ್ತಾರೆ. ಇದು ಮಂದಮತಿಗಳಿಗೆ ಸುಲಭವಾಗಿ ಅರ್ಥವಾಗುವದಿಲ್ಲ. ಆದ್ದರಿಂದ ವೇದಾಂತ ಸಂಪ್ರದಾಯವಿದರಾದ ಸದ್ಗುರುಗಳಿಂದಲೇ ಪರಬ್ರಹ್ಮದ ಸ್ವರೂಪವನ್ನು ಸರಿಯಾಗಿ ತಿಳಿದು ಉದ್ಧಾರವಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.13">
		<p class="intro-shloka">॥ ಸಂಗತ್ರಯರಹಿತಾಯ ಶಂಕರಾಯ ನಮಃ ॥</p>
		<p class="shloka">ಅಕರ್ತಾರಮಭೋಕ್ತಾರಂ ಕರ್ಮಸಂಗವಿವರ್ಜಿತಮ್ ।<br />ಕರ್ಮಯೋಗರಹಸ್ಯಜ್ಞಂ <strong>ಶಂಕರಂ</strong> ನೌಮಿ ಭಕ್ತಿತಃ ॥</p>
		<h1 class="level1-title" epub:type="title"><span class="date">ನವೆಂಬರ್ ೧೩</span><br /><span class="num">೩೧೮.</span> ‘ಸಂಗತ್ರಯ’ ವೇ ಬಂಧಕ</h1>
		<p class="bhashya-verse">ಯೇಷಾಂ ತು ಸಂಸಾರಿಣಾಮ್ ‘ಅಹಂ ಕರ್ತಾ’ ಇತ್ಯಭಿಮಾನಃ, ಕರ್ಮಸು ಸ್ಪೃಹಾ ತತ್ಫಲೇಷು ಚ, ತಾನ್ ಕರ್ಮಾಣಿ ಲಿಂಪಂತಿ ।</p>
		<p class="bhashya-verse-source">ಗೀತಾಭಾಷ್ಯ ೪-೧೪</p>
		<p class="bhashya-verse-meaning">ಯಾವ ಸಂಸಾರಿಗಳಿಗೆ ನಾನು ಕರ್ತೃ ಎಂಬ ಅಭಿಮಾನವಿದೆಯೊ, ಕರ್ಮಗಳಲ್ಲಿಯೂ ಕರ್ಮಫಲಗಳಲ್ಲಿಯೂ ಸಂಗವು ಇದೆಯೊ, ಅಂಥವರನ್ನು ಕರ್ಮಗಳು ಬಂಧಿಸುತ್ತವೆ.</p>
		<p class="description">ಕರ್ಮಗಳು ಸ್ವತಃ ಯಾರಿಗೂ ಬಂಧಕವಲ್ಲ. ಏಕೆಂದರೆ ಕರ್ಮಗಳು ಅಚೇತನವಾದ ವ್ಯಾಪಾರಮಾತ್ರವಲ್ಲವೆ? ಹಾಗಾದರೆ ಕರ್ಮಗಳ ಅಂಟು ಆಗುವದು ಹೇಗೆ? ಎಂದರೆ, ಮೂರು ದೋಷಗಳಿಂದ: ಕರ್ತೃತ್ವಸಂಗ, ಕರ್ಮಸಂಗ ಮತ್ತು ಫಲಸಂಗ—ಇವೇ ಆ ಮೂರು ದೋಷಗಳು.</p>
		<p class="description">ನಾನು ಮಾಡುತ್ತಿದ್ದೇನೆ, ನಾನು ಆಚಾರವಂತ, ನಾನು ನಿಷ್ಠಾವಂತ, ನಾನೊಬ್ಬನೇ ಇಷ್ಟೊಂದು ಚೆನ್ನಾಗಿ ಮಾಡುವವನು—ಎಂದು ಭಾವಿಸುವದು <strong>ಕರ್ತೃತ್ವಸಂಗವು</strong>. ಇಂಥ ಉತ್ತಮವಾದ ಕರ್ಮವನ್ನು ಮಾಡುತ್ತಿದ್ದೇನೆ, ಇಂಥ ಕರ್ಮದಿಂದ ಈ ಫಲವಾಗುತ್ತದೆ. ಇದು ಪುಣ್ಯಕರ್ಮ, ಇದು ಶಾಸ್ತ್ರೀಯಕರ್ಮ, ಇದು ಸಾತ್ತ್ವಿಕಕರ್ಮ—ಎಂದು ಭಾವಿಸುವದು <strong>ಕರ್ಮಸಂಗ</strong>. ಇನ್ನು, ಇಂಥ ಫಲಕ್ಕಾಗಿ ಮಾಡುತ್ತಿದ್ದೇನೆ, ಈ ಫಲ ಬೇಕಾದರೆ ಈ ಕರ್ಮ, ಆ ಫಲಕ್ಕೆ ಆ ಕರ್ಮ, ಈ ಫಲವನ್ನು ಪಡೆದು ನಾನು ಸುಖವಾಗಿರುತ್ತೇನೆ, ಆ ಫಲಕ್ಕಿಂತ ಈ ಫಲವು ಉತ್ತಮವಾದದ್ದು —ಎಂದು ಮುಂತಾಗಿ ಭಾವಿಸುವದು <strong>ಫಲಸಂಗವು</strong>. ಈ ‘ಸಂಗತ್ರಯ’ ವು ಅಜ್ಞಾನಿಗಳನ್ನು ಬಂಧಿಸಿ ಸಂಸಾರದಲ್ಲಿ ತಳ್ಳುತ್ತಿದೆ. ಈ ಸಂಗತ್ರಯವನ್ನು ಬಿಟ್ಟು ಭಗವದರ್ಪಣಬುದ್ಧಿಯಿಂದ ಕರ್ಮಗಳನ್ನು ಮಾಡಿದರೆ ಅದೇ ಕರ್ಮಯೋಗವಾಗಿ ಚಿತ್ತಶುದ್ಧಿಗೆ ಸಾಧನವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.14">
		<p class="intro-shloka">॥ ಶಾಸ್ತ್ರತಾತ್ಪರ್ಯವಿದೇ ಶಂಕರಾಯ ನಮಃ ॥</p>
		<p class="shloka">ಶಾಸ್ತ್ರಾರ್ಥಜ್ಞಾನಸಂಪನ್ನಂ ಸರ್ವದೋಷವಿವರ್ಜಿತಮ್ ।<br />ಆತ್ಮೈಕತ್ವವಿದಂ ಪ್ರಾಜ್ಞಂ ವಂದೇ <strong>ಶಂಕರ</strong> ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೧೪</span><br /><span class="num">೩೧೯.</span> ಆತ್ಮೈಕತ್ವಜ್ಞಾನವೇ ಶಾಸ್ತ್ರಕ್ಕೆ ತಾತ್ಪರ್ಯ</h1>
		<p class="bhashya-verse">ಪ್ರತಿಪಾದ್ಯಂ ತು ಶಾಸ್ತ್ರಾರ್ಥಮ್ ಆತ್ಮೈಕತ್ವಮೇವ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೩-೧೯</p>
		<p class="bhashya-verse-meaning">ಆತ್ಮೈಕತ್ವವನ್ನೇ ಸಕಲ ಉಪನಿಷತ್ತುಗಳು ಹಾಗೂ ಶಾಸ್ತ್ರಗಳು ಪರಮ ತಾತ್ಪರ್ಯದಿಂದ ಪ್ರತಿಪಾದನೆ ಮಾಡುತ್ತಿವೆ.</p>
		<p class="description">ಇಲ್ಲಿ ಶಾಸ್ತ್ರವೆಂದರೆ ವೇದಾಂತಗಳು, ಉಪನಿಷತ್ತುಗಳು. ಈ ವೇದಾಂತಗಳು ಪ್ರಧಾನವಾಗಿ ಹದಿನಾಲ್ಕು. ಇವುಗಳಲ್ಲಿ ಕರ್ಮ, ಭಕ್ತಿ, ಧ್ಯಾನ, ತ್ಯಾಗ, ಸಂನ್ಯಾಸ, ಜ್ಞಾನ, ಆತ್ಮೈಕತ್ವ—ಎಲ್ಲವನ್ನೂ ಉಪದೇಶಿಸಿದೆ. ಇದನ್ನು ನೋಡಿದಾಗ ಶಾಸ್ತ್ರಕ್ಕೆ ಏತರಲ್ಲಿ ತಾತ್ಪರ್ಯ? ಎಂಬುದು ಅರ್ಥವಾಗುವುದು ಕಷ್ಟ. ಎಲ್ಲ ವಿಚಾರಗಳೂ ಶಾಸ್ತ್ರಕ್ಕೆ ಪರಮತಾತ್ಪರ್ಯವಾಗಲಾರದಷ್ಟೆ?</p>
		<p class="description">ಹಾಗಾದರೆ ಶಾಸ್ತ್ರಕ್ಕೆ ಪ್ರತಿಪಾದ್ಯವಾದ ವಸ್ತು ಯಾವುದು? ಎಂದರೆ, ಆತ್ಮೈಕತ್ವವೇ. ಆತ್ಮನು ಅದ್ವಿತೀಯಸ್ವರೂಪನು, ಆತ್ಮನು ಅಸಂಸಾರಿಯಾದ ಬ್ರಹ್ಮವು, ಆತ್ಮನಿಗೆ ಜನ್ಮಮರಣಾದಿಗಳ ಸಂಬಂಧವಿಲ್ಲ; ಆತ್ಮನು ನಿತ್ಯಶುದ್ಧ ನಿತ್ಯಬುದ್ಧ ನಿತ್ಯಮುಕ್ತಸ್ವರೂಪನು; ಅಜ್ಞಾನದಿಂದ ಮಾತ್ರವೇ ಆತ್ಮನಿಗೆ ಸಂಸಾರಿತ್ವ, ಜ್ಞಾನದಿಂದಲೇ ಅಜ್ಞಾನದ ನಿವೃತ್ತಿ. ಅಜ್ಞಾನನಿವೃತ್ತಿಯೇ ಮುಕ್ತಿ. ಇದು ವೇದಾಂತದಲ್ಲಿ ಪರಮತಾತ್ಪರ್ಯದಿಂದ ಪ್ರತಿಪಾದಿಸಿರುವ ವಿಷಯ.</p>
		<p class="description">ಹಾಗಾದರೆ ಜೀವಬ್ರಹ್ಮದ ಭೇದವನ್ನು ಕೆಲವು ಕಡೆ ಹೇಳಿದ್ದಾರಲ್ಲ? ಎಂದರೆ, ಅದೆಲ್ಲ ಕೇವಲ ಅನುವಾದ ಮಾತ್ರ. ಉಪದೇಶದ ಪ್ರಾರಂಭದಲ್ಲಿ ಈ ಭೇದವನ್ನು ಅನುವಾದಮಾಡಿಕೊಂಡಿರುತ್ತಾರೆ. ಈ ಭೇದವು ಶಾಸ್ತ್ರ ಪ್ರತಿಪಾದನೆಯೇನಲ್ಲ. ಆತ್ಮೈಕತ್ವ ಪ್ರತಿಪಾದನೆಯೇ ಶ್ರುತಿಗೆ ತಾತ್ಪರ್ಯ. ಆತ್ಮೈಕತ್ವವೇ ಪ್ರತಿಪಾದ್ಯವಾದದ್ದು. ಆತ್ಮೈಕತ್ವವನ್ನೇ ಪರಮ ತಾತ್ಪರ್ಯದಿಂದ ಎಲ್ಲ ಉಪನಿಷತ್ತುಗಳೂ ಉಪದೇಶಿಸುತ್ತಿವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.15">
		<p class="intro-shloka">॥ ಪೂರ್ವಸಂಸ್ಕಾರರಹಸ್ಯವಿದೇ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಾತ್ಮಜ್ಞಾನಸಂಪತ್ತ್ಯೈ ಪೂರ್ವಸಂಸ್ಕಾರದರ್ಶಕಮ್ ।<br />ಬ್ರಹ್ಮಜ್ಞಾನಿವರೇಣ್ಯಂ ಶ್ರೀ <strong>ಶಂಕರಂ</strong> ನೌಮಿ ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೧೫</span><br /><span class="num">೩೨೦.</span> ಜನ್ಮಾಂತರಸಂಸ್ಕಾರವೂ ವಿದ್ಯೋತ್ಪತ್ತಿಗೆ ಸಹಾಯಕ</h1>
		<p class="bhashya-verse">ಜನ್ಮಾಂತರಕೃತಮಪಿ ಬ್ರಹ್ಮಚರ್ಯಾದಿಸಾಧನಂ ವಿದ್ಯೋತ್ಪತ್ತಿಂ ಪ್ರತಿ ಅನುಗ್ರಾಹಕಂ ಭವತಿ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೧</p>
		<p class="bhashya-verse-meaning">ಹಿಂದಿನ ಜನ್ಮಗಳಲ್ಲಿ ಅನುಷ್ಠಾನಮಾಡಿರುವ ಬ್ರಹ್ಮಚರ್ಯ, ಸತ್ಯ, ಅಹಿಂಸಾ ಮುಂತಾದ ಸಾಧನಗಳು ಈ ಜನ್ಮದಲ್ಲಿ ಬ್ರಹ್ಮವಿದ್ಯೆಯನ್ನು ಪಡೆಯಲು ಸಹಾಯಕವಾಗುತ್ತವೆ.</p>
		<p class="description">ಅನೇಕರಿಗೆ ಈ ಜನ್ಮದಲ್ಲಿ ಚಿಕ್ಕ ವಯಸ್ಸಿನಲ್ಲಿಯೇ ಬ್ರಹ್ಮಜ್ಞಾನವು ಉದಯಿಸಿಬಿಡುತ್ತದೆ. ಇನ್ನು ಕೆಲವರಿಗೆ ಅನೇಕ ವರ್ಷಗಳು ವೇದಾಂತ ಚಿಂತನೆ ಮಾಡಿದರೂ ಜ್ಞಾನವು ಹುಟ್ಟುವುದಿಲ್ಲವಲ್ಲ! ಇದಕ್ಕೆ ಏನು ಕಾರಣ? ಎಂದರೆ ಅವರವರ ಚಿತ್ತಸಂಸ್ಕಾರ, ಪೂರ್ವಜನ್ಮ ಕೃತ ಸಂಸ್ಕಾರ!</p>
		<p class="description">ಕೆಲವರಿಗೆ ಹಿಂದಿನ ಜನ್ಮಗಳಲ್ಲಿ ಮಾಡಿರುವ ತಪಸ್ಸಿನ ಫಲವಾಗಿ ಈ ಜನ್ಮದಲ್ಲಿ ಬಲುಬೇಗನೆ ಆತ್ಮಜ್ಞಾನವು ಉಂಟಾಗಿಬಿಡುತ್ತದೆ. ಆ ತಪಸ್ಸು ಯಾವದು? ಎಂದರೆ ಬ್ರಹ್ಮಚರ್ಯ, ಅಹಿಂಸಾ, ಸತ್ಯವಚನ, ಶಮದಮಾದಿಗಳು; ಇವು ಸಹಕಾರಿಸಾಧನಗಳು. ಇನ್ನು ಧ್ಯಾನ, ಉಪಾಸನೆ, ಭಗವದ್ಭಕ್ತಿ ಮುಂತಾದವುಗಳು ಅಂತರಂಗಸಾಧನಗಳು.</p>
		<p class="description">ಈ ಸಾಧನಗಳನ್ನು ಈ ಜನ್ಮದಲ್ಲಿ ಮಾಡದಿದ್ದರೂ ಹಿಂದಿನ ಜನ್ಮಗಳಲ್ಲಿ ಮಾಡಿರುವದರಿಂದ ಅದರ ಫಲವಾಗಿ ಈ ಜನ್ಮದಲ್ಲಿ ಚಿತ್ತಶುದ್ಧಿ ಉಂಟಾಗಿ ಸದ್ಗುರುಗಳ ಉಪದೇಶದಿಂದ ಬೇಗನೆ ಜ್ಞಾನವುಂಟಾಗುತ್ತದೆ. ಆದ್ದರಿಂದ ಈ ಜನ್ಮದಲ್ಲಿ ಮಾಡುವ ಇಂಥ ಸಾಧನಗಳಿಂದ ಮುಂದಿನ ಜನ್ಮದಲ್ಲಾದರೂ ಆತ್ಮಜ್ಞಾನವು ಉಂಟಾಗುವದಕ್ಕೆ ಸಹಾಯಕವಾಗುತ್ತದೆ. ಅಂತೂ ಚಿತ್ತಶುದ್ಧಿಯಾದವನಿಗೇ ಆತ್ಮಜ್ಞಾನವು ಹುಟ್ಟುತ್ತದೆ. ಚಿತ್ತಶುದ್ಧಿಗಾಗಿ ಸಾಧಕರಾದ ಮುಮುಕ್ಷುಗಳು ಪ್ರಯತ್ನಿಸಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.16">
		<p class="intro-shloka">॥ ತತ್ತ್ವದರ್ಶಿವರಿಷ್ಠಾಯ ಶಂಕರಾಯ ನಮಃ ॥</p>
		<p class="shloka">ಜ್ಞಾನಿನಂ <strong>ಶಂಕರಂ</strong> ಶಾಂತಂ ಸದ್ಗುರುಂ ತತ್ತ್ವದರ್ಶಿನಮ್ ।<br />ವಂದೇಽಹಂ ಬ್ರಹ್ಮನಿಷ್ಠಂ ತಂ ತತ್ತ್ವದರ್ಶನಸಿದ್ಧಯೇ ॥</p>
		<h1 class="level1-title" epub:type="title"><span class="date">ನವೆಂಬರ್ ೧೬</span><br /><span class="num">೩೨೧.</span> ‘ತತ್ತ್ವದರ್ಶಿ’ ಗಳೆಂದರೆ ಇವರೇ</h1>
		<p class="bhashya-verse">‘ತತ್’ ಇತಿ ಸರ್ವನಾಮ । ಸರ್ವಂ ಚ ಬ್ರಹ್ಮ । ತಸ್ಯ ನಾಮ ತದಿತಿ । ತದ್ಭಾವಃ ತತ್ತ್ವಮ್ । ತತ್ ದ್ರಷ್ಟುಂ ಶೀಲಂ ಯೇಷಾಂ ತೇ ತತ್ತ್ವದರ್ಶಿನಃ ॥</p>
		<p class="bhashya-verse-source">ಗೀತಾಭಾಷ್ಯ ೨-೧೬</p>
		<p class="bhashya-verse-meaning">‘ತತ್’ ಶಬ್ದವು ಸರ್ವನಾಮ. ಸರ್ವವಾದದ್ದು ಬ್ರಹ್ಮ, ಬ್ರಹ್ಮಕ್ಕೇ ಹೆಸರು ‘ತತ್’ ಎಂದು. ಬ್ರಹ್ಮದ ಸ್ವರೂಪವೇ ತತ್ತ್ವವು. ಈ ತತ್ತ್ವವನ್ನು ಸರಿಯಾಗಿ ಅನುಭವದಿಂದ ಅರಿಯುವ ಸಾಮರ್ಥ್ಯವು ಯಾರಿಗಿದೆಯೋ ಅಂಥವರೇ ತತ್ತ್ವದರ್ಶಿಗಳು.</p>
		<p class="description">‘ತತ್ತ್ವದರ್ಶಿ’ ಶಬ್ದದಲ್ಲಿ ‘ತತ್ತ್ವ’ ‘ದರ್ಶಿ’ ಎಂಬ ಎರಡು ಶಬ್ದಗಳಿವೆ. ‘ತತ್ತ್ವ’ ಶಬ್ದವು ‘ತಸ್ಯ ಭಾವಃ’ ಎಂದು ಭಾವಾರ್ಥಕವಾದದ್ದು. ‘ತತ್’ ಎಂಬುದು ಸರ್ವನಾಮಶಬ್ದ. ತತ್ ಎಂದರೆ ‘ಅದು’ ಎಂದರ್ಥ. ‘ತತ್’ ಎಂಬುದು ಸರ್ವನಾಮ, ಎಂದರೆ ‘ಸರ್ವಸ್ಯ ನಾಮ’ ಎಲ್ಲದರ ಹೆಸರು ಎಂದರ್ಥವಾಗುತ್ತದೆ. ಸರ್ವವಾದದ್ದು ಬ್ರಹ್ಮವೊಂದೇ. ಆದ್ದರಿಂದ ಬ್ರಹ್ಮಕ್ಕೆ ಹೆಸರು ‘ತತ್’ ಎಂದು. ‘ತತ್’ ಎಂಬ ಪರಬ್ರಹ್ಮದ ಸ್ವರೂಪಕ್ಕೇ ಹೆಸರು ‘ತತ್ತ್ವ’ ; ತತ್ತ್ವವೆಂದರೆ ಬ್ರಹ್ಮದ ನಿಜವಾದ ಸ್ವರೂಪ.</p>
		<p class="description">‘ದರ್ಶಿ’ ಎಂದರೆ ಅರಿತವನು ಎಂದರ್ಥ. ಬ್ರಹ್ಮದ ಸ್ವರೂಪವನ್ನು ಸರಿಯಾಗಿ ಅರಿತವನೇ ತತ್ತ್ವದರ್ಶಿ. ತನ್ನ ಸ್ವರೂಪವು ಬ್ರಹ್ಮ ಸ್ವರೂಪವಾಗಿದೆ, ತಾನು ದೇಹಾದಿಗಳಲ್ಲ; ಬ್ರಹ್ಮವೇ ತಾನು, ತಾನೇ ಬ್ರಹ್ಮವೆಂಬ ತತ್ತ್ವವನ್ನು ಬಲ್ಲವನೇ ತತ್ತ್ವದರ್ಶಿಯು, ಇದಕ್ಕೇ ಹೆಸರು ತತ್ತ್ವದರ್ಶನ. ಇದೇನು ಪುಸ್ತಕದ ಬದನೇಕಾಯಿಯಲ್ಲ. ಇದು ಕೇವಲ ಪುಸ್ತಕ ಮಸ್ತಕ ವಿದ್ಯೆಯೂ ಅಲ್ಲ, ಒಣಪಾಂಡಿತ್ಯವೂ ಅಲ್ಲ, ಅನುಭವದಿಂದ ಕಂಡುಕೊಂಡಿರುವ ನಿಸ್ಸಂಶಯವಾದ ದೃಢವಾದ ನಿಶ್ಚಯಜ್ಞಾನವಿದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.17">
		<p class="intro-shloka">॥ ಅವಿದ್ಯಾಂಧಕಾರನಿವಾರಕಾಯ ಶಂಕರಾಯ ನಮಃ ॥</p>
		<p class="shloka">ಸರ್ವಬಂಧವಿನಿರ್ಮುಕ್ತಂ ಧರ್ಮಾಧರ್ಮಾದಿವರ್ಜಿತಮ್ ।<br />ಬ್ರಹ್ಮಜ್ಞಂ ಬ್ರಹ್ಮಭೂತಂ ಚ ವಂದೇ ತಂ <strong>ಶಂಕರಂ</strong> ಗುರುಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೧೭</span><br /><span class="num">೩೨೨.</span> ಪುಣ್ಯವು ಬಂಗಾರದ ಬೇಡಿಯು!</h1>
		<p class="bhashya-verse">ಅನಾತ್ಮಜ್ಞವಿಷಯ ಏವ ಧರ್ಮಾಧರ್ಮಾದಿಲಕ್ಷಣಃ ಸರ್ವೋಽಪಿ ಸಂಸಾರಃ, ನ ತು ಆತ್ಮಜ್ಞಸ್ಯ ।</p>
		<p class="bhashya-verse-source">ಕಾಠಕಭಾಷ್ಯ ೧-೨-೧೯</p>
		<p class="bhashya-verse-meaning">ಧರ್ಮ ಅಧರ್ಮ, ಪುಣ್ಯ ಪಾಪ, ಸ್ವರ್ಗ ನರಕ, ವಿದ್ಯಾ ಅವಿದ್ಯಾ, ಜನ್ಮಮರಣ—ಈ ರೂಪವಾಗಿರುವದೆಲ್ಲವೂ ಸಂಸಾರವೇ. ಈ ಸಂಸಾರವು ಅಜ್ಞಾನಿಗೇ ಹೊರತು ಆತ್ಮಜ್ಞಾನಿಗಲ್ಲ.</p>
		<p class="description">ಲೋಕದಲ್ಲಿ ಸಂಸಾರವೆಂದರೆ, ಗಂಡ ಹೆಂಡತಿ ಮಕ್ಕಳು ಮನೆ ಮಠ—ಇತ್ಯಾದಿಗಳು ಮಾತ್ರವೆಂದು ತಿಳಿದು ಇವುಗಳನ್ನು ಉಳ್ಳವನನ್ನು ಸಂಸಾರಿಯೆನ್ನುತ್ತಾರೆ. ಬ್ರಹ್ಮಚಾರಿಯಾಗಿ ಒಬ್ಬಂಟಿಗನಾಗಿದ್ದರೆ ಅಥವಾ ಕಾಷಾಯವಸ್ತ್ರಧಾರಿಯಾಗಿ ಸಂನ್ಯಾಸಿಯಾಗಿದ್ದರೆ ಅಂಥವನನ್ನು ಅಸಂಸಾರಿ ಎನ್ನುತ್ತಾರೆ. ಇದು ‘ಸಂಸಾರಿ’ ಶಬ್ದಕ್ಕೆ ಪರಿಚ್ಛಿನ್ನವಾದ ಅರ್ಥ. ಸಂಸಾರವೆಂದರೆ ಇಷ್ಟೇ ಅಲ್ಲ.</p>
		<p class="description">ವೇದಾಂತದ ಪ್ರಕಾರ ಕರ್ತೃತ್ವ, ಭೋಕ್ತೃತ್ವಗಳೇ ನಿಜವಾದ ಸಂಸಾರ. ಧರ್ಮಾನುಷ್ಠಾನದಿಂದ ಪುಣ್ಯವನ್ನು ಸಂಪಾದಿಸಿಕೊಂಡು ಈ ಲೋಕದಲ್ಲಿ ಸಕಲ ಸಂಪತ್ತುಗಳನ್ನೂ ಅನುಭವಿಸುವದೂ ಸಂಸಾರವೇ. ಮರಣಾನಂತರ ಸ್ವರ್ಗಲೋಕ, ಬ್ರಹ್ಮಲೋಕಗಳನ್ನು ಪಡೆಯುವದೂ ಮಹಾಸಂಸಾರವೇ. ಅಧರ್ಮದಂತೆಯೇ ಧರ್ಮವೂ ಅವಿದ್ಯಾಕಾರ್ಯವೇ ಆಗಿದೆ. ಅಧರ್ಮದಿಂದ ನೀಚಯೋನಿಯುಂಟಾದರೆ ಧರ್ಮದಿಂದ ದೇವಯೋನಿಯಲ್ಲಿ ಹುಟ್ಟುತ್ತಾನೆ. ಅಧರ್ಮವು ಕಬ್ಬಿಣದ ಬೇಡಿಯಾದರೆ ಧರ್ಮವು ಬಂಗಾರದ ಬೇಡಿಯು. ಅಂತೂ ಎರಡೂ ಬಂಧಕಗಳೇ. ಅಜ್ಞಾನಿಗೆ ಸಕಲ ಸಂಸಾರಬಂಧನಗಳೂ ಉಂಟು. ಬ್ರಹ್ಮಜ್ಞಾನಿಗೆ ಯಾವ ಸಂಸಾರಬಂಧನಗಳೂ ಇಲ್ಲ. ಬ್ರಹ್ಮಸ್ವರೂಪನೇ ಬ್ರಹ್ಮಜ್ಞಾನಿಯು. ಇವನಿಗೆ ಧರ್ಮಾಧರ್ಮಗಳ ಅಂಟು ಇರುವುದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.18">
		<p class="intro-shloka">॥ ಸದಾನಂದಸ್ವರೂಪಾಯ ಶಂಕರಾಯ ನಮಃ ॥</p>
		<p class="shloka">ಸರ್ವದಾ ಸರ್ವರೂಪೈಶ್ಚ ಭಾಸ್ವಂತಂ ಬ್ರಹ್ಮತೇಜಸಾ ।<br />ಸರ್ವೋಪಾಧಿವಿನಿರ್ಮುಕ್ತಂ <strong>ಶಂಕರಂ</strong> ಸದ್ಗುರುಂ ಶ್ರಯೇ ॥</p>
		<h1 class="level1-title" epub:type="title"><span class="date">ನವೆಂಬರ್ ೧೮</span><br /><span class="num">೩೨೩.</span> ಒಂದೇ ಬ್ರಹ್ಮದಲ್ಲಿ ನಾನಾಕಲ್ಪನೆಗಳು</h1>
		<p class="bhashya-verse">ತದೇವ ಏಕಂ ಬ್ರಹ್ಮ ಸರ್ವೋಪಾಧಿಭೇದಭಿನ್ನಂ ಸರ್ವೈಃ ಪ್ರಾಣಿಭಿಃ ತಾರ್ಕಿಕೈಶ್ಚ ಸರ್ವಪ್ರಕಾರೇಣ ಜ್ಞಾಯತೇ, ವಿಕಲ್ಪ್ಯತೇ ಚ ಅನೇಕಧಾ ।</p>
		<p class="bhashya-verse-source">ಐತರೇಯಭಾಷ್ಯ ೩-೧-೩</p>
		<p class="bhashya-verse-meaning">ಆ ಈ ಪರಿಪೂರ್ಣವಾಗಿರುವ ಪರಬ್ರಹ್ಮವನ್ನೇ ಎಲ್ಲ ಪ್ರಾಣಿಗಳೂ ಬೇರೆಬೇರೆಯ ನಾನಾ ಉಪಾಧಿಗಳಿಂದ ಭಿನ್ನಭಿನ್ನವಾಗಿ ತಿಳಿಯುತ್ತಿದ್ದಾರೆ. ತಾರ್ಕಿಕರು ಕೂಡ ಈ ಅದ್ವಿತೀಯವಾದ ಬ್ರಹ್ಮವನ್ನೇ ತಮತಮಗೆ ತೋಚಿದಂತೆ ಅನೇಕವಿಧವಾಗಿ ವಿಕಲ್ಪಿಸುತ್ತಿರುತ್ತಾರೆ.</p>
		<p class="description">‘ದೇವರು ಒಬ್ಬನೇ, ನಾಮರೂಪಗಳು ಹಲವು’ ಎಂಬ ಮಾತನ್ನು ನಾವೆಲ್ಲರೂ ಕೇಳಿದ್ದೇವೆ. ಒಂದೊಂದು ನಾಮರೂಪಕ್ಕೆ ತಕ್ಕಂತೆ ಒಬ್ಬೊಬ್ಬ ಪರಮಾತ್ಮನಿಲ್ಲ. ಎಂಭತ್ತುನಾಲ್ಕು ಲಕ್ಷ ಬಗೆಯ ಜೀವರಾಶಿಗಳ ರೂಪದಿಂದ ತೋರುತ್ತಿರುವ ಪರಮಾತ್ಮನು ಮಾತ್ರ ಒಬ್ಬನೇ.</p>
		<p class="description">ಅರಮನೆ, ಗುರುಮನೆ, ಚಿತ್ರಮಂದಿರ, ದೇವಾಲಯ, ವಿದ್ಯಾಶಾಲೆ —ಮುಂತಾದ ಹೆಸರುಗಳಿಂದ ಕರೆದರೂ ಅವೆಲ್ಲವೂ ಏನು? ಸಿಮೆಂಟ್, ಕಬ್ಬಿಣ, ಮರಳು, ಜಲ್ಲಿಕಲ್ಲು, ನೀರು—ಇಷ್ಟೇ ತಾನೇ? ದೋಸೆ, ರೊಟ್ಟಿ, ಇಡ್ಲಿ, ಉಪ್ಪಿಟ್ಟು, ಅನ್ನ, ಬಾತು—ಏನೆಂದರೂ ಎಲ್ಲವೂ ಅಕ್ಕಿಯೇ ಅಲ್ಲವೇ? ಇದೇ ರೀತಿಯಲ್ಲಿ ಯಾರು ಯಾರು ಏನೇ ನಾನಾರೂಪಗಳಿಂದ ಎಷ್ಟೇ ತರಹ ವ್ಯವಹರಿಸಿದರೂ ಎಲ್ಲವೂ ಪರಬ್ರಹ್ಮವೇ. ಸಾಂಖ್ಯರು ಪ್ರಧಾನವೆನ್ನುತ್ತಾರೆ, ವೈಶೇಷಿಕರು ಪರಮಾಣು ಎನ್ನುತ್ತಾರೆ, ಮೀಮಾಂಸಕರು ಕರ್ಮವೆನ್ನುತ್ತಾರೆ, ವೇದಾಂತಿಗಳು ಬ್ರಹ್ಮವೆನ್ನುತ್ತಾರೆ. ಎಲ್ಲವೂ ಕೇವಲ ಅವಿದ್ಯಾಕಲ್ಪನೆಯಾಗಿದೆ! ನಿಜವಾಗಿ ನೋಡಿದರೆ ಎಲ್ಲವೂ ಸಚ್ಚಿದಾನಂದರೂಪವಾದ ಪರಬ್ರಹ್ಮವೊಂದೇ ಆಗಿರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.19">
		<p class="intro-shloka">॥ ಆಗಮರಹಸ್ಯಪ್ರದರ್ಶಕಾಯ ಶಂಕರಾಯ ನಮಃ ॥</p>
		<p class="shloka">ಆಗಮಾರ್ಥವಿದಂ ಧೀರಂ ಸಂಪ್ರದಾಯಪ್ರವರ್ತಕಮ್ ।<br />ಶಾಸ್ತ್ರಾರ್ಥಕೋವಿದಂ ನೌಮಿ <strong>ಶಂಕರಂ</strong> ಶಾಂತಸಂಶಯಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೧೯</span><br /><span class="num">೩೨೪.</span> ಆಗಮವಾಕ್ಯಾರ್ಥವೆಲ್ಲ ಇಷ್ಟೇ</h1>
		<p class="bhashya-verse">ವಿದಿತಾವಿದಿತಾಭ್ಯಾಮ್ ಅನ್ಯತ್ ಬ್ರಹ್ಮ ಇತಿ ಆಗಮವಾಕ್ಯಾರ್ಥಃ ।</p>
		<p class="bhashya-verse-source">ಕೇನಭಾಷ್ಯ ೨-೪</p>
		<p class="bhashya-verse-meaning">ಬ್ರಹ್ಮವು ವಿದಿತ ಪ್ರಪಂಚಕ್ಕಿಂತಲೂ ಅವಿದಿತವೆಂಬ ಅವ್ಯಾಕೃತಕ್ಕಿಂತಲೂ ವಿಲಕ್ಷಣವಾದದ್ದು ಎಂಬುದು ಆಗಮವಾಕ್ಯದ ತಾತ್ಪರ್ಯಾಥರ್ವು.</p>
		<p class="description">ಆಗಮವೆಂದರೆ ವೇದ. ಇಲ್ಲಿ ವೇದವೆಂದರೆ ವೇದಾಂತ. ವೇದಾಂತವೆಂದರೆ ಉಪನಿಷತ್ತುಗಳು. ಈ ಉಪನಿಷತ್ತುಗಳು ಪರಬ್ರಹ್ಮವನ್ನು ತಿಳಿಸಿಕೊಡುವಂಥ ಉಪದೇಶದ ಕ್ರಮಕ್ಕೂ ಆಗಮವೆಂದು ಹೆಸರು. ಈ ಆಗಮದ ಅರ್ಥವನ್ನು ಮೇಲಿನ ವಾಕ್ಯದಲ್ಲಿ ಶ್ರೀಶಂಕರರು ತಿಳಿಸಿರುತ್ತಾರೆ.</p>
		<p class="description">ಈ ವಿಶ್ವವನ್ನು ವಿದಿತ, ಅವಿದಿತವೆಂದು ಇಬ್ಭಾಗಮಾಡಿರುತ್ತಾರೆ. ವಿದಿತವೆಂದರೆ ಇಂದ್ರಿಯಗಳಿಂದ ತಿಳಿಯಲ್ಪಡುವ ವ್ಯಾಕೃತಪ್ರಪಂಚ. ಇನ್ನೊಂದು, ಪ್ರಮಾಣಗಳಿಗೆ ಗೋಚರವಾಗದ ಸೂಕ್ಷ್ಮವಾದ ಅವಿದಿತ. ವಿದಿತ, ವ್ಯಕ್ತ, ಸ್ಥೂಲ, ಕಾರ್ಯ, ಗೋಚರ, ಕ್ಷರ ಇವೆಲ್ಲವೂ ಪರ್ಯಾಯ ಪದಗಳು. ಅವಿದಿತ, ಅವ್ಯಕ್ತ, ಸೂಕ್ಷ್ಮ, ಕಾರಣ, ಅಗೋಚರ, ಅಕ್ಷರ— ಇವೆಲ್ಲವೂ ಪರ್ಯಾಯಪದಗಳು. ಇವೆರಡರಲ್ಲಿ ಸಮಸ್ತ ಪ್ರಪಂಚವೂ ಅಡಕವಾಗಿದೆ. ಇಷ್ಟೇ ಜಗತ್ತಿನ ಸ್ವರೂಪ. ವಿಶ್ವವೆಲ್ಲ ಇಷ್ಟೇ!</p>
		<p class="description">ಪರಬ್ರಹ್ಮವಾದರೋ, ಇವೆರಡಕ್ಕಿಂತಲೂ ಭಿನ್ನ. ಪ್ರತ್ಯಕ್ಷ ಪ್ರಮಾಣಗೋಚರವಲ್ಲದ್ದರಿಂದ ಆತ್ಮನು ‘ವಿದಿತ’ ವಲ್ಲ, ಅಂದರೆ ವ್ಯಾಕೃತವಲ್ಲ. ಇದಕ್ಕೆ ಕಾರಣವಾಗಿರುವ ಬೀಜಶಕ್ತಿಯು ಅವಿದಿತ ಅಥವಾ ಅವ್ಯಾಕೃತವೆನಿಸಿಕೊಂಡಿದೆ. ಆತ್ಮನು ನಿಜವಾಗಿ ಕಾರಣನೂ ಅಲ್ಲ, ಅವ್ಯಾಕೃತನೂ ಅಲ್ಲ. ಆದ್ದರಿಂದ ಅವಿದಿತಕ್ಕಿಂತಲೂ ವಿಲಕ್ಷಣನಾಗಿದ್ದಾನೆ. ಕ್ಷರ ಅಕ್ಷರ— ಎರಡನ್ನೂ ಮೀರಿರುವ ಆತ್ಮನನ್ನು ಗೀತೆಯಲ್ಲಿ ‘ಪುರುಷೋತ್ತಮ’ ಎಂದು ಕರೆದಿದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.20">
		<p class="intro-shloka">॥ ಋಷಿಗಣಪೂಜಿತಪದಾಯ ಶಂಕರಾಯ ನಮಃ ॥</p>
		<p class="shloka">ಅಜ್ಞಾನಿನಾಂ ಮುಮುಕ್ಷೂಣಾಮ್ ಈಶ್ವರಾರ್ಪಣಬೋಧಕಮ್ ।<br /><strong>ಶಂಕರಂ</strong> ಧರ್ಮಮರ್ಮಜ್ಞಂ ವಂದೇ ಚಿತ್ತವಿಶುದ್ಧಯೇ ॥</p>
		<h1 class="level1-title" epub:type="title"><span class="date">ನವೆಂಬರ್ ೨೦</span><br /><span class="num">೩೨೫.</span> ಕರ್ಮಯೋಗದಿಂದ ಸತ್ತ್ವಶುದ್ಧಿಯು</h1>
		<p class="bhashya-verse">ಪ್ರವೃತ್ತಿಲಕ್ಷಣೋ ಧರ್ಮಃ ಈಶ್ವರಾರ್ಪಣಬುದ್ಧ್ಯಾ ಅನುಷ್ಠೀಯ- ಮಾನಃ ಸತ್ತ್ವಶುದ್ಧಯೇ ಭವತಿ ।</p>
		<p class="bhashya-verse-source">ಗೀತಾಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಸ್ವರ್ಗಾದಿ ಫಲಗಳಿಗೆ ಸಾಧನವಾಗಿರುವ ಪ್ರವೃತ್ತಿ ಧರ್ಮವು ಈಶ್ವರಾರ್ಪಣಬುದ್ಧಿಯಿಂದ ಕರ್ಮಯೋಗವಾಗಿ ಅನುಷ್ಠಾನಮಾಡ ಲ್ಪಟ್ಟರೆ ಅದರಿಂದ ಚಿತ್ತಶುದ್ಧಿಯು ಆಗುತ್ತದೆ.</p>
		<p class="description">ಶಾಸ್ತ್ರದಲ್ಲಿ ಹೇಳಿರುವಂತೆ ಕರ್ಮಗಳನ್ನು ಶ್ರದ್ಧೆಯಿಂದ ಸರಿಯಾಗಿ ಮಾಡಿದರೆ ಅದರಿಂದ ನಮಗೆ ಸತ್ಫಲಗಳು ಉಂಟಾಗುತ್ತವೆ. ಈ ಜನ್ಮದಲ್ಲಿ ಪಶು, ಪತ್ನಿ, ಪುತ್ರ, ಧನ, ಗೃಹಾದಿಗಳನ್ನು ಪಡೆದುಕೊಳ್ಳಬಹುದು. ಮರಣಾನಂತರ ಸ್ವರ್ಗಲೋಕವನ್ನೂ ಹೊಂದಬಹುದು. ಕರ್ಮಾನುಷ್ಠಾನದಿಂದ ದೊರಕುವ ಫಲಗಳೆಲ್ಲವೂ ಇಷ್ಟೇ.</p>
		<p class="description">ಆದರೆ ಇದೇ ಕರ್ಮಗಳನ್ನು ಕರ್ಮಯೋಗವನ್ನಾಗಿ ಮಾಡಿದರೆ ಶಾಶ್ವತ ಆನಂದರೂಪವಾದ ಮೋಕ್ಷವೇ ದೊರಕುತ್ತದೆ. ಕರ್ಮಯೋಗದ ರಹಸ್ಯವೆಂದರೆ ಕರ್ಮಗಳನ್ನು ಈಶ್ವರನಿಗೆ ಸಮರ್ಪಿಸಿ ಮಾಡುವದು. ಈಶ್ವರನ ದಾಸನಾಗಿ ನಾನು ಈಶ್ವರನ ಸಂಕಲ್ಪದಂತೆ ಈಶ್ವರನನ್ನು ಸ್ಮರಿಸುತ್ತಾ ಈ ಕರ್ಮಗಳನ್ನು ಈಶ್ವರನಿಗೇ ಸಮರ್ಪಿಸುತ್ತಿದ್ದೇನೆ—ಎಂದು ಮಾಡುವದೇ ಕರ್ಮಯೋಗವು. ಹೀಗೆ ಮಾಡುವದರಿಂದ ಮನಸ್ಸಿನಲ್ಲಿರುವ ಅಹಂಕಾರ, ರಾಗದ್ವೇಷಾದಿ ದೋಷಗಳು ನಾಶವಾಗುತ್ತವೆ; ಮನಸ್ಸು ಶುದ್ಧವಾಗುತ್ತದೆ. ಇದಕ್ಕೇ ಸತ್ತ್ವಶುದ್ಧಿ—ಎಂದು ಹೆಸರು. ಸಕಲಸಾಧನಗಳ ಗುರಿಯೇ ಸತ್ತ್ವಶುದ್ಧಿಯು. ಕರ್ಮದಲ್ಲಿ ಅಹಂಕಾರ ಕೂಡಿದಾಗ ಬಂಧಕವಾಗುತ್ತದೆ, ಭಗವಂತನ ಸಂಬಂಧವಾದಾಗ ಕರ್ಮಯೋಗವಾಗುತ್ತದೆ. ಕರ್ಮಯೋಗದಿಂದ ಚಿತ್ತಶುದ್ಧಿಯಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.21">
		<p class="intro-shloka">॥ ವಿದ್ಯಾಽವಿದ್ಯಾಮರ್ಮಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮಾನಾತ್ಮವಿಭಾಗಜ್ಞಂ ಸತ್ಯಮಿಥ್ಯಾವಿಚಕ್ಷಣಮ್ ।<br />ವಿದ್ಯಾಽವಿದ್ಯಾಸ್ವರೂಪಜ್ಞಂ ಶ್ರಯೇ <strong>ಶಂಕರ</strong> ಭಾಸ್ಕರಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೨೧</span><br /><span class="num">೩೨೬.</span> ವಿದ್ಯಾವಂತರೂ ದಡ್ಡರೇ!</h1>
		<p class="bhashya-verse">ತದ್ವಿವೇಕೇನ ವಸ್ತುಸ್ವರೂಪಾವಧಾರಣಂ ವಿದ್ಯಾಮ್ ಆಹುಃ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ – ಅಧ್ಯಾಸಭಾಷ್ಯ</p>
		<p class="bhashya-verse-meaning">ಆತ್ಮನನ್ನೂ ಅನಾತ್ಮವನ್ನೂ ವಿವೇಕದಿಂದ ಬಿಡಿಸಿಕೊಂಡು ಆತ್ಮ ಸ್ವರೂಪವನ್ನು ಸರಿಯಾಗಿ ತಿಳಿಯುವದನ್ನೇ ಜ್ಞಾನಿಗಳು ‘ವಿದ್ಯೆ’ ಎನ್ನುತ್ತಾರೆ.</p>
		<p class="description">ವಿದ್ಯೆ, ಅವಿದ್ಯೆ ಎಂಬೀ ಶಬ್ದಗಳು ಲೋಕದಲ್ಲಿಯೂ ವೇದಾಂತದಲ್ಲಿಯೂ ಪ್ರಸಿದ್ಧ. ಶಾಲಾಕಾಲೇಜುಗಳಲ್ಲಿ ಓದಿ ಡಿಗ್ರಿ, ಪ್ರಶಸ್ತಿಗಳನ್ನು ಪಡೆದವನನ್ನು ‘ವಿದ್ಯಾವಂತ’ ನೆಂದೂ ಅಕ್ಷರವಿದ್ಯೆಯಿಲ್ಲದವನನ್ನು ‘ಅವಿದ್ಯಾವಂತ’ ನೆಂದೂ ದಡ್ಡನೆಂದೂ ಕರೆಯುವದು ರೂಢಿ. ವಿದ್ಯಾವಂತನಿಗೆ ಗೌರವ, ಪೂಜಾ, ಸ್ಥಾನಮಾನಗಳು ಉಂಟು; ಅವಿದ್ಯಾವಂತನಿಗೆ ಚಾಕರಿಯೇ ಜೀವನ. ಇದು ನಮ್ಮೆಲ್ಲರಿಗೂ ತಿಳಿದಿರುವ ವಿಷಯ.</p>
		<p class="description">ಆದರೆ ವೇದಾಂತದಲ್ಲಿ ಈ ಅರ್ಥಗಳಲ್ಲ. ‘ವಿದ್ಯಾ’ ಎಂದರೆ ತಿಳಿವಳಿಕೆ. ಅನಾತ್ಮವಾದ ದೇಹ, ಇಂದ್ರಿಯ, ಮನಸ್ಸು, ಪ್ರಾಣಗಳಿಗಿಂತ ಬೇರೆಯಾದ ಆತ್ಮನನ್ನು ಇವುಗಳಿಂದ ಬೇರ್ಪಡಿಸಿ ತಿಳಿಯುವದೇ ವೇದಾಂತದಲ್ಲಿ ವಿದ್ಯೆಯು. ಅನಾತ್ಮವಾದ ದೇಹಾದಿಗಳನ್ನು ಅನೃತವೆಂದೂ ಪರಿಶುದ್ಧನಾದ ಆತ್ಮನನ್ನು ಸತ್ಯವೆಂದೂ ತಿಳಿಯುವದೇ ವಿದ್ಯೆಯು. ಇದಕ್ಕೇ ಜ್ಞಾನವೆಂದೂ ಹೆಸರು. ಹೀಗೆ ವಿವೇಚಿಸಿ ತಿಳಿಯದೆ ಆತ್ಮನನ್ನೂ ಅನಾತ್ಮವನ್ನೂ ಕಲೆಬೆರಕೆ ಮಾಡಿಕೊಂಡು ತಿಳಿಯುವದಕ್ಕೆ ವೇದಾಂತದಲ್ಲಿ ‘ಅವಿದ್ಯೆ’ ಎಂದು ಹೆಸರು.</p>
		<p class="description">ಈ ಅರ್ಥದಲ್ಲಿ, ಲೋಕಪ್ರಸಿದ್ಧರಾದ ಮಹಾವಿದ್ಯಾವಂತರೂ ಅವಿದ್ಯಾವಂತರೇ ಆಗಿದ್ದಾರೆ. ಎಲ್ಲರೂ ದಡ್ಡರೇ! ವಿದ್ಯೆಯೆಂದರೆ ಆತ್ಮವಿದ್ಯೆ, ವಿದ್ಯೆಯೆಂದರೆ ಬ್ರಹ್ಮಾತ್ಮವಿದ್ಯೆ; ಅವಿದ್ಯೆಯೆಂದರೆ ಅಧ್ಯಾಸ, ಅವಿದ್ಯೆಯೆಂದರೆ ಭ್ರಾಂತಿಜ್ಞಾನ. ಆತ್ಮಜ್ಞಾನವಿಲ್ಲದವರೆಲ್ಲರೂ ಅಜ್ಞಾನಿಗಳೇ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.22">
		<p class="intro-shloka">॥ ಸಹಜಾನಂದಮೋಕ್ಷವಿದೇ ಶಂಕರಾಯ ನಮಃ ॥</p>
		<p class="shloka">ಉತ್ಪಾದ್ಯಾದಿಚತುರ್ಭೇದಭಿನ್ನಮೋಕ್ಷಪ್ರದರ್ಶಕಮ್ ।<br />ಸಹಜಾನಂದನಿಷ್ಠಂ <strong>ಶ್ರೀಶಂಕರಂ</strong> ಸದ್ಗುರುಂ ಶ್ರಯೇ ॥</p>
		<h1 class="level1-title" epub:type="title"><span class="date">ನವೆಂಬರ್ ೨೨</span><br /><span class="num">೩೨೭.</span> ಕರ್ಮಫಲಗಳು ‘ನಾಲ್ಕೇ’ ಬಗೆಯವು</h1>
		<p class="bhashya-verse">ಉತ್ಪತ್ತಿ ಸಂಸ್ಕಾರ ವಿಕಾರ ಆಪ್ತಯೋ ಹಿ ಫಲಂ ಕರ್ಮಣೋ ದೃಷ್ಟಮ್ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೧</p>
		<p class="bhashya-verse-meaning">ಹೊಸದಾಗಿ ಫಲವನ್ನು ಸೃಷ್ಟಿಮಾಡುವದು, ವಸ್ತುವನ್ನು ಶುದ್ಧೀ ಕರಿಸುವುದು, ಪದಾರ್ಥವನ್ನು ಬದಲಾವಣೆ ಮಾಡುವದು, ವಸ್ತುವನ್ನು ತಂದು ಕೊಡುವದು—ಎಂಬ ಈ ನಾಲ್ಕು ಫಲಗಳು ಮಾತ್ರ ಕರ್ಮಕ್ಕೆ ಕಂಡಿರುತ್ತವೆ.</p>
		<p class="description">ಕರ್ಮಗಳಿಗೆ ಅದ್ಭುತ ಸಾಮರ್ಥ್ಯವು ಇರುವದು ದಿಟ. ನಮಗೆ ಬೇಕಾಗಿರುವ ಇಷ್ಟವಸ್ತುಗಳನ್ನು ಹೊಂದುವದಕ್ಕೂ ಬೇಡವಾದ ಅನಿಷ್ಟವಸ್ತುಗಳನ್ನು ನಾಶಮಾಡಿಕೊಳ್ಳುವದಕ್ಕೂ ಕರ್ಮಗಳು ನಮಗೆ ಸಹಾಯಮಾಡುತ್ತವೆ—ಎಂಬಿದು ಸತ್ಯ. ಆದರೆ ಕೇವಲ ಕರ್ಮಗಳಿಂದ ಮೋಕ್ಷ ವನ್ನು ಪಡೆಯಲು ಖಂಡಿತಾ ಸಾಧ್ಯವಿಲ್ಲ. ಕಾರಣವೇನೆಂದರೆ ಮೋಕ್ಷವು ಕರ್ಮಕ್ಷೇತ್ರಕ್ಕೆ ಸೇರಿದ ಫಲವಲ್ಲ. ಕರ್ಮಫಲಕ್ಕಿಂತ ಭಿನ್ನವಾದದ್ದು ಮೋಕ್ಷ!</p>
		<p class="description">ಕರ್ಮಗಳಿಂದ ದೊರಕುವ ಫಲಗಳನ್ನು ಉತ್ಪಾದ್ಯ, ಸಂಸ್ಕಾರ್ಯ, ವಿಕಾರ್ಯ ಮತ್ತು ಆಪ್ಯ—ಎಂದು ನಿರ್ಣಯಿಸಿದ್ದಾರೆ. ಪುತ್ರನು ಕರ್ಮದಿಂದ ಉತ್ಪಾದ್ಯನಾದ ಫಲ. ಆಜ್ಯವು ಸಂಸ್ಕಾರ್ಯವಾದ ಫಲವು. ಮೊಸರು ವಿಕಾರ್ಯವಾದ ಫಲ. ಸ್ವರ್ಗವು ಪ್ರಾಪ್ಯವಾದ ಫಲವು. ಈ ನಾಲ್ಕು ವಿಧವಾದ ಫಲಗಳು ಮಾತ್ರ ಕರ್ಮಗಳಿಂದ ದೊರಕಬಹುದು. ಈ ನಾಲ್ಕೂ ಫಲಗಳು ಅನಿತ್ಯವಾದವುಗಳು. ಈ ನಾಲ್ಕು ವಿಧ ಫಲಗಳಿಗಿಂತ ಭಿನ್ನವಾದ ಐದನೆಯ ರೀತಿಯ ಫಲವನ್ನು ಕರ್ಮಗಳು ಖಂಡಿತಾ ಕೊಡಲಾರವು. ಮೋಕ್ಷವು ಸ್ವತಃಸಿದ್ಧವಾದ ಸಹಜವಾದ ನಿತ್ಯವಾದ ಫಲವಾದ್ದರಿಂದ ಆತ್ಮಜ್ಞಾನದಿಂದ ಮಾತ್ರವೇ ದೊರಕುತ್ತದೆ. ಮುಕ್ತಿಯು ಉತ್ಪಾದ್ಯ, ಸಂಸ್ಕಾರ್ಯ, ವಿಕಾರ್ಯ, ಆಪ್ಯವಾದ ಫಲವಲ್ಲ !</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.23">
		<p class="intro-shloka">॥ ಅತ್ಯುಚ್ಚಬ್ರಹ್ಮಜ್ಞಾನವಿದೇ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಾತ್ಮಜ್ಞಾನಸಂಪನ್ನಂ ತ್ಯಕ್ತಸರ್ವಪರಿಗ್ರಹಮ್ ।<br />ಬ್ರಹ್ಮಜ್ಞಾನೋಪದೇಷ್ಟಾರಂ ವಂದೇ ಶ್ರೀ <strong>ಶಂಕರಂ</strong> ಗುರುಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೨೩</span><br /><span class="num">೩೨೮.</span> ನೋಡಿದಿರಾ, ಆತ್ಮಜ್ಞಾನದ ಮಹಿಮೆಯನ್ನು!</h1>
		<p class="bhashya-verse">ಏತತ್ ಆತ್ಮಜ್ಞಾನಮ್ ಇಂದ್ರತ್ವಾದಪಿ ಗುರುತರಮ್, ಇಂದ್ರೇಣಾಪಿ ಮಹತಾ ಯತ್ನೇನ ಏಕೋತ್ತರಶತಸಂವತ್ಸರಕೃತಾಯಾಸೇನ ಪ್ರಾಪ್ತಮ್ ಆತ್ಮಜ್ಞಾನಮ್ ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೧೧-೩</p>
		<p class="bhashya-verse-meaning">ಈ ಆತ್ಮಜ್ಞಾನವು ಇಂದ್ರಪದವಿಗಿಂತಲೂ ಹೆಚ್ಚಿನದು. ಏಕೆಂದರೆ ದೇವೇಂದ್ರನು ಕೂಡ ತುಂಬಾ ಶ್ರಮಪಟ್ಟು ಪ್ರಜಾಪತಿಬ್ರಹ್ಮನಲ್ಲಿಗೆ ಹೋಗಿ ಅವನಲ್ಲಿ ಒಂದುನೂರು ಒಂದು ವರ್ಷಗಳ ಕಾಲ ತಪಸ್ಸನ್ನು ಆಚರಿಸಿ ಅವನಿಂದ ಆತ್ಮಜ್ಞಾನವನ್ನು ಪಡೆದುಕೊಂಡನಲ್ಲವೆ?</p>
		<p class="description">ಈಗಿನ ಜನಗಳಿಗೆ ಹಣ, ಅಧಿಕಾರ, ಕೀರ್ತಿ, ಆರೋಗ್ಯ, ಭೋಗ ಸಂಪತ್ತೆಂದರೆ ತುಂಬಾ ಪ್ರೀತಿ. ಇದಕ್ಕಾಗಿ ಏನು ಬೇಕಾದರೂ ಮನುಷ್ಯನು ಮಾಡಲು ಸಿದ್ಧ! ಇಂಥದ್ದನ್ನು ಬಿಟ್ಟು ಆತ್ಮಜ್ಞಾನವು ಯಾರಿಗೆ ಬೇಕು? ಮೋಕ್ಷ ಯಾರಿಗೆ ಬೇಕಾಗಿದೆ? ಎಂದು ಸಾಮಾನ್ಯವಾಗಿ ಎಲ್ಲರೂ ಹೇಳುತ್ತಾರೆ. ಇದು ದಡ್ಡತನದ ಮಾತು. ಹೀಗೆ ವಾದಮಾಡುವವರಿಗೆ ಆತ್ಮಜ್ಞಾನದ ಮಹಿಮೆಯಾಗಲಿ ಮೋಕ್ಷದ ರುಚಿಯಾಗಲಿ ಗೊತ್ತಿಲ್ಲವೆನ್ನಬೇಕು. ಮುಕ್ತಿಯ ಮಹತ್ತ್ವ ತಿಳಿದರೆ ಅಂಥವನಿಗೆ ಯಾವ ರಾಜ್ಯದ ಅಧಿಕಾರವೂ ಬೇಕೆನಿಸುವುದಿಲ್ಲ, ಯಾವ ವಿಷಯಭೋಗಗಳಲ್ಲಿಯೂ ಆಸಕ್ತಿಯುಂಟಾಗುವುದಿಲ್ಲ!</p>
		<p class="description">ದೇವೇಂದ್ರಪಟ್ಟವು ಅತ್ಯಂತ ಹೆಚ್ಚಿನದು. ಮೂರು ಲೋಕಗಳಿಗೂ ಒಡೆತನದ ಅಧಿಕಾರವಿದು! ದೇವೇಂದ್ರನ ಈ ಪಟ್ಟವು ಅತ್ಯಂತ ದುರ್ಲಭ ವಾದ, ಅತ್ಯಂತ ಶ್ರೇಷ್ಠವಾದ ಪದವಿಯು. ಇಂಥ ಪದವಿಯಲ್ಲಿದ್ದ ದೇವೇಂದ್ರನು ಕೂಡ ಈ ಪದವಿಯನ್ನು ತ್ಯಜಿಸಿ ಪ್ರಜಾಪತಿಸದ್ಗುರುವಿನ ಸಮೀಪಕ್ಕೆ ಹೋಗಿ ಒಂದುನೂರೊಂದು ವರ್ಷ ಬ್ರಹ್ಮಚರ್ಯೆಯಿಂದ ತಪಸ್ಸನ್ನಾಚರಿಸಿ ಆತ್ಮಜ್ಞಾನವನ್ನು ಪಡೆದನು—ಎಂದು ಛಾಂದೋಗ್ಯ ಉಪನಿಷತ್ತು ಸಾರುತ್ತಿದೆ. ನೋಡಿದಿರಾ, ಆತ್ಮಜ್ಞಾನದ ಮಹಿಮೆಯನ್ನು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.24">
		<p class="intro-shloka">॥ ಸರ್ವಾನರ್ಥಹೇತುಪರಿಹಾರಕಾಯ ಶಂಕರಾಯ ನಮಃ ॥</p>
		<p class="shloka">ಸರ್ವಾನರ್ಥಪ್ರಹನ್ತಾರಂ ಶ್ರೇಯೋಮಾರ್ಗಾನುಸಾರಿಣಮ್ ।<br />ಕಾಮಕ್ರೋಧವಿನಿರ್ಮುಕ್ತಂ ಪ್ರಶಾಂತಂ ನೌಮಿ <strong>ಶಂಕರಮ್</strong> ॥</p>
		<h1 class="level1-title" epub:type="title"><span class="date">ನವೆಂಬರ್ ೨೪</span><br /><span class="num">೩೨೯.</span> ಮುಮುಕ್ಷುಗಳಿಗೆ ಇದೇ ದೊಡ್ಡ ಶತ್ರು!</h1>
		<p class="bhashya-verse">ಅಯಂ ಚ ಶ್ರೇಯೋಮಾರ್ಗಪ್ರತಿಪಕ್ಷೀ ಕಷ್ಟತಮೋ ದೋಷಃ ಸರ್ವಾನರ್ಥಹೇತುಃ, ದುರ್ನಿವಾರ್ಯಶ್ಚ ।</p>
		<p class="bhashya-verse-source">ಗೀತಾಭಾಷ್ಯ ೫-೨೩</p>
		<p class="bhashya-verse-meaning">ಈ ಕಾಮವೇ ಶ್ರೇಯೋಮಾರ್ಗದಲ್ಲಿ ದೊಡ್ಡಶತ್ರು. ಇದು ತುಂಬಾ ಕಷ್ಟಕರವಾದ ದೋಷವು. ಇದೇ ಎಲ್ಲ ಅನರ್ಥಗಳಿಗೂ ಮೂಲಕಾರಣ. ಇದನ್ನು ಪರಿಹಾರಮಾಡಿಕೊಳ್ಳುವದೂ ಅಷ್ಟೇನು ಸುಲಭವಲ್ಲ.</p>
		<p class="description">ಈ ವಿಶಾಲಪ್ರಪಂಚದಲ್ಲಿ ಅಧ್ಯಾತ್ಮಸಾಧಕರು ಅನೇಕರಿದ್ದಾರೆ. ಒಬ್ಬೊಬ್ಬರೂ ತಮ್ಮ ತಮ್ಮದೇ ಆದ ಅಸಾಧಾರಣ ತಪಸ್ಸನ್ನೂ ಆಚರಿಸುತ್ತಾರೆ. ಜಪ, ಉಪವಾಸ, ಏಕಪಾದ, ಮೌನ, ಹೋಮ, ಧ್ಯಾನ— ಮುಂತಾದ ತಪಸ್ಸನ್ನು ಮಾಡುತ್ತಿರುತ್ತಾರೆ. ಇನ್ನೂ ಕೆಲವರು ವೇದಾಧ್ಯಯನ, ವೇದಾಂತಾಧ್ಯಯನ, ತರ್ಕವ್ಯಾಕರಣಾದಿ ಶಾಸ್ತ್ರಾಧ್ಯಯನಗಳನ್ನು ಮಾಡುತ್ತಾರೆ. ಮತ್ತೆ ಕೆಲವರು ಸಂನ್ಯಾಸಾಶ್ರಮವನ್ನು ಸ್ವೀಕರಿಸಿ ಬಾಹ್ಯವಿಷಯಗಳನ್ನು ತ್ಯಜಿಸಿ ಉಗ್ರವಾದ ತಪಸ್ಸನ್ನೂ ಮಾಡುತ್ತಾರೆ.</p>
		<p class="description">ಸಂತೋಷ, ಇಷ್ಟಾದರೂ ಕೋಪವೊಂದನ್ನು ಮಾತ್ರ ಅವರು ಬಿಟ್ಟಿರುವದಿಲ್ಲ. ಅವರು ಕೋಪವನ್ನು ಬಿಟ್ಟಿದ್ದರೂ ಅವರನ್ನು ಕೋಪವು ಬಿಟ್ಟಿರುವದಿಲ್ಲ. ಹೊರಗಡೆ ಇತರರಿಗೆ ನೋಡಲಿಕ್ಕೆ ಶಾಂತರಾಗಿರುವಂತೆ ಕಂಡರೂ ಅವರ ಆರಾಧ್ಯದೇವತೆಯೆಂದರೆ ಕೋಪವೇ. ಈ ಕೋಪವೊಂದರಿಂದ ಅವರ ತಪಸ್ಸೆಲ್ಲ ಬೂದಿಯಲ್ಲಿ ಹೋಮಮಾಡಿದಂತಾಗುತ್ತದೆ. ಕೋಪವೇ ಎಲ್ಲ ದುಃಖಗಳಿಗೂ ಮೂಲ. ಮುಮುಕ್ಷುಗಳಿಗೆ ಕೋಪವೇ ಮಹಾಶತ್ರು. ಸಾಧಕರು ಹೆಂಡತಿ, ಮಕ್ಕಳು, ಮನೆ, ಮಠ, ದುಡ್ಡು, ಅಧಿಕಾರ—ಏನನ್ನು ಬೇಕಾದರೂ ಬಿಡಬಹುದು. ಆದರೆ ಕೋಪವನ್ನು ಮಾತ್ರ ಅಷ್ಟು ಸುಲಭವಾಗಿ ಬಿಡಲಾಗದು. ಯಾರ ಕಣ್ಣಿಗೂ ಕಾಣದ ಎಲ್ಲರಿಗೂ ಮಹಾಶತ್ರುವೇ ಕೋಪವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.25">
		<p class="intro-shloka">॥ ಮುಮುಕ್ಷುಕಾಮಧೇನವೇ ಶಂಕರಾಯ ನಮಃ ॥</p>
		<p class="shloka">ಮುಮುಕ್ಷುಮಾರ್ಗವಕ್ತಾರಂ ಸ್ವಯಂ ಮುಕ್ತಂ ಪರಂ ಗುರುಮ್ ।<br /><strong>ಶಂಕರಂ</strong> ದೇಶಿಕಂ ವಂದೇ ವೇದಾಂತಾರ್ಥವಿದಂ ಸದಾ ॥</p>
		<h1 class="level1-title" epub:type="title"><span class="date">ನವೆಂಬರ್ ೨೫</span><br /><span class="num">೩೩೦.</span> ‘ಮುಮುಕ್ಷು’ ಗಳಿಗೆ ‘ಹಿತೋಪದೇಶ’</h1>
		<p class="bhashya-verse">ವೇದಾಂತಾರ್ಥತತ್ತ್ವಮ್ ಏಕತ್ವದರ್ಶನಂ ಪ್ರತಿ ಆದರವಂತೋ ಮುಮುಕ್ಷವಃ ಸ್ಯುಃ ।</p>
		<p class="bhashya-verse-source">ಪ್ರಶ್ನಭಾಷ್ಯ ೬-೩</p>
		<p class="bhashya-verse-meaning">ಮುಮುಕ್ಷುಗಳು ವೇದಾಂತಗಳಲ್ಲಿ ತಿಳಿಸಿರುವ ಏಕತ್ವದರ್ಶನವನ್ನು ಹೊಂದುವ ವಿಷಯದಲ್ಲಿ ಆಸಕ್ತಿಯುಳ್ಳವರಾಗಬೇಕು.</p>
		<p class="description">ಮೋಕ್ಷವನ್ನು ಪಡೆಯಲು ಬಯಸುವವರೇ ಮುಮುಕ್ಷುಗಳು. ದ್ವಂದ್ವಾತೀತವಾದ ಸಹಜವಾದ ಪರಮಾನಂದವೇ ಮೋಕ್ಷವು. ಮೋಕ್ಷಕ್ಕೆ ಸಾಧನವಾದದ್ದು ಏಕತ್ವದರ್ಶನವು. ಏಕತ್ವದರ್ಶನವೆಂದರೆ ಪರಿಪೂರ್ಣ ದರ್ಶನವು. ಇದನ್ನು ಉಪನಿಷತ್ತುಗಳಲ್ಲಿ ವಿಸ್ತಾರವಾಗಿ ತಿಳಿಸಿದೆ.</p>
		<p class="description">ವೇದಾಂತಗಳು ಹೊರಟಿರುವದೇ ಮುಮುಕ್ಷುಗಳಿಗಾಗಿ; ಮುಮುಕ್ಷುಗಳಿಗೆ ಮಾರ್ಗದರ್ಶಕವೇ ವೇದಾಂತಗಳು. ಈ ಲೌಕಿಕವಿಷಯಗಳಿಂದ ನಿವೃತ್ತರಾಗಿ ಮುಮುಕ್ಷುಸಾಧಕರಾಗಿರುವದೇ ಈ ಮುಕ್ತಿಪ್ರಾಪ್ತಿಗಾಗಿ. ಆದ್ದರಿಂದ ಮೋಕ್ಷ ಬಯಸುವ ಸಾಧಕರು ವೇದಾಂತಗಳನ್ನು ಅಂದರೆ ಉಪನಿಷತ್ತುಗಳನ್ನು ತಪ್ಪದೇ ಅಧ್ಯಯನಮಾಡಬೇಕು. ಆದರೆ ಎಲ್ಲ ಸಾಧಕರೂ ಮುಮುಕ್ಷುಗಳಾಗಬೇಕಾಗಿಲ್ಲ.</p>
		<p class="description">ಸಿದ್ಧಿಪ್ರಾಪ್ತಿಗಾಗಿ, ಪುಣ್ಯಸಂಪಾದನೆಗಾಗಿ, ಕೀರ್ತಿಕಾಮರಾಗಿ ಸಾಧನೆಮಾಡುವವರಿದ್ದಾರೆ. ಇವರು ಉಪವಾಸ, ಜಪ, ಪೂಜಾದಿ ನಿರತರಾಗಿರುತ್ತಾರೆ; ಇವರೇನೂ ಮುಮುಕ್ಷುಗಳಲ್ಲ. ಆದರೆ ಮುಮುಕ್ಷುಗಳಾದ ಸಾಧಕರು ಮಾತ್ರ ಪ್ರತಿದಿನವೂ ವೇದಾಂತ ಚಿಂತನೆಯನ್ನು ತಪ್ಪದೇ ಮಾಡಬೇಕು. ಅಲ್ಲಿ ತಿಳಿಸಿರುವ ಕ್ರಮದಿಂದ ವಿಚಾರವನ್ನು ಮಾಡುತ್ತಾ ಬಂದರೆ ಅಂಥವರಿಗೆ ಆತ್ಮೈಕತ್ವಜ್ಞಾನವು ಉಂಟಾಗುತ್ತದೆ. ಇದೇ ಮುಮುಕ್ಷುಗಳಿಗೆ ಬೇಕಾಗಿರುವ ದಿವ್ಯ ಸಂಪತ್ತು! ವೇದಾಂತವಿಚಾರವನ್ನು ಮುಮುಕ್ಷುಗಳು ಮಾಡಲೇ ಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.26">
		<p class="intro-shloka">॥ ಸಾಧನಸಂಪೂರ್ಣಾಯ ಶಂಕರಾಯ ನಮಃ ॥</p>
		<p class="shloka">ಸಾಧನಾನಾಂ ರಹಸ್ಯಜ್ಞಂ ಸ್ವಯಂಸಿದ್ಧಂ ಮಹಾಮುನಿಮ್ ।<br /><strong>ಶಂಕರಂ</strong> ಶಾಸ್ತ್ರಸಾರಜ್ಞಂ ವಂದೇ ಸಾಧನಸಿದ್ಧಯೇ ॥</p>
		<h1 class="level1-title" epub:type="title"><span class="date">ನವೆಂಬರ್ ೨೬</span><br /><span class="num">೩೩೧.</span> ಸಾಧನಗಳಿಗೆ ತಕ್ಕಂಥ ಫಲಗಳು</h1>
		<p class="bhashya-verse">ನ ಚ ಅಸಂಪನ್ನಂ ಸಾಧನಂ ಕಸ್ಯಚಿದರ್ಥಸ್ಯ ಸಾಧನಾಯ ಅಲಮ್ ।</p>
		<p class="bhashya-verse-source">ಐತರೇಯಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಯಾವದೇ ಸಾಧನವಾದರೂ ಪರಿಪೂರ್ಣವಾಗದೆ ಇದ್ದರೆ ಅದು ಯಾವ ಪ್ರಯೋಜನವನ್ನೂ ಉಂಟುಮಾಡಲಾರದು.</p>
		<p class="description">ಸಾಧನಗಳು ಸರಿಯಾಗಿದ್ದರೆ ತಾನೆ, ಅದರಿಂದ ಏನೇ ಪ್ರಯೋಜನವಾಗುವದು? ಲೋಕದಲ್ಲಿ ಏನೇ ಗುರಿಯನ್ನು ಮುಟ್ಟಬೇಕಾದರೂ ಅದಕ್ಕೆ ತಕ್ಕಂಥ ಸರಿಯಾದ ಸಾಧನಗಳು ಇರಬೇಕು. ಉದಾ: ಅಡಿಗೆಯನ್ನು ಮಾಡಬೇಕಾದರೆ ಪಾತ್ರೆ, ಒಲೆ, ಬೆಂಕಿ, ನೀರು, ಅಕ್ಕಿ, ಬೇಳೆ, ಉಪ್ಪು, ಎಣ್ಣೆ—ಎಲ್ಲ ಸಾಧನಗಳೂ ಬೇಕಲ್ಲವೆ? ಯಾವದೊಂದು ಇಲ್ಲದಿದ್ದರೂ ಫಲವು ಆಗಲಾರದು. ಒಂದು ಲೇಖನವನ್ನು ಬರೆಯಬೇಕಾದರೆ ಬೆಳಕು, ಕಾಗದ, ಲೇಖನಿ, ಮಶಿ, ಬೆಟ್ಟುಗಳು, ಕಣ್ಣು—ಬೇಕಲ್ಲವೆ? ಬ್ಯಾಂಕ್ ಚೆಕ್ಗಳ ಮೇಲೆ ಒಂದು ಸಣ್ಣ ಸಹಿ ಮಾಡಬೇಕಾದರೂ ಪೆನ್ ಬೇಕು; ಬರೀ ಪೆನ್ ಇದ್ದರೆ ಸಾಲದು, ಮಶಿ ಬೇಕು. ಮನೆ ಕಟ್ಟಲೂ, ಪೂಜೆ ಮಾಡಲೂ—ಸಾಧನಗಳು ಬೇಕೇ ಬೇಕು.</p>
		<p class="description">ಇನ್ನು, ಅಧ್ಯಾತ್ಮಮಾರ್ಗದಲ್ಲಿ ಮುಂದುವರೆದು ಆತ್ಮಜ್ಞಾನವನ್ನು ಪಡೆದು ಕೃತಕೃತ್ಯನಾಗಬೇಕಾದರೆ ಸಾಧನಗಳು ಬೇಕು ಎಂದು ಮಾತ್ರವಲ್ಲ, ಸರಿಯಾದ ಸಾಧನಗಳು ಬೇಕು. ಆತ್ಮಜ್ಞಾನಕ್ಕೆ ಬೇಕಾದ ಸಾಧನಗಳು ಯಾವುವು? ಮಾನವರಿಗೆ ಶರೀರ, ಶುದ್ಧವಾದ ಮನಸ್ಸು, ಸಾತ್ತ್ವಿಕವಾದ ಆಹಾರ, ಸಾತ್ತ್ವಿಕ ವಾತಾವರಣ, ಪರಿಶುದ್ಧವಾದ ಇಂದ್ರಿಯಗಳು, ವೇದಾಂತ ಗ್ರಂಥಗಳು, ಉಪದೇಶಮಾಡುವ ಸದ್ಗುರುಗಳು—ಇವೆಲ್ಲವೂ ಪರಿಪೂರ್ಣವಾಗಿದ್ದರೆ ಮಾತ್ರವೇ ಆತ್ಮಜ್ಞಾನವು ಆದೀತು. ಈ ಸಾಧನಗಳನ್ನು ಬಳಸಿಕೊಂಡು ಜಿಜ್ಞಾಸುವು ವೇದಾಂತವಾಕ್ಯಾರ್ಥವಿಚಾರದಿಂದ ಆತ್ಮಜ್ಞಾನಿಯಾಗಬಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.27">
		<p class="intro-shloka">॥ ವಿದ್ಯಾಽವಿದ್ಯಾವಿದೂರಾಯ ಶಂಕರಾಯ ನಮಃ ॥</p>
		<p class="shloka">ಅವಿಕ್ರಿಯಾತ್ಮನಿಷ್ಠಂ ಶ್ರೀ <strong>ಶಂಕರಂ</strong> ಸದ್ಗುರುಂ ಪ್ರಭುಮ್ ।<br />ಬ್ರಹ್ಮವಿದ್ಯಾಪರಂ ವಂದೇ ವಿದ್ಯಾಽವಿದ್ಯಾವಿವರ್ಜಿತಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೨೭</span><br /><span class="num">೩೩೨.</span> ‘ಆತ್ಮವಿದ್ಯೆ’ ಯೆಂದರೆ ಇದೇ</h1>
		<p class="bhashya-verse">ನ ಚ ಅವಿದ್ಯಾವತ್ತ್ವೇ ತದಪಗಮೇ ಚ ವಸ್ತುನಃ ಕಶ್ಚಿತ್ ವಿಶೇಷೋಽಸ್ತಿ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೪-೬</p>
		<p class="bhashya-verse-meaning">ಅವಿದ್ಯೆಯು ಇರುವಾಗಲೂ ಅವಿದ್ಯೆಯು ನಾಶವಾದಮೇಲೂ ವಸ್ತುಸ್ವರೂಪದಲ್ಲಿ ಮಾತ್ರ ಯಾವ ವಿಶೇಷವೂ ಆಗಿರುವುದಿಲ್ಲ.</p>
		<p class="description">ಅವಿದ್ಯೆಯಿಂದ ಜೀವತ್ವವೂ ಸಂಸಾರಿತ್ವವೂ ತೋರುತ್ತಿದೆ, ಅವಿದ್ಯೆಯು ತೊಲಗಿದ ಮೇಲೆ ಅಸಂಸಾರಿತ್ವಸ್ವರೂಪವು ಅರ್ಥವಾಗುತ್ತದೆ. ಅವಿದ್ಯೆಯಿಂದ ದುಃಖ, ವಿದ್ಯೆಯಿಂದ ಸುಖ—ಎಂದು ಸಾಮಾನ್ಯವಾಗಿ ನಾವೆಲ್ಲರೂ ತಿಳಿದಿರುತ್ತೇವಲ್ಲವೆ? ಹೌದು, ಆದರೆ ಈ ಕಲ್ಪನೆಯೂ ಪರಮಾರ್ಥದೃಷ್ಟಿಯಿಂದ ಸರಿಯಲ್ಲ. ಹಾಗಾದರೆ ನಿಜವಾದ ಅಭಿಪ್ರಾಯವೇನು? ಅವಿದ್ಯೆಯಿರುವಾಗಲೂ ಅವಿದ್ಯೆಯು ತೊಲಗಿದಾಗಲೂ ಆತ್ಮಸ್ವರೂಪವು ಮಾತ್ರ ಇದ್ದಂತೆಯೇ ಇರುತ್ತದೆ. ಅವಿದ್ಯೆಯು ಅಂತಃಕರಣದಲ್ಲಿ ಇರುವ ಒಂದು ದೋಷ. ವಿದ್ಯೆಯು ಮನಸ್ಸಿನ ಒಂದು ಧರ್ಮ. ಈ ವಿದ್ಯಾವಿದ್ಯೆಗಳು ಅಂತಃಕರಣದ ವೃತ್ತಿಗಳೇ ಹೊರತು ಆತ್ಮನಿಗೆ ಸಂಬಂಧಪಟ್ಟವುಗಳಲ್ಲ.</p>
		<p class="description">ಸೂರ್ಯನಿಗೆ ಮೋಡವು ಕವಿದಿರುವಂತೆ ನಮ್ಮ ಕಣ್ಣುಗಳಿಗೆ ತೋರುವಾಗಲೂ, ಮೋಡವು ಸೂರ್ಯನನ್ನು ಬಿಟ್ಟು ದೂರಕ್ಕೆ ಚದುರಿದಂತೆ ನಮ್ಮ ಕಣ್ಣುಗಳಿಗೆ ತೋರುವಾಗಲೂ ಸೂರ್ಯನು ಇದ್ದಂತೆಯೇ ಇರುತ್ತಾನಲ್ಲವೆ? ಸ್ವಯಂಪ್ರಕಾಶನಾದ ಸೂರ್ಯನಲ್ಲಿ ಏನೂ ವ್ಯತ್ಯಾಸವಾಗಿಲ್ಲವಷ್ಟೆ? ಹೀಗೆಯೇ ಆತ್ಮನಲ್ಲೂ ಯಾವ ಬದಲಾವಣೆಯೂ ಆಗಿರುವದಿಲ್ಲ. ವಿದ್ಯಾವಿದ್ಯೆಗಳಿಗೂ ಆತ್ಮನಿಗೂ ಯಾವ ಸಂಬಂಧವೂ ಇಲ್ಲ. ಆತ್ಮನಲ್ಲಿ ವಿದ್ಯೆಯೂ ಇಲ್ಲ, ಅವಿದ್ಯೆಯೂ ಇಲ್ಲ. ಆತ್ಮನು ನಿತ್ಯಶುದ್ಧನಿತ್ಯಬುದ್ಧನಿತ್ಯಮುಕ್ತಸ್ವರೂಪನಾಗಿರುತ್ತಾನೆ. ಹೀಗೆ ತಿಳಿಯುವದೇ ವಿದ್ಯೆಯು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.28">
		<p class="intro-shloka">॥ ಬ್ರಹ್ಮಜ್ಞಾನಮುಕ್ತಿಸ್ವರೂಪವಿದೇ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಾಕಾಮಕರ್ಮಾದಿಸರ್ವದೋಷವಿವರ್ಜಿತಮ್ ।<br />ಕರ್ಮಾತೀತಂ ಗುಣಾತೀತಂ ಸದ್ಗುರುಂ ನೌಮಿ <strong>ಶಂಕರಮ್</strong> ॥</p>
		<h1 class="level1-title" epub:type="title"><span class="date">ನವೆಂಬರ್ ೨೮</span><br /><span class="num">೩೩೩.</span> ಅವಿದ್ಯೆಯುಳ್ಳವನಿಗೇ ಶ್ರೌತಸ್ಮಾರ್ತಕರ್ಮಗಳು</h1>
		<p class="bhashya-verse">ಅವಿದ್ಯಾಕಾಮವತ ಏವ ಸರ್ವಾಣಿ ಕರ್ಮಾಣಿ ಶ್ರೌತಾದೀನಿ ।</p>
		<p class="bhashya-verse-source">ಗೀತಾಭಾಷ್ಯ ೨-೧೧ ರ ಅವತರಣಿಕಾಭಾಷ್ಯ</p>
		<p class="bhashya-verse-meaning">ಅವಿದ್ಯಾ ಕಾಮಗಳನ್ನುಳ್ಳವನಿಗೇ ಶ್ರೌತಸ್ಮಾರ್ತಕರ್ಮಗಳೇ ಹೊರತು ವಿದ್ಯಾವಂತನಿಗೆ ಹೊಂದುವದಿಲ್ಲ.</p>
		<p class="description">ಶ್ರೌತಕರ್ಮಗಳೆಂದರೆ ಶ್ರುತಿಗಳಲ್ಲಿ ತಿಳಿಸಿರುವ ಅನುಷ್ಠಾನಗಳು, ಸ್ಮಾರ್ತಕರ್ಮಗಳೆಂದರೆ ಸ್ಮೃತಿಗಳಲ್ಲಿ ಉಪದೇಶಿಸಿರುವ ಕರ್ಮಗಳು. ಈ ಶ್ರೌತಸ್ಮಾರ್ತಕರ್ಮಗಳೆರಡೂ ವೈದಿಕ ಕರ್ಮಗಳೇ. ಈ ವೈದಿಕಕರ್ಮಗಳನ್ನು ಸರಿಯಾಗಿ ಮಾಡಿದರೆ ಈ ಲೋಕದಲ್ಲೂ ಲೋಕಾಂತರದಲ್ಲೂ ಒಳ್ಳೆಯ ಫಲಗಳಾಗುತ್ತವೆ. ಈ ಫಲಗಳಿಗೇ ಹೆಸರು ‘ಅಭ್ಯುದಯ’ ಎಂದು.</p>
		<p class="description">ಲೋಕದಲ್ಲಿ ಈ ವೈದಿಕಕರ್ಮಗಳನ್ನು ಮಾಡುವವರನ್ನು ವಿದ್ಯಾವಂತರೆಂದೂ, ಮಾಡದವರನ್ನು ಅವಿದ್ಯಾವಂತರೆಂದೂ ಕರೆಯುತ್ತೇವೆ. ಆದರೆ ವೇದಾಂತದಲ್ಲಿ ಇಂಥ ಕರ್ಮಿಗಳನ್ನೂ ಅವಿದ್ಯಾವಂತರೆಂದೇ ಕರೆಯಲಾಗಿದೆ. ವೇದಾಂತದಲ್ಲಿ ಅವಿದ್ಯೆಯೆಂದರೆ ಅಧ್ಯಾಸವು. ಅಧ್ಯಾಸವೆಂದರೆ ತಪ್ಪು ತಿಳಿವಳಿಕೆಯು. ಈ ಮಾಂಸಪಿಂಡವನ್ನು ನಾನೆಂದು ತಿಳಿಯುವದೇ ಅವಿದ್ಯೆಯು. ನಾನು ಬ್ರಾಹ್ಮಣ, ನಾನು ಗೃಹಸ್ಥ, ನಾನು ವೈದಿಕನೆಂದು ತನ್ನನ್ನು ತಿಳಿದಿರುವದೇ ಅವಿದ್ಯೆಯು. ಈ ಅವಿದ್ಯೆಯನ್ನುಳ್ಳವನಿಗೆ ಮಾತ್ರವೇ ಶ್ರೌತಸ್ಮಾರ್ತಕರ್ಮಗಳಲ್ಲಿ ಪ್ರವೃತ್ತಿಯುಂಟಾಗುತ್ತದೆ. ಬ್ರಹ್ಮವೇ ತಾನೆಂದು ತಿಳಿದಿರುವ ಆತ್ಮಜ್ಞಾನಿಗೆ ಶ್ರೌತಸ್ಮಾರ್ತಗಳೆಂಬ ವೈದಿಕಕರ್ಮಗಳಾಗಲಿ, ಅವುಗಳ ಫಲಗಳಾಗಲಿ ಇರುವದಿಲ್ಲ. ಬ್ರಹ್ಮಾತ್ಮಜ್ಞಾನವೊಂದನ್ನು ಪಡೆಯದೆ ಉಳಿದ ಸಕಲವಿದ್ಯೆಗಳನ್ನು ಪಡೆದಿದ್ದರೂ ಅಂಥವನನ್ನು ವೇದಾಂತದಲ್ಲಿ ‘ಅವಿದ್ಯಾವಂತ’ ನೆಂದೇ ಕರೆಯಲಾಗಿರುತ್ತದೆ. ಬ್ರಹ್ಮಾತ್ಮಜ್ಞಾನಿಯೊಬ್ಬನೇ ನಿಜವಾದ ವಿದ್ಯಾವಂತನು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.29">
		<p class="intro-shloka">॥ ಸರ್ವತ್ರಾಭಯದರ್ಶಿನೇ ಶಂಕರಾಯ ನಮಃ ॥</p>
		<p class="shloka">ಆತ್ಮಜ್ಞಾನಪರಂ ಧೀರಂ ಸರ್ವತ್ರಾಭಯದರ್ಶಿನಮ್ ।<br />ನಿರವಿದ್ಯಂ ಗುರುಂ ವಂದೇ <strong>ಶಂಕರಂ</strong> ಭಯಹಾರಕಮ್ ॥</p>
		<h1 class="level1-title" epub:type="title"><span class="date">ನವೆಂಬರ್ ೨೯</span><br /><span class="num">೩೩೪.</span> ಆತ್ಮಜ್ಞಾನದಿಂದ ಭಯನಿವೃತ್ತಿ</h1>
		<p class="bhashya-verse">ನಾನಾತ್ವಸ್ಯ ಭಯಹೇತೋಃ ಅವಿದ್ಯಾಕೃತಸ್ಯ ಅದರ್ಶನಾತ್ ಆತ್ಮವಿತ್ ಅಭಯಂಗತೋ ಭವತಿ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೭</p>
		<p class="bhashya-verse-meaning">ಅವಿದ್ಯೆಯಿಂದ ತೋರುತ್ತಿದ್ದ, ಭಯಕ್ಕೆ ಕಾರಣವಾಗಿದ್ದ, ನಾನಾತ್ವವು (ಭೇದಜ್ಞಾನವು) ಬ್ರಹ್ಮಜ್ಞಾನಿಗೆ ಇಲ್ಲದಿರುವದರಿಂದ ಇವನು ಅಭಯಬ್ರಹ್ಮವನ್ನೇ ಹೊಂದಿಬಿಟ್ಟಿರುತ್ತಾನೆ.</p>
		<p class="description">ಭಯಕ್ಕೆ ಕಾರಣ ನಾನಾತ್ವದರ್ಶನ, ಎಂದರೆ ದ್ವೈತದರ್ಶನ. ನಾನೂ ಸತ್ಯ, ಈ ಪ್ರಪಂಚವೂ ಸತ್ಯ; ನಾನು ದೇಹವುಳ್ಳ ಜೀವಿಯಾಗಿದ್ದೇನೆ, ನಾನು ಸುಖೀ, ನಾನು ದುಃಖೀ, ನಾನು ರೋಗಿಷ್ಠ, ನಾನು ಮುದುಕನಾದೆ, ನನಗೆ ಶಕ್ತಿಯಿಲ್ಲ—ಎಂದು ಮುಂತಾಗಿ ತನ್ನನ್ನು ತಿಳಿದಿರುವ ಅಜ್ಞಾನಿಗಳಿಗೆ ಭಯವು ಸರ್ವದಾ ಇರುತ್ತದೆ.</p>
		<p class="description">ಆದರೆ ಆತ್ಮಜ್ಞಾನಿಗೆ ಈ ಭಯವು ಸ್ವಲ್ಪವೂ ಇರುವದಿಲ್ಲ. ಏಕೆಂದರೆ ಇವನು ಆತ್ಮನಿಷ್ಠನಾಗಿರುತ್ತಾನಲ್ಲವೆ? ಸಕಲ ವಸ್ತುಗಳಿಗೂ ಆತ್ಮನಾಗಿರುವ ಪರಬ್ರಹ್ಮವನ್ನೇ ತಾನೆಂದು ತಿಳಿದಿರುವವನೇ ಅಲ್ಲವೆ, ಬ್ರಹ್ಮಜ್ಞಾನಿಯೆಂದರೆ? ಇವನ ದೃಷ್ಟಿಯಲ್ಲಿ ಆತ್ಮನಿಗಿಂತ ಭಿನ್ನವಾಗಿ ಯಾವ ದ್ವೈತ ವಸ್ತುವೂ ಸತ್ಯವಾಗಿ ಇಲ್ಲವಾದ್ದರಿಂದ ಎಲ್ಲವೂ ತಾನೇ ಆಗಿರುವದರಿಂದ ಇವನಿಗೆ ಹೆದರಿಕೆ ಎನ್ನುವದು ಕನಸಿನಲ್ಲೂ ಸಂಭವವಿಲ್ಲ. ಬ್ರಹ್ಮ ಸ್ವರೂಪನೇ ಆಗಿರುವ ಜ್ಞಾನಿಗೆ ಭಯವು ಇಲ್ಲವೇ ಇಲ್ಲ. ಪರಮಾರ್ಥದೃಷ್ಟಿಯಿಂದ ನೋಡಿದಾಗ ಜ್ಞಾನಿಗೆ ಬ್ರಹ್ಮ ಮತ್ತು ಜಗತ್ತು—ಎಂಬ ಎರಡು ಪದಾರ್ಥಗಳೇ ಇರುವುದಿಲ್ಲ; ಇನ್ನು ಇವನಿಗೆ ಯಾತರಿಂದ ಭಯವು ಉಂಟಾಗಬೇಕು? ಎಲ್ಲವೂ ತಾನೇ ಆಗಿರುವ ಆಕಾಶಕ್ಕೆ ಯಾವುದರಿಂದ ಭಯವಾದೀತು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-11.30">
		<p class="intro-shloka">॥ ಸರ್ವಪ್ರಾಣಿಸಮಾಯ ಶಂಕರಾಯ ನಮಃ ॥</p>
		<p class="shloka">ಜೀವನ್ಮುಕ್ತಂ ಸದಾ ಮುಕ್ತಮ್ ಅಮೃತತ್ವಸ್ವಭಾವಕಮ್ ।<br />ಜ್ಞಾಪಕಂ ಹ್ಯಮೃತತ್ವಸ್ಯ ಗುರುಂ <strong>ಶಂಕರ</strong> ಮಾಶ್ರಯೇ ॥</p>
		<h1 class="level1-title" epub:type="title"><span class="date">ನವೆಂಬರ್ ೩೦</span><br /><span class="num">೩೩೫.</span> ‘ಅಮೃತತ್ವ’ ವೆಂದರೆ ಇದೇ</h1>
		<p class="bhashya-verse">ಆತ್ಮತ್ವಾದಾತ್ಮನಃ ಅಮೃತತ್ವಂ ನಿರ್ನಿಮಿತ್ತಮೇವ ।</p>
		<p class="bhashya-verse-source">ಕೇನಭಾಷ್ಯ ೨-೪</p>
		<p class="bhashya-verse-meaning">ತನಗೆ ಸ್ವರೂಪವೇ ಆಗಿರುವದರಿಂದ ಅಮೃತತ್ವವು ಸ್ವಾಭಾವಿಕವಾದದ್ದೇ ಹೊರತು ಆಗಂತುಕವಲ್ಲ.</p>
		<p class="description">ಅಮೃತತ್ವವೆಂದರೆ ಮರಣವಿಲ್ಲದಿರುವಿಕೆಯು. ಇದು ನಮ್ಮೆಲ್ಲರ ಸ್ವರೂಪವೇ ಆಗಿದೆ. ನಾವೆಲ್ಲರೂ ಪರಮಾರ್ಥವಾಗಿ ಅಮೃತಸ್ವರೂಪರೇ ಆಗಿರುತ್ತೇವೆ. ಇದನ್ನು ಕರ್ಮೋಪಾಸನೆಗಳಿಂದ ಹೊಸದಾಗಿ ಪಡೆದುಕೊಳ್ಳಬೇಕಾಗಿಲ್ಲ. ಯಾವದು ತನಗಿಂತ ಭಿನ್ನವಾದದ್ದೋ ಅದನ್ನು ಹೊಸದಾಗಿ ಪಡೆದುಕೊಳ್ಳಬೇಕು. ಆಗ ಅಲ್ಲಿ ಕರ್ಮಗಳು ಬೇಕಾಗುತ್ತವೆ. ಆದರೆ ಅಮೃತತ್ವವು ಪ್ರಾಪ್ಯವಲ್ಲ.</p>
		<p class="description">ಅಮರತ್ವವೆಂಬ ಮತ್ತೊಂದು ಫಲವುಂಟು. ಅಮರತ್ವವೆಂದರೆ ದೇವತಾಸಾಯುಜ್ಯ. ಇದು ಮರಣಾನಂತರ ಹೊಸದಾಗಿ ಪಡೆಯತಕ್ಕ ಫಲವು. ಇದರ ಪ್ರಾಪ್ತಿಗಾಗಿ ಕರ್ಮಗಳು ಬೇಕು. ದೇವತೆಗಳಿಗೆ ಅಮರರು ಎಂದೇ ಹೆಸರಲ್ಲವೆ? ಅಮರರೆಂದರೆ ಸಾಯದಿರುವವರು ಎಂದರ್ಥವಾದರೂ ಅಮೃತರು ಎಂದರ್ಥವಲ್ಲ. ಅಮರರೆಂದರೆ ಬಹಳಕಾಲ, ದೀರ್ಘಕಾಲ ಬದುಕಿರುವವರು ಎಂದೇ ಅರ್ಥ. ಏಕೆಂದರೆ ಅಮರರೂ ಹುಟ್ಟಿರುತ್ತಾರಾದ್ದರಿಂದ ಸಾಯಲೇ ಬೇಕು. ಅಮರತ್ವವು ದೇಶಕಾಲಪರಿಚ್ಛಿನ್ನವಾದದ್ದು. ಹಿರಣ್ಯಗರ್ಭನಿಗೂ ನಾಶವುಂಟು ಎಂದಾದಮೇಲೆ ಈ ಸಣ್ಣ ಸಣ್ಣ ಅಮರರಿಗೆ ನಾಶವಿಲ್ಲವೆ?</p>
		<p class="description">ಆದ್ದರಿಂದ ವೇದಾಂತದಲ್ಲಿ ಆತ್ಮಜ್ಞಾನದಿಂದ ಅಮೃತತ್ವವನ್ನು ಹೇಳು ತ್ತಾರೆಯೇ ಹೊರತು ಅಮರತ್ವವನ್ನಲ್ಲ. ಅಮೃತತ್ವವೇ ಮೋಕ್ಷವು. ಮೋಕ್ಷವೆಂಬುದು ಬ್ರಹ್ಮ ಸ್ವರೂಪವೇ. ಇದು ಎಲ್ಲರಿಗೂ ಸ್ವರೂಪವೇ ಆಗಿದೆ. ಆತ್ಮನು ನಿಜವಾಗಿ ಅಜರ, ಅಮೃತ, ಅಭಯ, ಅದ್ವೈತನೇ ಆಗಿದ್ದಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
</body>
</html>
