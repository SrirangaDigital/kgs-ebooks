<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-02.01">
		<p class="intro-shloka">॥ ದಯಾಸಾಗರಾಯ ಶಂಕರಾಯ ನಮಃ ॥</p> 
		<p class="shloka">ಪಂಡಿತಂ ಸಂಸ್ಕೃತಂ ಪ್ರಾಜ್ಞಂ ಬ್ರಹ್ಮವಿದ್ಯಾಪರಾಯಣಮ್।<br />ಬ್ರಹ್ಮವಿದ್ಯಾಪ್ರದಾತಾರಂ <strong>ಶಂಕರಂ</strong> ಪ್ರಣಮಾಮ್ಯಹಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧</span><br /><span class="num">೩೨.</span> ಶುಷ್ಕಪಂಡಿತರಿಗೆ ಜ್ಞಾನವು ಲಭಿಸದು</h1>
		<p class="bhashya-verse">ಪ್ರಾಜಾಪತ್ಯಃ ಪಂಡಿತೋಽಪಿ ಅಸುರರಾಟ್ ವಿರೋಚನಃ ಸ್ವಭಾವದೋಷವಶಾತ್ ವಿಪರೀತಮರ್ಥಂ ‘ಶರೀರಮ್ ಆತ್ಮಾ’ ಇತಿ ಪ್ರತಿಪನ್ನಃ ॥</p> 
		<p class="bhashya-verse-source">ಕೇನಭಾಷ್ಯ ೨-೧</p>
		<p class="bhashya-verse-meaning">ಪ್ರಜಾಪತಿಬ್ರಹ್ಮನ ಮಗನಾದ, ಅಸುರರಾಜನಾದ ವಿರೋಚನನು ಸ್ವಯಂಪಂಡಿತನಾಗಿದ್ದರೂ ಅಂತಃಕರಣದ ದುಷ್ಟಸಂಸ್ಕಾರವಶದಿಂದ ಶರೀರವನ್ನೇ ಆತ್ಮನೆಂದು ವಿರುದ್ಧವಾಗಿಯೇ ತಿಳಿದುಕೊಂಡುಬಿಟ್ಟನು!</p>
		<p class="description">ಒಣಪಂಡಿತನಾದ ಮಾತ್ರಕ್ಕೆ ಅಂಥವನಿಗೆ ಆತ್ಮತತ್ತ್ವವು ಅರ್ಥವಾಗುವದಿಲ್ಲ. ನಾರದಮಹರ್ಷಿಗಳು ದೇವರ್ಷಿಗಳೆಂದು ಪ್ರಸಿದ್ಧರಾಗಿದ್ದು ಅರವತ್ತುನಾಲ್ಕು ವಿದ್ಯೆಗಳಲ್ಲೂ ಪಾಂಡಿತ್ಯವನ್ನು ಹೊಂದಿದ್ದ ಪ್ರಚಂಡ ವಿದ್ವಾಂಸರು. ಆದರೆ ಅಂಥವರಿಗೂ ಸ್ವಯಂ ಆತ್ಮಜ್ಞಾನವು ಉಂಟಾಗಿರಲಿಲ್ಲ. ಆಮೇಲೆ ಸದ್ಗುರುವರೇಣ್ಯರಾದ ಸನತ್ಕುಮಾರರ ಬಳಿಗೆ ಹೋಗಿ ಅವರ ಸೇವೆಯನ್ನು ಮಾಡಿ ಅವರಿಂದಲೇ ಆತ್ಮಜ್ಞಾನವನ್ನು ನಾರದರು ಪಡೆದು ಕೃತಕೃತ್ಯರಾದರೆಂದು ಛಾಂದೋಗ್ಯ ಉಪನಿಷತ್ತು ತಿಳಿಸುತ್ತಿದೆ.</p>
		<p class="description">ಅಸುರರ ರಾಜನಾದ ವಿರೋಚನನೇನೂ ದಡ್ಡನಲ್ಲ, ಇವನು ಮಹಾಮೇಧಾವಿಯೂ ಪಂಡಿತೋತ್ತಮನೂ ಆಗಿದ್ದನು. ಆದರೆ ಜನ್ಮತಃ ಅಸುರನಲ್ಲವೆ? ಸ್ವಭಾವತಃ ರಜೋಗುಣಸಂಪನ್ನನಲ್ಲವೆ? ಅಹಂಕಾರ, ದರ್ಪ, ಸ್ವಾರ್ಥ, ಮಾಯೆ, ದುರಭಿಮಾನ, ಅಧಿಕಾರ, ಮದ–ಇವೆಲ್ಲವೂ ಅಸುರರಿಗೆ ಸ್ವಭಾವದೋಷಗಳು. ಇಂಥ ದೋಷಗಳಿಂದ ತುಂಬಿದ್ದರಿಂದ ವಿರೋಚನನು ಪ್ರಜಾಪತಿಬ್ರಹ್ಮನ ಉಪದೇಶವನ್ನು ಅತ್ಯಂತ ವಿರುದ್ಧವಾಗಿಯೇ ‘ದೇಹವನ್ನೇ ಆತ್ಮ’ನೆಂದು ತಿಳಿದುಕೊಂಡುಬಿಟ್ಟನಲ್ಲವೆ?</p>
		<p class="description">ಅಹಿಂಸಾ, ಆರ್ಜವ, ಸತ್ಯ, ಗುರುಭಕ್ತಿಯಿದ್ದವನಿಗೆ ಜ್ಞಾನವು ಉಂಟಾಗುತ್ತದೆ. ಒಣಪಂಡಿತರಿಗೆ ಆತ್ಮಜ್ಞಾನವು ಲಭಿಸದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.02">
		<p class="intro-shloka">॥ ತ್ಯಾಗಿರಾಜಾಯ ಶಂಕರಾಯ ನಮಃ ॥</p> 
		<p class="shloka">ವಿದ್ಯಾಽವಿದ್ಯಾವಿಭಾಗಜ್ಞಂ ಸರ್ವಾತ್ಮಕಮಕಲ್ಮಷಮ್।<br/>ಚೈತನ್ಯಂ <strong>ಶಂಕರಂ</strong> ವಂದೇ ಪರಬ್ರಹ್ಮ ಸ್ವರೂಪಿಣಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨</span><br /><span class="num">೩೩.</span> ವಿದ್ಯೆಯಿಂದಲೇ ಸರ್ವಾತ್ಮತ್ವಪ್ರಾಪ್ತಿ</h1>
		<p class="bhashya-verse">ಅವಿದ್ಯಯಾ ಅಸರ್ವಃ ಆಸೀತ್, ಪುನಃ ವಿದ್ಯಯಾ ಅವಿದ್ಯಾಪನಯೇ ಸರ್ವೋ ಭವತಿ।</p>
		<p class="bhashya-verse-source">ಪ್ರಶ್ನಭಾಷ್ಯ ೪-೧೦</p>
		<p class="bhashya-verse-meaning">ಅವಿದ್ಯೆಯಿಂದ ಜೀವನು ಅಸರ್ವನಾಗಿದ್ದಂತೆ ಇದ್ದನು. ಈಗ ವಿದ್ಯೆಯಿಂದ ಅವಿದ್ಯೆಯು ತೊಲಗಿದೊಡನೆಯೇ ಸರ್ವನಾಗಿಬಿಡುತ್ತಾನೆ.</p>
		<p class="description">ತಾನು ತನ್ನನ್ನು ಸರಿಯಾಗಿ ತಿಳಿಯದೇ ತಪ್ಪಾಗಿ ತಿಳಿದಿರುವದೇ ಅವಿದ್ಯೆಯು. ಈ ಪಾಂಚಭೌತಿಕ ಶರೀರವಷ್ಟನ್ನೇ ತಾನೆಂದು ತಿಳಿದಿರುವುದೇ ಅವಿದ್ಯೆಯು. ಈ ಅವಿದ್ಯಾದೋಷದಿಂದ ನಾನೊಬ್ಬ ಮನುಷ್ಯ, ನಾನು ಸಂಸಾರಿ, ನಾನು ಬ್ರಾಹ್ಮಣ, ನಾನು ಇಂಥವರ ಮಗ, ನಾನು ಯುವಕ, ನಾನು ಗೃಹಸ್ಥ, ನಾನು ಡಾಕ್ಟರ್, ನಾನು ಉಪಾಧ್ಯಾಯ, ನಾನು ಮುದುಕ ಎಂದು ಮುಂತಾಗಿ ತನ್ನನ್ನು ‘ಪರಿಚ್ಛಿನ್ನ’ನೆಂದು ತಿಳಿದುಕೊಂಡಿರುತ್ತಾನೆ. ಇದರಿಂದ ಜೀವನದಲ್ಲಿ ಸುಖ ದುಃಖ, ಲಾಭ ನಷ್ಟ, ಮಾನ ಅಪಮಾನ, ಶೋಕ ಮೋಹಗಳನ್ನು ಅನುಭವಿಸುತ್ತಾ ಶರೀರದಿಂದ ಶರೀರಕ್ಕೆ ಪ್ರವೇಶಮಾಡುತ್ತಾ ಸಂಸಾರಚಕ್ರದಲ್ಲಿ ಸಿಕ್ಕಿಕೊಂಡು ಜೀವನು ನರಳಾಡುತ್ತಿದ್ದಾನೆ.</p>
		<p class="description">ಆದರೆ ಸದ್ಗುರುಗಳನ್ನು ಬಳಿಸಾರಿ ಅವರಿಂದ ವೇದಾಂತದ ಸಂದೇಶಗಳನ್ನು ಶ್ರವಣಮಾಡಿದಾಗ ಮುಮುಕ್ಷುವಿಗೆ ವಿದ್ಯೆಯು ಉಂಟಾಗುತ್ತದೆ. ವಿದ್ಯೆಯೆಂದರೆ ತಿಳಿವಳಿಕೆ. ಇದೇ ಸಮ್ಯಗ್ದರ್ಶನ, ಇದೇ ಆತ್ಮಜ್ಞಾನ, ಇದೇ ಬ್ರಹ್ಮವಿದ್ಯೆ. ಇದು ಮನಸ್ಸಿನಲ್ಲಿ ಉಂಟಾಗುವ ನಿಶ್ಚಿತವಾದ ತಿಳಿವಳಿಕೆಯು. ಈ ಪೂರ್ಣದೃಷ್ಟಿಯಿಂದ ತನ್ನನ್ನು ನೋಡಿಕೊಂಡರೆ ತಾನು ಅಶರೀರನಾದ ನಿರುಪಾಧಿಕನಾದ ಪರಬ್ರಹ್ಮ ಸ್ವರೂಪನೇ—ಎಂದು ಗೊತ್ತಾಗಿಬಿಡುತ್ತದೆ. ಆಗ ಎಲ್ಲವೂ ತಾನೇ, ಎಲ್ಲರೂ ತಾನೇ, ತನಗಿಂತ ಭಿನ್ನವಾಗಿ ಏನೂ ಇಲ್ಲವೆಂದು ತಿಳಿಯುತ್ತದೆ. ವಿದ್ಯೆಯಿಂದಲೇ ಸರ್ವಾತ್ಮ ತ್ವಪ್ರಾಪ್ತಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.03">
		<p class="intro-shloka">॥ ಬ್ರಹ್ಮಚರ್ಯಾದಿಸಂಪನ್ನಾಯ ಶಂಕರಾಯ ನಮಃ ॥</p> 
		<p class="shloka">ನಮಾಮಿ <strong>ಶಂಕರಾ</strong>ಚಾರ್ಯಗುರುವರ್ಯಂ ತಪೋನಿಧಿಮ್।<br/>ಬ್ರಹ್ಮಚರ್ಯತಪೋನಿಷ್ಠಂ ಭಾಷ್ಯಕಾರಂ ಕೃಪಾನಿಧಿಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೩</span><br /><span class="num">೩೪.</span> ಜ್ಞಾನಪ್ರಾಪ್ತಿಗೆ ಸಾಧನಗಳು</h1>
		<p class="bhashya-verse">ಬ್ರಹ್ಮಚರ್ಯಂ, ತಪಃ, ಸತ್ಯವದನಂ, ಶಮಃ, ದಮಃ, ಅಹಿಂಸಾ —ಇತ್ಯಾದೀನಿ ವಿದ್ಯೋತ್ಪತ್ತೌ ಸಾಧಕತಮಾನಿ ಭವಂತಿ ॥</p> 
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೧</p>
		<p class="bhashya-verse-meaning">ಬ್ರಹ್ಮಚರ್ಯ, ತಪಸ್ಸು, ಸತ್ಯವನ್ನೇ ಹೇಳುವದು, ಮನೋನಿಗ್ರಹ, ಇಂದ್ರಿಯಸಂಯಮ, ಅಹಿಂಸೆ—ಮುಂತಾದ ಸಾಧನಗಳು ಬ್ರಹ್ಮವಿದ್ಯಾಪ್ರಾಪ್ತಿಗೆ ತುಂಬಾ ಸಹಾಯಕವಾಗುತ್ತವೆ.</p>
		<p class="description">ಜ್ಞಾನಪ್ರಾಪ್ತಿಗೆ ಯಾವ ಸಾಧನಾನುಷ್ಠಾನವೂ ಬೇಕಿಲ್ಲವೆಂದೂ, ಕೇವಲ ಶಾಸ್ತ್ರಪಾಂಡಿತ್ಯ, ಪ್ರವಚನಪಟುತ್ವ, ಮೇಧಾಶಕ್ತಿ—ಇಷ್ಟರಿಂದಲೇ ಆತ್ಮಜ್ಞಾನವು ದೊರಕಿಬಿಡುತ್ತದೆಯೆಂದೂ ಅನೇಕರು ತಿಳಿದಿದ್ದಾರೆ.</p>
		<p class="description">ಈ ಕಲ್ಪನೆಯು ಸರಿಯಲ್ಲವೆಂದೂ, ಜ್ಞಾನಪ್ರಾಪ್ತಿಗೆ ಅವಶ್ಯವಾಗಿ ಸಾಧನಸಂಪತ್ತು ಬೇಕೇ ಬೇಕೆಂದೂ, ಆ ಸಾಧನಗಳು ಯಾವುವೆಂದೂ ಶ್ರೀಶಂಕರರು ಈ ಮೇಲಿನ ವಾಕ್ಯದಲ್ಲಿ ಸರಳವಾಗಿ ತಿಳಿಸಿದ್ದಾರೆ.</p>
		<p class="description">ಶರೀರ, ಇಂದ್ರಿಯ, ಮನಸ್ಸು—ಇವುಗಳೇ ಆತ್ಮಜ್ಞಾನಪ್ರಾಪ್ತಿಗೆ ನಮಗಿರುವ ಕರಣಗಳು. ಇವನ್ನು ಈ ಮೇಲೆ ಹೇಳಿರುವ ಸಾಧನಗಳಿಂದ ಶುದ್ಧಮಾಡಿಕೊಂಡು ಸಾತ್ತ್ವಿಕವನ್ನಾಗಿ ಮಾಡಿಕೊಂಡು ಸಾಧನಚತುಷ್ಟಯ ಸಂಪನ್ನರಾಗಿ ನಾವು ವೇದಾಂತವಿಚಾರಮಾಡುತ್ತಾ ಇದ್ದರೆ ನಮಗೆ ಖಂಡಿತವಾಗಿಯೂ ಈ ಜನ್ಮದಲ್ಲಿಯೇ ಬ್ರಹ್ಮಜ್ಞಾನವು ಉಂಟಾಗುತ್ತದೆ. ಶಾಸ್ತ್ರಪಾಂಡಿತ್ಯಕ್ಕಿಂತಲೂ ಅಂತಃಕರಣಶುದ್ಧಿಯು ಆತ್ಮಜ್ಞಾನಕ್ಕೆ ಹೆಚ್ಚು ಉಪಕಾರಕವಾಗುತ್ತದೆ. ಶಮದಮಾದಿಗಳು ಜಿಜ್ಞಾಸುಗಳಿಗೆ ಅವಶ್ಯವಾಗಿ ಬೇಕೇ ಬೇಕು. ಆತ್ಮಜ್ಞಾನದಿಂದ ಮುಕ್ತಿಯು ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.04">
		<p class="intro-shloka">॥ ಮೀಮಾಂಸಾರಹಸ್ಯಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ನಮಃ ಶ್ರೀ<strong>ಶಂಕರಾ</strong>ಚಾರ್ಯಗುರುವರ್ಯಾಯ ತೇಜಸೇ।<br/>ಧರ್ಮಬ್ರಹ್ಮವಿದೇ ನಿತ್ಯಂ ಬ್ರಹ್ಮನಿಷ್ಠಾಯ ಧೀಮತೇ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೪</span><br /><span class="num">೩೫.</span> ಧರ್ಮಜಿಜ್ಞಾಸೆಯೂ ಬ್ರಹ್ಮಜಿಜ್ಞಾಸೆಯೂ</h1>
		<p class="bhashya-verse">ನ ಧರ್ಮಜಿಜ್ಞಾಸಾಯಾಮಿವ ಶ್ರುತ್ಯಾದಯ ಏವ ಪ್ರಮಾಣಂ ಬ್ರಹ್ಮಜಿಜ್ಞಾಸಾಯಾಮ್; ಕಿಂ ತು ಶ್ರುತ್ಯಾದಯಃ ಅನುಭವಾದ-ಯಶ್ಚ ಯಥಾಸಂಭವಮಿಹ ಪ್ರಮಾಣಮ್ ॥</p> 
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೨</p>
		<p class="bhashya-verse-meaning">ಧರ್ಮಜಿಜ್ಞಾಸೆಯಲ್ಲಿ ಹೇಗೆ ಶ್ರುತಿವಾಕ್ಯಗಳೇ ಪ್ರಮಾಣವೋ, ಬ್ರಹ್ಮಜಿಜ್ಞಾಸೆಯಲ್ಲಿ ಹಾಗಲ್ಲ ; ಮತ್ತೇನೆಂದರೆ, ವೇದಾಂತವಾಕ್ಯಗಳೂ ಮತ್ತು ಅನುಭವವೇ ಮುಂತಾದವುಗಳೂ ಯಥಾಸಂಭವವಾಗಿ ಇಲ್ಲಿ ಪ್ರಮಾಣವಾಗಿರುತ್ತವೆ.</p>
		<p class="description">ವೇದಗಳ ಸಂದೇಶಗಳನ್ನು ಕರ್ಮಕಾಂಡವೆಂದೂ ಜ್ಞಾನಕಾಂಡವೆಂದೂ ಎರಡಾಗಿ ವಿಭಜಿಸಿರುತ್ತಾರೆ. ಕರ್ಮ ಹಾಗೂ ಜ್ಞಾನಗಳ ಸಾಧನ, ಸ್ವರೂಪ, ಫಲಗಳನ್ನು ವಿಚಾರಮಾಡುವದಕ್ಕಾಗಿಯೇ ಧರ್ಮಜಿಜ್ಞಾಸೆಯೆಂಬ ಪೂರ್ವಮೀಮಾಂಸಾದರ್ಶನವೂ ಬ್ರಹ್ಮಜಿಜ್ಞಾಸಾಯೆಂಬ ಉತ್ತರಮೀಮಾಂಸಾದರ್ಶನವೂ ಹೊರಟಿವೆ.</p>
		<p class="description">ಧರ್ಮ, ಅಧರ್ಮ; ಪುಣ್ಯ , ಪಾಪ; ಕರ್ತವ್ಯ, ಅಕರ್ತವ್ಯ; ಸುಕೃತ, ದುಷ್ಕೃತ; ಅಧಿಕಾರ, ಅನಧಿಕಾರ; ಸ್ವರ್ಗ, ನರಕ—ಮುಂತಾದವನ್ನು ವಿಚಾರಮಾಡುವ ಧರ್ಮಜಿಜ್ಞಾಸಾಶಾಸ್ತ್ರಕ್ಕೆ ವೇದವೊಂದೇ ಪ್ರಮಾಣವು. ಅಲ್ಲಿ ತರ್ಕಕ್ಕಾಗಲಿ ಸಾರ್ವತ್ರಿಕ ಅನುಭವಕ್ಕಾಗಲಿ ಹೆಚ್ಚು ಅವಕಾಶವಿಲ್ಲ.</p>
		<p class="description">ಆದರೆ ವಿದ್ಯಾ, ಅವಿದ್ಯಾ; ಜೀವ, ಬ್ರಹ್ಮ ; ಸತ್ಯ, ಮಿಥ್ಯಾ; ಸ್ವಾಭಾವಿಕ, ಆಗಂತುಕ; ಬಂಧ, ಮೋಕ್ಷ—ಇತ್ಯಾದಿಗಳನ್ನು ಕುರಿತು ವಿಚಾರಮಾಡುವ ಬ್ರಹ್ಮಜಿಜ್ಞಾಸಾಶಾಸ್ತ್ರಕ್ಕೆ ವೇದಪ್ರಾಮಾಣ್ಯದ ಜೊತೆಗೆ ಸಾರ್ವತ್ರಿಕಾನುಭವವೂ ಅನುಭವಾನುಸಾರಿತರ್ಕವೂ ಉಂಟು. ವೇದಾಂತವು ಅನುಭವದರ್ಶನ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.05">
		<p class="intro-shloka">॥ ಕರ್ಮಕಾಂಡಮರ್ಮಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಪೂರ್ವತಂತ್ರರಹಸ್ಯಜ್ಞಂ ಮಂತ್ರಕರ್ಮಾಥರ್ಕೋವಿದಮ್<br/>ಬ್ರಹ್ಮವಿದ್ಯಾರಹಸ್ಯಜ್ಞಂ ನೌಮಿ <strong>ಶಂಕರ</strong>ಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೫</span><br /><span class="num">೩೬.</span> ಕರ್ಮಕಾಂಡದಲ್ಲಿ ಜ್ಞಾನವಾದಮೇಲೆ ಕರ್ಮ</h1>
		<p class="bhashya-verse">ವಿಧಿವಿಷಯೇ..... ವಾಕ್ಯಾರ್ಥಜ್ಞಾನಕಾಲಾದನ್ಯತ್ರ ಅನುಷ್ಠೇಯೋ ಅರ್ಥೋಽಸ್ತಿ ಅಗ್ನಿಹೋತ್ರಾದಿಲಕ್ಷಣಃ।</p>
		<p class="bhashya-verse-source">ಮುಂಡಕಭಾಷ್ಯ ೧-೬</p>
		<p class="bhashya-verse-meaning">ಕರ್ಮಕಾಂಡದಲ್ಲಿ ಮಂತ್ರಗಳ ಅರ್ಥವನ್ನು ತಿಳಿದಮೇಲೂ ಬೇರೆಯಾಗಿ ಮಾಡಬೇಕಾಗಿರುವ ಅಗ್ನಿಹೋತ್ರವೇ ಮುಂತಾದ ಕರ್ಮಗಳು ಇರುತ್ತವೆ.</p>
		<p class="description">ವೇದಗಳಲ್ಲಿ ಕರ್ಮಕಾಂಡ ಮತ್ತು ಜ್ಞಾನಕಾಂಡ ಎಂದು ಎರಡು ಭಾಗಗಳುಂಟು. ಕರ್ಮವಿಚಾರವನ್ನು ತಿಳಿಸುವ ಶಾಸ್ತ್ರಕ್ಕೆ ಪೂರ್ವಮೀಮಾಂಸಾದರ್ಶನವೆಂದೂ ಬ್ರಹ್ಮವಿಚಾರವನ್ನು ಕುರಿತು ಚಿಂತನೆ ಮಾಡುವ ಶಾಸ್ತ್ರಕ್ಕೆ ಉತ್ತರಮೀಮಾಂಸಾದರ್ಶನವೆಂದೂ ಹೆಸರು. ಪೂರ್ವಮೀಮಾಂಸಾದರ್ಶನಕ್ಕೆ ಭಗವಾನ್ ಜೈಮಿನಿ ಆಚಾರ್ಯರೂ ಉತ್ತರಮೀಮಾಂಸಾದರ್ಶನಕ್ಕೆ ಭಗವಾನ್ ಬಾದರಾಯಣ ಆಚಾರ್ಯರೂ ಮೂಲಪ್ರವರ್ತಕರಾದ ಸೂತ್ರಕಾರರುಗಳು.</p>
		<p class="description">ಕರ್ಮಕಾಂಡದಲ್ಲಿ ತಿಳಿಸಿರುವ <strong>ಧರ್ಮ</strong>ವೆಂಬ ಕರ್ಮಗಳನ್ನು ಮಾಡ ಬೇಕಾದರೆ ಅದಕ್ಕೆ ಮುಂಚೆ ಆಯಾ ವಿನಿಯುಕ್ತ ಮಂತ್ರಗಳ ಅರ್ಥವನ್ನು ತಿಳಿದುಕೊಳ್ಳಬೇಕು. ಅಂದರೆ ಮೊದಲು ಮಂತ್ರಗಳ ಅಧ್ಯಯನ, ಆಮೇಲೆ ಅರ್ಥಜ್ಞಾನ, ಆಮೇಲೆ ಅದರಂತೆ ಕರ್ಮಾನುಷ್ಠಾನ, ಆಮೇಲೆ ಮರಣಾನಂತರ ಸ್ವರ್ಗಪ್ರಾಪ್ತಿ. ಬರೀ ಮಂತ್ರಾರ್ಥ ಜ್ಞಾನಮಾತ್ರದಿಂದ ಸ್ವರ್ಗವು ದೊರಕುವುದಿಲ್ಲ. ಅನೇಕ ವಿದ್ವಾಂಸರು ವೇದಗಳ ಮಂತ್ರಾರ್ಥಜ್ಞಾನವನ್ನು ಮಾತ್ರ ಉಳ್ಳವರಾಗಿ ಅದರಂತೆ ಕರ್ಮಾನುಷ್ಠಾನವನ್ನು ಮಾಡುವದಿಲ್ಲ. ಅಂಥವರಿಗೆ ಬರೀ ಮಂತ್ರಾರ್ಥಜ್ಞಾನದಿಂದ ಸ್ವರ್ಗವು ದೊರಕುವದಿಲ್ಲ. ಮಂತ್ರಗಳ ಅರ್ಥವನ್ನೂ ಕರ್ಮವಿಧಿಗಳ ನಿಯಮಗಳನ್ನೂ ಸರಿಯಾಗಿ ತಿಳಿದುಕೊಂಡು ಅನಂತರ ಅದರಂತೆ ಕರ್ಮಗಳನ್ನು ಮಾಡಿದರೆ ಮಾತ್ರ ಆಯಾ ಫಲಗಳು ದೊರಕುತ್ತವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.06">
		<p class="intro-shloka">॥ ಬ್ರಹ್ಮಜ್ಞಾನಿವರೇಣ್ಯಾಯ ಶಂಕರಾಯ ನಮಃ ॥</p> 
		<p class="shloka">ಗೀತಾಶಾಸ್ತ್ರವಿದಂ ಪ್ರಾಜ್ಞಂ ಸರ್ವಶಾಸ್ತ್ರಾರ್ಥಕೋವಿದಮ್।<br/><strong>ಶಂಕರಂ</strong> ಭಾಸ್ಕರಂ ವಂದೇ ಗೀತಾಶಾಸ್ತ್ರಾರ್ಥಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೬</span><br /><span class="num">೩೭.</span> ಗೀತೆಯಲ್ಲಿ ಏನಿದೆ?</h1>
		<p class="bhashya-verse">ತದಿದಂ ಗೀತಾಶಾಸ್ತ್ರಂ ಸಮಸ್ತವೇದಾರ್ಥ ಸಾರಸಂಗ್ರಹ- ಭೂತಮ್, ದುರ್ವಿಜ್ಞೇಯಾರ್ಥಮ್ ॥</p> 
		<p class="bhashya-verse-source">ಗೀತಾಭಾಷ್ಯ–ಅವತರಣಿಕಾಭಾಷ್ಯ</p>
		<p class="bhashya-verse-meaning">ಈ ಗೀತಾಶಾಸ್ತ್ರದಲ್ಲಿ ಸಕಲವೇದವೇದಾಂತಗಳ ಸಾರವನ್ನು ಸಂಗ್ರಹವಾಗಿ ತಿಳಿಸಿದೆ. ಆದರೆ ಇದನ್ನು ತಾವು ತಾವೇ ಸ್ವತಂತ್ರವಾಗಿ ಅರ್ಥಮಾಡಿಕೊಳ್ಳಲು ಕಷ್ಟವಾಗುತ್ತದೆ.</p>
		<p class="description">ಸರ್ವಜ್ಞರಾದ ವ್ಯಾಸಮಹರ್ಷಿಗಳ ತಪಸ್ಸಿನ ಸಾರವೇ ಶ್ರೀಮನ್ಮಹಾಭಾರತ. <strong>ಪಂಚಮವೇದ</strong>ವೆಂದೇ ಇದನ್ನು ಕರೆಯುತ್ತಾರಲ್ಲವೆ!</p>
		<p class="description"><strong>ದಾತಾ ಪಂಚದಶಂ ರತ್ನಂ ಸುಪುತ್ರಃ ಸಪ್ತಮೋ ರಸಃ ।<br/> ‘ಭಾರತಂ ಪಂಚಮೋ ವೇದಃ’ ಜಾಮಾತಾ ದಶಮೋ ಗ್ರಹಃ ॥</strong></p>
		<p class="description">ಉದಾರಿಯಾದ ದಾನಿಯು ಹದಿನೈದನೆಯ ರತ್ನ, ಸತ್ಪುತ್ರನು ಏಳನೇ ರಸ, ‘ಮಹಾಭಾರತವು ಐದನೆಯ ವೇದ’, ಅಳಿಯನು ಹತ್ತನೇ ಗ್ರಹ.</p>
		<p class="description">ಭಾರತವೆಂಬ ಸಮುದ್ರದಲ್ಲಿ ಐದು ರತ್ನಗಳಿರುತ್ತವೆ.</p>
		<p class="description"><strong>ಗೀತಾ ಸಹಸ್ರನಾಮೈವ ಸ್ತವರಾಜೋ ಹ್ಯನುಸ್ಮೃತಿಃ ।<br/> ಗಜೇಂದ್ರಮೋಕ್ಷಣಂ ಚೈವ ಪಂಚ ರತ್ನಾನಿ ಭಾರತೇ ॥</strong></p>
		<p class="description">ಭಗವದ್ಗೀತೆ, ಶ್ರೀವಿಷ್ಣುಸಹಸ್ರನಾಮ, ಭೀಷ್ಮಸ್ತವರಾಜ, ಅನುಸ್ಮೃತಿ ಮತ್ತು ಗಜೇಂದ್ರಮೋಕ್ಷ—ಈ ಐದು <strong>ಭಾರತರತ್ನ</strong>ಗಳು.</p>
		<p class="description">ಈ ಪಂಚರತ್ನಗಳಲ್ಲಿ ಗೀತೆಯೇ ಪ್ರಥಮ ರತ್ನ. ಸಕಲಮಾನವರಿಗೂ ಬೇಕಾಗಿರುವ ಧರ್ಮ, ಅರ್ಥ, ಕಾಮ, ಮೋಕ್ಷಗಳ ಸ್ವರೂಪವನ್ನು ಗೀತೆಯಲ್ಲಿ ಚೆನ್ನಾಗಿ ತಿಳಿಸಿದೆ. ಅಧ್ಯಯನಮಾಡಿಯೇ ಗೀತೆಯ ಆಳವನ್ನು ತಿಳಿಯಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.07">
		<p class="intro-shloka">॥ ಶ್ರೋತ್ರಿಯಬ್ರಹ್ಮನಿಷ್ಠಾಯ ಶಂಕರಾಯ ನಮಃ ॥</p> 
		<p class="shloka"><strong>ಶಂಕರಂ</strong> ನೌಮಿ ವಾಗೀಶಂ ಪಾಶವೀವೃತ್ತಿನಾಶಕಮ್।<br/>ಸದಾಚಾರಪರಂ ದೇವಂ ಸದಾಚಾರಪ್ರಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೭</span><br /><span class="num">೩೮.</span> ಪಾಶವೀವೃತ್ತಿಯಿಂದ ಅಧೋಗತಿ!</h1>
		<p class="bhashya-verse">ಸ್ವಾಭಾವಿಕ್ಯಾ ತು ಅಶಾಸ್ತ್ರೀಯಯಾ ಪ್ರವೃತ್ತ್ಯಾ ಪಶ್ವಾದಿಸ್ಥಾವರಾಂತಾ ಅಧೋಗತಿಃ ಸ್ಯಾತ್।</p>
		<p class="bhashya-verse-source">ಕೇನಭಾಷ್ಯ–ಅವತರಣಿಕಾಭಾಷ್ಯ</p>
		<p class="bhashya-verse-meaning">ಸ್ವಾಭಾವಿಕವಾದ ಹಾಗೂ ಶಾಸ್ತ್ರವಿರುದ್ಧವಾದ ಆಚರಣೆಗಳಿಂದ ಪಶುಪಕ್ಷಿಮುಂತಾದ ಸ್ಥಾವರದ ವರೆಗಿನ ಅಧೋಗತಿಯು ಉಂಟಾಗಿಬಿಡುತ್ತದೆ.</p>
		<p class="description">ಪ್ರಾಣಿಗಳನ್ನು ಉಚ್ಚ ಮಧ್ಯಮ ನೀಚ ಎಂದು ಮೂರು ಪಂಗಡವನ್ನಾಗಿ ಮಾಡಿದ್ದಾರೆ. ಈಗ ಮನುಷ್ಯರಾಗಿರುವವರು ಸದಾಚಾರವಂತರಾಗಿ ಸಾತ್ತ್ವಿಕರಾಗಿ ಸತ್ಕರ್ಮಾನುಷ್ಠಾನತತ್ಪರರಾಗಿದ್ದು ಜೀವನವನ್ನು ನಡೆಸುತ್ತಿದ್ದರೆ ಅಂಥವರು ಮರಣಾನಂತರ  ಊರ್ಧ್ವಗತಿಯಿಂದ ದೇವತೆಗಳಾಗಿ ಹುಟ್ಟುತ್ತಾರೆ. ಪುಣ್ಯಕರ್ಮಗಳ ಆಧಿಕ್ಯದಿಂದ ದೊರಕುವ ಅತಿ ಹೆಚ್ಚಿನ ಫಲವಿದು. ಇನ್ನು, ಪುಣ್ಯ ಪಾಪ ಕರ್ಮಗಳ ಮಿಶ್ರಣದಿಂದ ಜೀವನವನ್ನು ಸಾಗಿಸುತ್ತಿದ್ದರೆ ಅಂಥವರು ಪುನಃ ಮನುಷ್ಯರಾಗಿ ಹುಟ್ಟುತ್ತಾರೆ. ಆದರೆ ಕೇವಲ ಪಶುವೃತ್ತಿಯಿಂದ ಜೀವಿಸುತ್ತಾ ಅನಾಚಾರ ದುರಾಚಾರ ನಿರತರಾಗಿದ್ದರೆ ಅಂಥವರಿಗೆ ಅಧೋಗತಿಯೇ ಉಂಟಾಗುತ್ತದೆ. ಅಂದರೆ ನಾಯಿ, ನರಿ, ಕತ್ತೆ, ಕುದುರೆ, ಪಶು, ಪಕ್ಷಿ, ಕ್ರಿಮಿಕೀಟವಾಗಿ ಅಂಥವರು ಹುಟ್ಟುತ್ತಾರೆ.</p>
		<p class="description">ಆದ್ದರಿಂದ ಇಲ್ಲಿ ಶ್ರೀಶಂಕರರ ಎಚ್ಚರಿಕೆಯ ಮಾತೇನೆಂದರೆ: ಎಲೈ ಮಾನವರೆ, ನೀವುಗಳು ಉತ್ತಮ ಕರ್ಮಗಳನ್ನು ಮಾಡದೇ ಹೋದರೂ ಚಿಂತೆಯಿಲ್ಲ , ಆದರೆ ಶಾಸ್ತ್ರಕ್ಕೆ ವಿರುದ್ಧವಾದ ಆಚರಣೆಗಳನ್ನು ಖಂಡಿತಾ ಮಾಡಬೇಡಿರಿ. ನಮಗೆ ಗೊತ್ತಿಲ್ಲದೆ ಬೆಂಕಿಯನ್ನು ಮುಟ್ಟಿದರೂ ಅದು ಸುಡುವಂತೆ ಶಾಸ್ತ್ರವಿರುದ್ಧವಾದ ಪಾಪಾಚರಣೆಯಿಂದ ಸತ್ತಮೇಲೆ ಅಧೋಗತಿಯುಂಟಾಗುತ್ತದೆ. ಆದ್ದರಿಂದ ಖಂಡಿತಾ ಪಾಪಾಚರಣೆಯನ್ನು ಮಾಡಲೇಬಾರದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.08">
		<p class="intro-shloka">॥ ಸದ್ಗುರುದೇವಾಯ ಶಂಕರಾಯ ನಮಃ ॥</p> 
		<p class="shloka">ಸರ್ವಜ್ಞಂ ಸರ್ವಶಾಸ್ತ್ರಜ್ಞಂ ಶಿಷ್ಯಾನುಗ್ರಹಕಾರಕಮ್।<br/>ಸಂಪ್ರದಾಯವಿದಂ ವಂದೇ <strong>ಶಂಕರಂ</strong> ಸದ್ಗುರುಂ ಸದಾ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೮</span><br /><span class="num">೩೯.</span> ‘ಗುರುಶಿಷ್ಯ’ರು ಹೇಗಿರಬೇಕು?</h1>
		<p class="bhashya-verse">ತಪೋಯುಕ್ತೈಃ ಗ್ರಾಹ್ಯಾ, ಸರ್ವಜ್ಞಕಲ್ಪೈಃ ಆಚಾರ್ಯೈಃ ವಕ್ತವ್ಯಾ ಚ ಬ್ರಹ್ಮವಿದ್ಯಾ।</p>
		<p class="bhashya-verse-source">ಪ್ರಶ್ನಭಾಷ್ಯ–ಅವತರಣಿಕಾಭಾಷ್ಯ</p>
		<p class="bhashya-verse-meaning">ಸರ್ವಜ್ಞಕಲ್ಪರಾದ ಆಚಾರ್ಯರು ಬ್ರಹ್ಮವಿದ್ಯೆಯನ್ನು ಉಪದೇಶಿಸಬೇಕು ಮತ್ತು ತಪೋಯುಕ್ತರಾದ ಶಿಷ್ಯರು ಇದನ್ನು ಶ್ರದ್ಧೆಯಿಂದ ಶ್ರವಣಮಾಡಿ ಅರ್ಥಮಾಡಿಕೊಳ್ಳಬೇಕು.</p>
		<p class="description">ಬ್ರಹ್ಮವಿದ್ಯೆಗೆ ಅರ್ಹರಾದ ಸದ್ಗುರುಗಳ ಮತ್ತು ಶಿಷ್ಯರ ಲಕ್ಷಣಗಳನ್ನು ಅತ್ಯಂತಸರಳವಾಗಿ ಸದ್ಗುರುಪುಂಗವರಾದ ಶ್ರೀ ಶಂಕರರು ತಿಳಿಸಿದ್ದಾರೆ.</p>
		<p class="description">ಬ್ರಹ್ಮವಿದ್ಯೆಯು ಬುದ್ಧಿಚಾತುರ್ಯದಿಂದ ಅಥವಾ ಬುದ್ಧಿಕೌಶಲದಿಂದ ಪಡೆಯುವ ಪುಸ್ತಕ ಮಸ್ತಕ ವಿದ್ಯೆಯಲ್ಲ. ಇದಕ್ಕೆ ಚಿತ್ತಶುದ್ಧಿಯು ಬಹಳ ಮುಖ್ಯವಾದದ್ದು. ಅಂತಃಕರಣದಲ್ಲಿ ಅಹಂಕಾರ, ರಾಗದ್ವೇಷ, ಕಾಮಕ್ರೋಧಲೋಭಗಳು ತುಂಬಿಕೊಂಡಿದ್ದರೆ ಅಂಥವರಿಗೆ ಆತ್ಮಜ್ಞಾನವು ಲಭಿಸದು.</p>
		<p class="description">ಜ್ಞಾನಪ್ರಾಪ್ತಿಗೆ ಶಿಷ್ಯನು ಯೋಗ್ಯನಾಗಿರಬೇಕು. ಅಂದರೆ ತಪಸ್ಸು, ಇಂದ್ರಿಯನಿಗ್ರಹ, ವಿವೇಕ, ವೈರಾಗ್ಯ, ಸತ್ಯ, ಸದ್ಗುರುನಿಷ್ಠೆ ಮುಂತಾದ ಸದ್ಗುಣಗಳಿಂದ ಕೂಡಿದವನಾಗಿರಬೇಕು. ಮನಸ್ಸು ಅತ್ಯಂತ ನಿರ್ಮಲವೂ ಪ್ರಶಾಂತವೂ ಆಗಿರಬೇಕು. ಆರ್ಜವಗುಣವುಳ್ಳವನಿಗೆ ಆತ್ಮವಿದ್ಯೆಯು ಬೇಗನೆ ನಾಟುತ್ತದೆ.</p>
		<p class="description">ಬ್ರಹ್ಮವಿದ್ಯೋಪದೇಶಕನಾದ ಸದ್ಗುರುವೂ ಉತ್ತಮನಾಗಿರಬೇಕು. ಸದ್ಗುರುವು ಶಾಸ್ತ್ರಾರ್ಥವನ್ನು ಸಾಂಪ್ರದಾಯಿಕ ಕ್ರಮದಿಂದ ಬಲ್ಲವನಾಗಿರಬೇಕು. ಕೇವಲ ಬಾಯಿವೇದಾಂತವನ್ನು ಹೇಳುವವನಾಗದೆ ಬ್ರಹ್ಮನಿಷ್ಠನೂ ಆಗಿರಬೇಕು. ಇಂಥ ಸದ್ಗುರುವು ಅಂಥ ಶಿಷ್ಯರಿಗೆ ಉಪದೇಶಿಸಿದ ಬ್ರಹ್ಮವಿದ್ಯೆಯು ಮುಕ್ತಿಗೆ ಸಾಧನವಾಗುವುದರಲ್ಲಿ ಸಂಶಯವುಂಟೆ?</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.09">
		<p class="intro-shloka">॥ ತಪೋನಿಧಯೇ ಶಂಕರಾಯ ನಮಃ ॥</p> 
		<p class="shloka">ತಪೋನಿಷ್ಠಂ ಮಹಾಚಾರ್ಯಂ <strong>ಶಂಕರಾಚಾರ್ಯ</strong>ಮವ್ಯಯಮ್।<br/>ಜ್ಞಾನವಿಜ್ಞಾನಸಂಪೂರ್ಣಂ ಶ್ರಯೇ ಮಂಗಳರೂಪಿಣಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೯</span><br /><span class="num">೪೦.</span> ಜ್ಞಾನವಾಗುವವರೆಗೂ ತಪಸ್ಸು ಬೇಕೇ ಬೇಕು</h1>
		<p class="bhashya-verse">ಯಾವತ್ ಬ್ರಹ್ಮಣಃ ಲಕ್ಷಣಂ ನಿರತಿಶಯಂ ನ ಭವತಿ, ಯಾವಚ್ಚ ಜಿಜ್ಞಾಸಾ ನ ನಿವರ್ತತೇ, ತಾವತ್ ತಪ ಏವ ಸಾಧನಮ್।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೩-೨</p>
		<p class="bhashya-verse-meaning">ಎಲ್ಲಿಯವರೆಗೆ ಪರಬ್ರಹ್ಮವನ್ನು ನಿರತಿಶಯಸ್ವರೂಪವೆಂದು ಸಾಧಕನು ತಿಳಿಯಲಾರನೋ, ಮತ್ತು ಎಲ್ಲಿಯವರೆಗೆ ಇನ್ನೂ ತಿಳಿಯಬೇಕೆಂಬ ಆಶೆಯು ಇರುತ್ತದೆಯೋ ಅಲ್ಲಿಯವರೆಗೂ ತಪಸ್ಸೇ ಸಾಧನವಾಗಿರುತ್ತದೆ.</p>
		<p class="description">ತಪಸ್ಸನ್ನು ಮಾಡಬೇಕು, ತಪಸ್ಸು ಜ್ಞಾನಕ್ಕೆ ಸಾಧನ ಎಂದು ಶಾಸ್ತ್ರಗಳು ತಿಳಿಸುತ್ತವೆ. ತಪಸ್ಸೆಂದರೆ ವಿಚಾರ, ತಪಸ್ಸೆಂದರೆ ಮನನಕ್ರಮ. ಈ ತಪಸ್ಸನ್ನು ಎಷ್ಟು ವರ್ಷ ಮಾಡಬೇಕು? ಎಂದು ಅನೇಕರು ಕೇಳುತ್ತಿರುತ್ತಾರೆ. ಊಟವನ್ನು ಎಷ್ಟು ಮಾಡಬೇಕು? ಎಂದರೆ ಹೊಟ್ಟೆಯು ತುಂಬಿ ತೃಪ್ತಿಯಾಗುವವರೆಗೆ. ಹಾಗೆಯೇ ಮನಸ್ಸು ಶುದ್ಧವಾಗಿ ಆತ್ಮತತ್ತ್ವವನ್ನು ಅರಿತುಕೊಳ್ಳುವ ಯೋಗ್ಯತೆಯು ಬರುವವರೆಗೂ ತಪಸ್ಸು ಬೇಕೇ ಬೇಕು.</p>
		<p class="description">ಬ್ರಹ್ಮವಿಚಾರವನ್ನು ಸದ್ಗುರುಗಳಿಂದ ಶ್ರವಣಮಾಡುವುದಕ್ಕೂ ತಪಸ್ಸು ಬೇಕು. ಶ್ರವಣಮಾಡಿದ್ದನ್ನು ಮನನಮಾಡುವುದಕ್ಕೂ ತಪಸ್ಸು ಬೇಕು, ಅನಂತರ ಅನುಭವಕ್ಕೆ ತಂದುಕೊಳ್ಳುವುದಕ್ಕೂ ತಪಸ್ಸು ಬೇಕು. ಏಕಾಗ್ರತೆಯೇ ತಪಸ್ಸು, ಮನಸ್ಸಿನ ಸಮಾಧಾನವೇ ತಪಸ್ಸು. ತಪಸ್ಸಿಲ್ಲದಿದ್ದರೆ ಲೌಕಿಕವಿದ್ಯೆಯೇ ನಮಗೆ ದಕ್ಕುವದಿಲ್ಲ, ಎಂದಮೇಲೆ ಇನ್ನು ಬ್ರಹ್ಮವಿದ್ಯೆಗೆ ಈ ತಪಸ್ಸು ಬೇಕೇಬೇಕೆಂಬುದನ್ನು ಬೇರೆಯಾಗಿ ಹೇಳಬೇಕೆ? ತಾನೇ ಬ್ರಹ್ಮವಾಗಿದ್ದೇನೆ, ತಾನು ಅಸಂಸಾರಿಯಾದ ಪರಬ್ರಹ್ಮವೇ, ಇನ್ನು ತಿಳಿಯಬೇಕಾದದ್ದು ಏನೂ ಉಳಿದಿಲ್ಲ ಎಂಬ ನಿಶ್ಚಯಜ್ಞಾನವಾಗಿಬಿಟ್ಟರೆ ಆಗ ಇನ್ನು ಮುಂದಕ್ಕೆ ತಪಸ್ಸು ಬೇಕಾಗಿರುವದಿಲ್ಲ. ಆಗ ಅವನು ಕೃತಕೃತ್ಯನಾಗಿಬಿಟ್ಟನಲ್ಲವೆ?</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.10">
		<p class="intro-shloka">॥ ‘ತತ್ತ್ವಮಸಿ’ನಿಷ್ಠಾಯ ಶಂಕರಾಯ ನಮಃ ॥</p> 
		<p class="shloka"><strong>ಶಂಕರಾಯ</strong> ನಮಸ್ತುಭ್ಯಂ ಶಂಕರಾನಂದಭಾನವೇ।<br/>ಬ್ರಹ್ಮನಿಷ್ಠಾಯ ಧೀರಾಯ ಯತಿರಾಜಾಯ ತೇಜಸೇ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧೦</span><br /><span class="num">೪೧.</span> “ತತ್ ತ್ವಮ್ ಅಸಿ”—ಎಂದರೇನು?</h1>
		<p class="bhashya-verse">ನ ಹಿ “ತತ್ತ್ವಮಸಿ” ಇತ್ಯಸ್ಯ ವಾಕ್ಯಸ್ಯ ಅರ್ಥಃ “ತತ್ ತ್ವಂ ಮೃತೋ ಭವಿಷ್ಯಸಿ” ಇತ್ಯೇವಂ ಪರಿಣೇತುಂ ಶಕ್ಯಃ ॥</p> 
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೩-೩-೩೨</p>
		<p class="bhashya-verse-meaning">‘ತತ್ ತ್ವಮ್ ಅಸಿ’—ಆ ಪರಬ್ರಹ್ಮವೇ ನೀನಾಗಿದ್ದೀಯೆ—ಎನ್ನುವ ಶ್ರುತಿವಾಕ್ಯಕ್ಕೆ ‘ನೀನು ಸತ್ತಮೇಲೆ ಆ ಬ್ರಹ್ಮವಾಗುವೆ’ ಎಂದು ತಿರುಚಿ ಅರ್ಥವನ್ನು ಮಾಡುವುದಕ್ಕೆ ಆಗುವದಿಲ್ಲವಷ್ಟೆ!</p>
		<p class="description">ಉಪನಿಷತ್ತುಗಳಲ್ಲಿ <strong>ಅಯಮಾತ್ಮಾ ಬ್ರಹ್ಮ; ಅಹಂ ಬ್ರಹ್ಮಾಸ್ಮಿ;</strong> <strong>ಆತ್ಮೈವೇದಂ ಸರ್ವಮ್, ತತ್ತ್ವಮಸಿ</strong> ಮುಂತಾದ ವಾಕ್ಯಗಳಿರುತ್ತವೆ. ಈ ಆತ್ಮನು ಬ್ರಹ್ಮವೇ ಆಗಿದ್ದಾನೆ; ನಾನು ಬ್ರಹ್ಮವೇ ಆಗಿದ್ದೇನೆ; ಇದೆಲ್ಲವೂ ಆತ್ಮನೇ ಆಗಿದೆ; ನೀನು ಬ್ರಹ್ಮವೇ ಆಗಿದ್ದೀಯೆ—ಎಂಬೀ ವಾಕ್ಯಗಳಲ್ಲಿ ವರ್ತಮಾನಕಾಲದ ಕ್ರಿಯಾಪದವನ್ನು ಪ್ರಯೋಗಿಸಿದೆಯೇ ಹೊರತು ಭವಿಷ್ಯತ್ ಕಾಲದ ಕ್ರಿಯಾಪದಗಳನ್ನು ಪ್ರಯೋಗಿಸಿರುವದಿಲ್ಲ.</p>
		<p class="description">ಈ ಜನ್ಮದಲ್ಲಿ ಶಾಸ್ತ್ರೋಕ್ತ ಕರ್ಮಾನುಷ್ಠಾನಗಳನ್ನು ಮಾಡಿದರೆ ಸತ್ತಮೇಲೆ ಸ್ವರ್ಗಾದಿಫಲಗಳು ದೊರಕುತ್ತವೆ. ಈಗ ಇಲ್ಲಿ ಯಾರಿಗೂ ಸ್ವರ್ಗಲೋಕದ ಅನುಭವವಾಗುವದಿಲ್ಲ. “ತಾನು ಸಾಯಬೇಕು, ಸ್ವರ್ಗ ಕಾಣಬೇಕು”! ಆದರೆ ಮೋಕ್ಷವು ಹೀಗಲ್ಲ. ಉಂಡರೆ ತೃಪ್ತಿಯಾಗುವಂತೆ, ಬೆಂಕಿ ಮುಟ್ಟಿದರೆ ಕೂಡಲೇ ಸುಡುವಂತೆ ಆತ್ಮಜ್ಞಾನವಾದ ಕೂಡಲೇ ಮೋಕ್ಷವು ದೊರಕುತ್ತದೆ. “ಈಗ ಜ್ಞಾನವುಂಟಾದರೆ ಸತ್ತಮೇಲೆ ಮುಕ್ತಿಯಾದೀತು” ಎಂದು ಅರ್ಥಮಾಡುವದು ಸರಿಯಲ್ಲ. ಜ್ಞಾನವುಂಟಾದ ಕೂಡಲೇ ಮೋಕ್ಷವು, ಆತ್ಮಜ್ಞಾನವೇ ಮುಕ್ತಿ— ಎಂದರ್ಥ. <strong>ತಮೇವಂ ವಿದ್ವಾನ್ ಅಮೃತ ಇಹ ಭವತಿ</strong>—ಎಂಬಿದೇ ಸಕಲ ವೇದವೇದಾಂತಗಳ ಸಾರವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.11">
		<p class="intro-shloka">॥ ಉಪಾಸನಮರ್ಮಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಉಪಾಸನರಹಸ್ಯಜ್ಞಂ ಬ್ರಹ್ಮಾತ್ಮಜ್ಞಾನಸಂಯುತಮ್।<br/>ಉಪಾಸನೋಪದೇಷ್ಟಾರಂ ವಂದೇ <strong>ಶಂಕರ</strong>ದೇಶಿಕಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧೧</span><br /><span class="num">೪೨.</span> ಉಪಾಸನೆಗೆ ನಾಲ್ಕು ಅಂಗಗಳು</h1>
		<p class="bhashya-verse">ಉಪಾಸನಂ ನಾಮ ಯಥಾಶಾಸ್ತ್ರಸಮರ್ಪಿತಂ ಕಿಂಚಿದಾಲಂಬನಮ್ ಉಪಾದಾಯ ತಸ್ಮಿನ್ ಸಮಾನಚಿತ್ತವೃತ್ತಿಸಂತಾನಕರಣಮ್ ॥</p> 
		<p class="bhashya-verse-source">ಛಾಂದೋಗ್ಯಭಾಷ್ಯ—ಅವತರಣಿಕಾಭಾಷ್ಯ</p>
		<p class="bhashya-verse-meaning">‘ಉಪಾಸನೆ’ ಎಂದರೆ ಶಾಸ್ತ್ರದಲ್ಲಿ ತಿಳಿಸಿರುವಂತೆ ಒಂದು ಆಶ್ರಯವಾದ ದೇವತೆಯನ್ನು ತೆಗೆದುಕೊಂಡು ಅದೇ ದೇವತೆಯನ್ನು ಕುರಿತು ಒಂದೇ ಸಮನಾಗಿ ಮನಸ್ಸಿನಲ್ಲಿ ಯಾವಾಗಲೂ ಭಾವನೆ ಮಾಡುತ್ತಿರುವದು.</p>
		<p class="description">ಉಪಾಸನೆಯಿಂದ ದೇವತಾಸಾಕ್ಷಾತ್ಕಾರ, ಉಪಾಸನೆಯಿಂದ ಸಿದ್ಧಿಪ್ರಾಪ್ತಿ, ಉಪಾಸನೆಯಿಂದ ಐಶ್ವರ್ಯಪ್ರಾಪ್ತಿ, ಉಪಾಸನೆಯಿಂದ ಚಿತ್ತೈಕಾಗ್ರತಾ —ಎಲ್ಲವೂ ಉಂಟಾಗುತ್ತದೆ. ಇಷ್ಟಫಲಪ್ರಾಪ್ತಿಗೂ ಅನಿಷ್ಟ ಫಲ ಪರಿಹಾರಕ್ಕೂ ಉಪಾಸನೆಯು ಸಾಧನವಾಗುತ್ತದೆ.</p>
		<p class="description">ಇಂಥ ಉಪಾಸನೆಗಳು ಅಷ್ಟೇನೂ ಸುಲಭವಲ್ಲ! ಗಡ್ಡಬಿಟ್ಟ ಮಾತ್ರಕ್ಕೆ, ಕುಂಕುಮ ಬಳಿದುಕೊಂಡ ಮಾತ್ರಕ್ಕೆ, ಉಪಾಸಕನಾಗಲಾರ! ಹಾಗಾದರೆ ಉಪಾಸಕನು ಹೇಗಿರಬೇಕು? ಉಪಾಸನೆ ಎಂದರೇನು? ನೋಡೋಣ. ಉಪಾಸನೆಗೆ ನಾಲ್ಕು ಲಕ್ಷಣಗಳಿರಬೇಕು:</p>
		<p class="description">೧. ಶ್ರುತಿಸ್ಮೃತಿಗಳಲ್ಲಿ ತಿಳಿಸಿರುವ ದೇವತೆಗಳನ್ನೇ ಉಪಾಸಕನು ಆರಿಸಿಕೊಳ್ಳಬೇಕು. ತನ್ನ ಮನಸ್ಸಿಗೆ ತೋಚಿದಂತೆ ಉಪಾಸನೆ ಮಾಡಬಾರದು.</p>
		<p class="description">೨. ಉಪಾಸನೆಗೆ ಒಂದೇ ಒಂದು ದೇವತೆಯನ್ನು ಆರಿಸಿಕೊಳ್ಳಬೇಕೇ ಹೊರತು ಎರಡು ಮೂರು ದೇವತೆಗಳನ್ನು ಇಟ್ಟುಕೊಳ್ಳಬಾರದು.</p>
		<p class="description">೩. ಆ ದೇವತೆಯಲ್ಲಿಯೇ ಮನಸ್ಸನ್ನು ಸದಾ ಸರ್ವದಾ ಸಂಪೂರ್ಣವಾಗಿ ನೆಟ್ಟಬೇಕು. ಬೇರೆ ಕಡೆಗೆ ಮನಸ್ಸು ಹೋಗದಂತೆ ನೋಡಿಕೊಳ್ಳಬೇಕು.</p>
		<p class="description">೪. ಆ ದೇವತೆಯನ್ನೇ ಸರ್ವಜ್ಞ ಸರ್ವಶಕ್ತನಾದ ಪರಮಾತ್ಮನೆಂದು ಶ್ರದ್ಧೆಯಿಂದ ಭಾವಿಸಬೇಕು. ಹೀಗೆ ಮಾಡಿದರೆ ಅದು<strong> ಉಪಾಸನೆ</strong>ಯಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.12">
		<p class="intro-shloka">॥ ಅಜಾತಬ್ರಹ್ಮವಿದೇ ಶಂಕರಾಯ ನಮಃ ॥</p> 
		<p class="shloka">ಶ್ರೋತ್ರಿಯಂ ಬ್ರಹ್ಮನಿಷ್ಠಂ ಶ್ರೀ<strong>ಶಂಕರಾ</strong>ಚಾರ್ಯಸದ್ಗುರುಮ್।<br/>ಅಜಾತಬ್ರಹ್ಮನಿಷ್ಠಂ ತಂ ವಂದೇ ಪ್ರಾಜ್ಞಂ ವಿವೇಕಿನಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧೨</span><br /><span class="num">೪೩.</span> ಇವರು ಅವಿವೇಕಿಗಳೇ!</h1>
		<p class="bhashya-verse">ತೇ ಹಿ ಶ್ರೋತ್ರಿಯಾಃ ಸ್ಥೂಲಬುದ್ಧಿತ್ವಾತ್ ಅಜಾತೇಃ ಅಜಾತಿವಸ್ತುನಃ ಸದಾ ತ್ರಸ್ಯಂತಿ ಆತ್ಮನಾಶಂ ಮನ್ಯಮಾನಾಃ ಅವಿವೇಕಿನಃ।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೪-೪೨</p>
		<p class="bhashya-verse-meaning">ಅವರು ಶ್ರುತಿಗಳನ್ನು ಅಧ್ಯಯನಮಾಡಿದ್ದರೂ, ಆಳವಾಗಿ ವಿಚಾರವನ್ನು ಮಾಡದ ಸ್ಥೂಲಬುದ್ಧಿಯುಳ್ಳವರೇ. ಆದ್ದರಿಂದ ‘ಅಜವಾದ ಬ್ರಹ್ಮ’ವೆಂದರೆ ಅದರಿಂದ ಹೆದರಿ ನಡುಗುತ್ತಾರೆ. ಬ್ರಹ್ಮವೇ ತಾನೆಂದು ತಿಳಿದರೆ ತಾನೇ ಎಲ್ಲಿ ನಾಶವಾಗಿಬಿಡುತ್ತೇನೋ? ಎಂಬ ಭಯವು ಇವರಿಗೆ ಇರುವದರಿಂದ ಇವರು ಅವಿವೇಕಿಗಳೇ.</p>
		<p class="description">ಶ್ರೋತ್ರಿಯರು ಎಂದರೆ ವೇದಶಾಸ್ತ್ರಪುರಾಣಗಳನ್ನು ಅಧ್ಯಯನ ಮಾಡಿರುವವರು. ಇವರು ವೇದಾಧ್ಯಯನ ಸಂಪನ್ನರಾದ ವೇದಪುರುಷರು. ಇವರು ಭಗವಂತನ ವಿಭೂತಿಯೇ ಎಂದರೆ ತಪ್ಪಾಗದು. ಇಂಥ ಶ್ರೋತ್ರಿಯರನ್ನು ಗೌರವಿಸಬೇಕು, ಪೂಜಿಸಬೇಕು, ವಂದಿಸಬೇಕು.</p>
		<p class="description">ಆದರೆ ಇವರೇನು ಬ್ರಹ್ಮಜ್ಞಾನಿಗಳಲ್ಲ. ಏಕೆಂದರೆ ಇವರು ವೇದಾಂತಾರ್ಥವನ್ನು ಸದ್ಗುರುಗಳಿಂದ ಸರಿಯಾಗಿ ತಿಳಿದವರಲ್ಲ. ಇವರು ತಮ್ಮನ್ನು “ಅಜವಾದ ಬ್ರಹ್ಮ”ವೆಂದು ಅನುಭವದಿಂದ ತಿಳಿದುಕೊಂಡಿರುವದಿಲ್ಲ. ಇಂಥ ವೇದಾಧ್ಯಯನಸಂಪನ್ನರಾದ ಶ್ರೋತ್ರಿಯರಿಗೆ ಬ್ರಹ್ಮಜ್ಞಾನವು ಉಂಟಾಗಿರುವದಿಲ್ಲ ಎಂದಷ್ಟೇ ಅಲ್ಲ , ಮತ್ತೇನೆಂದರೆ ಇವರಿಗೆ ‘ಬ್ರಹ್ಮಜ್ಞಾನ’ವೆಂದರೆ ಸ್ವಲ್ಪ ಭಯವೇ ಆದೀತು! ಈ ವೇದಪುರುಷರಿಗೆ ಕರ್ಮೋಪಾಸನೆಗಳಲ್ಲಿ ಆಸಕ್ತಿ , ಮಾಡಿ ಪಡೆಯುವುದರಲ್ಲಿಯೇ ಇವರಿಗೆ ತೃಪ್ತಿ ; ಬ್ರಹ್ಮಜ್ಞಾನವಾದರೋ ಇರುವದನ್ನು ಇರುವಂತೆ ಸರಿಯಾಗಿ ತಿಳಿಯುವ ವಿಚಾರಕ್ರಮ. ಅಜಬ್ರಹ್ಮದ ವಿಚಾರವೆಂದರೆ ಈ ಕರ್ಮಿಗಳಿಗೆ ಭಯವೇ ಆದೀತು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.13">
		<p class="intro-shloka">॥ ಪರಬ್ರಹ್ಮಸ್ವರೂಪಾಯ ಶಂಕರಾಯ ನಮಃ ॥</p> 
		<p class="shloka">ಸದಾಖ್ಯಂ ಸಚ್ಚಿದಾನಂದಂ ದೇಶಕಾಲಾದಿವರ್ಜಿತಮ್।<br/>ಸದ್ಗುರುಂ <strong>ಶಂಕರಂ</strong> ವಂದೇ ನಿರುಪಾಧಿಕಮವ್ಯಯಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧೩</span><br /><span class="num">೪೪.</span> ಬ್ರಹ್ಮವು ಅವಿಕಾರಿಯಾದ ತತ್ತ್ವವು</h1>
		<p class="bhashya-verse">ನೈತತ್ ಸದಾಖ್ಯಂ ಬ್ರಹ್ಮ ಸ್ವೇನ ರೂಪೇಣ ವ್ಯೇತಿ ವ್ಯಭಿಚರತಿ, ನಿರವಯವತ್ತ್ವಾತ್ ದೇಹಾದಿವತ್।</p>
		<p class="bhashya-verse-source">ಗೀತಾಭಾಷ್ಯ ೨-೧೭</p>
		<p class="bhashya-verse-meaning">ಈ “ಸತ್” ಸ್ವರೂಪವಾದ ಬ್ರಹ್ಮವು ತನ್ನ ನೈಜಸ್ವರೂಪದಿಂದ ಎಂದೆಂದಿಗೂ ಬದಲಾವಣೆಯಾಗುವದಿಲ್ಲ. ಏಕೆಂದರೆ ಬ್ರಹ್ಮವು ಅವಯವರಹಿತವಾಗಿರುತ್ತದೆ. ಆದರೆ ದೇಹಾದಿಗಳು ಸಾವಯವವಾದ್ದರಿಂದ ಸದಾ ಬದಲಾವಣೆಗೆ ಒಳಪಟ್ಟಿರುತ್ತವೆ.</p>
		<p class="description">ಬ್ರಹ್ಮಕ್ಕೆ ವೇದಾಂತದಲ್ಲಿ ‘ಸತ್’, ‘ಸತ್ಯ’ ಎಂದು ಹೆಸರು. ಸತ್ಯವೆಂದರೆ ದೇಶದಿಂದಾಗಲಿ ಕಾಲದಿಂದಾಗಲಿ ವಸ್ತುವಿನಿಂದಾಗಲಿ ಸ್ವಲ್ಪವೂ ಬದಲಾವಣೆಯಾಗದ ತತ್ತ್ವವು. ಪರಮಾತ್ಮನು ದೇಶಕಾಲಾದಿಗಳಿಗೂ ಕಾರಣನಾಗಿರುತ್ತಾನೆ. ಪರಬ್ರಹ್ಮವು ನಿರವಯವವಾಗಿದೆ. ಅಂದರೆ ಅಂಗಾಂಗಗಳು, ಅವಯವಗಳು, ಭಾಗಗಳು ಬ್ರಹ್ಮಕ್ಕೆ ಇರುವದಿಲ್ಲ. ಅವಯವಗಳನ್ನುಳ್ಳ ವಸ್ತುಗಳಿಗೆ ಬದಲಾವಣೆಯು ಕಟ್ಟಿಟ್ಟ ಬುತ್ತಿ. ಆತ್ಮನು ನಿರವಯವನು.</p>
		<p class="description">ಆತ್ಮನನ್ನು ಬಿಟ್ಟು ಉಳಿದೆಲ್ಲ ವಸ್ತುಗಳೂ ಕ್ಷಣಕ್ಷಣಕ್ಕೂ ಬದಲಾವಣೆಯಾಗುತ್ತಲೇ ಇರುತ್ತವೆ. ದೇಹ ಇಂದ್ರಿಯ ಮನಃ ಪ್ರಾಣ ಬುದ್ಧಿಗಳು ಯಾವಾಗಲೂ ಬದಲಾವಣೆಯಾಗುತ್ತಿರುವ ಅನಿತ್ಯ ನಶ್ವರ ಪದಾರ್ಥಗಳು. ಅನಾತ್ಮವಸ್ತುಗಳೆಲ್ಲವೂ ಸಾವಯವವಾದ್ದರಿಂದ ಅಸತ್ಯ, ಅಸತ್ ಎನಿಸುತ್ತವೆ. ಪ್ರತಿಯೊಂದು ವಸ್ತುವಿಗೂ ಆರು ಬದಲಾವಣೆಗಳು ಇದ್ದೇ ಇರುತ್ತವೆ. ಜನನ, ಇರುವಿಕೆ, ಬೆಳೆವಣಿಗೆ, ಬದಲಾವಣೆ, ಸೊರಗುವಿಕೆ ಮತ್ತು ಮರಣ—ಇವೇ ಆರು ಭಾವವಿಕಾರಗಳು. ಈ ಭಾವವಿಕಾರಗಳಿಗೆ ಸಿಕ್ಕಿಕೊಳ್ಳದ ನಿರ್ವಿಕಾರಿಯಾಗಿರುವ ತತ್ತ್ವವೆಂದರೆ ಬ್ರಹ್ಮವೊಂದೇ. ಬ್ರಹ್ಮವು ನಮ್ಮೆಲ್ಲರ ಪರಮಾರ್ಥ ಸ್ವರೂಪವಾಗಿದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.14">
		<p class="intro-shloka">॥ ಅಜ್ಞಾನರಹಿತಾಯ ಶಂಕರಾಯ ನಮಃ ॥</p> 
		<p class="shloka">ಆತ್ಮನಿಷ್ಠಂ ಬ್ರಹ್ಮನಿಷ್ಠಂ ಪ್ರತ್ಯಗಾತ್ಮಾನಮವ್ಯಯಮ್।<br/>ತತ್ತ್ವನಿಷ್ಠಂ ಪರಂ ಬ್ರಹ್ಮ <strong>ಶಂಕರಂ</strong> ನೌಮಿ ಸಾರದಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧೪</span><br /><span class="num">೪೫.</span> ಬ್ರಹ್ಮವು ಮನಸ್ಸಿಗೂ ಮನಸ್ಸಾಗಿದೆ</h1>
		<p class="bhashya-verse">ತದೇವ ಮನಸಃ ಆತ್ಮಾನಂ ಪ್ರತ್ಯಕ್ ಚೇತಯಿತಾರಂ ಬ್ರಹ್ಮ ವಿದ್ಧಿ।</p>
		<p class="bhashya-verse-source">ಕೇನಭಾಷ್ಯ ೧-೬</p>
		<p class="bhashya-verse-meaning">ಮನಸ್ಸಿಗೂ ಆತ್ಮನಾಗಿರುವ ಅತ್ಯಂತ ಒಳಗಿರುವ ಚೈತನ್ಯಸ್ವರೂಪವನ್ನೇ ಪರಬ್ರಹ್ಮವೆಂದು ತಿಳಿಯಬೇಕು.</p>
		<p class="description">ಪುರಾಣಗಳಲ್ಲಿ ತಿಳಿಸಿರುವ ಇಂದ್ರ ಚಂದ್ರ ಆದಿತ್ಯಾದಿ, ಬ್ರಹ್ಮ ವಿಷ್ಣು ಮಹೇಶ್ವರಾದಿ ದೇವರುಗಳಿಗೂ, ಮತ್ತು ವೇದಾಂತಗಳಲ್ಲಿ ಪ್ರತಿಪಾದಿಸಿರುವ ಪರಬ್ರಹ್ಮಕ್ಕೂ ಲಕ್ಷಣದಲ್ಲಿ ತುಂಬಾ ವ್ಯತ್ಯಾಸವಿರುತ್ತದೆ. ಪೌರಾಣಿಕ ದೇವತೆಗಳೆಲ್ಲರೂ ಕಾಲ್ಪನಿಕರು ಹಾಗೂ ಅನುಮೇಯರುಗಳು; ಅನುಭವಕ್ಕೆ ಬರುವಂಥವರಲ್ಲ. ನಂಬಿಕೆಯಿಂದ ಹಾಗೆ ಪೂಜಿಸಬೇಕು. ನಾಲ್ಕು ಮುಖಗಳನ್ನುಳ್ಳ ಬ್ರಹ್ಮನನ್ನಾಗಲಿ, ನಾಲ್ಕು ಭುಜಗಳನ್ನುಳ್ಳ ಮಹಾವಿಷ್ಣುವನ್ನಾಗಲಿ, ಮುಕ್ಕಣ್ಣನಾದ ಈಶ್ವರನನ್ನಾಗಲಿ ಯಾರೊಬ್ಬರೂ ಅನುಭವದಲ್ಲಿ ಕಂಡಿಲ್ಲ.</p>
		<p class="description">ಆದರೆ ಪರಬ್ರಹ್ಮನನ್ನು ಹೀಗೆ ನಂಬಬೇಕಾಗಿಲ್ಲ. ಬ್ರಹ್ಮವು ಅನುಮೇಯವಾದ ತತ್ತ್ವವಲ್ಲ , ಅನುಭವಗಮ್ಯ. ಬ್ರಹ್ಮದ ಅನುಭವವು ಸಾರ್ವತ್ರಿಕವಾಗಿ ಎಲ್ಲರಿಗೂ ಇರುತ್ತದೆ. ಒಬ್ಬೊಬ್ಬರಿಗೆ ಒಂದೊಂದು ದೇವತೆಯಲ್ಲಿ ನಂಬಿಕೆಯಿರುತ್ತದೆ. ಶೈವರಿಗೆ ಶಿವನಲ್ಲಿ ನಂಬಿಕೆ, ವೈಷ್ಣವರಿಗೆ ವಿಷ್ಣುವಿನಲ್ಲಿ ಭಕ್ತಿ , ಶಾಕ್ತರಿಗೆ ಶಕ್ತಿದೇವತೆಯಲ್ಲಿ—ಇತ್ಯಾದಿ. ಈ ಉಪಾಸನೆಗೆ ನಂಬಿಕೆಯೇ ಬಂಡವಾಳ. ಬ್ರಹ್ಮವು ಹೀಗಲ್ಲ. ಹಾಗಾದರೆ ಬ್ರಹ್ಮದ ಸ್ವರೂಪವೇನು? ನಮ್ಮೆಲ್ಲರಿಗೂ ಆತ್ಮವೇ ಬ್ರಹ್ಮವು. ನಮ್ಮೆಲ್ಲರಿಗೂ ಮನಸ್ಸೆಂಬುದು ಇದೆಯಲ್ಲವೆ? ಮನಸ್ಸಿನಲ್ಲಿ ನೂರಾರು ವೃತ್ತಿಗಳು, ಪ್ರತ್ಯಯಗಳು ಏಳುತ್ತಾ ಅಡಗುತ್ತಾ ಇರುತ್ತವೆ. ಈ ಮನಸ್ಸಿನ ವಿಕಾರಗಳನ್ನೆಲ್ಲ ಬೆಳಗುತ್ತಿರುವ ಸಾಕ್ಷಿಸ್ವರೂಪವೇ ಬ್ರಹ್ಮವು. ಅನುಭವ ಸ್ವರೂಪವಾಗಿರುವ ಆತ್ಮನೇ ಬ್ರಹ್ಮವೆಂದು ವೇದಾಂತಗಳು ಸಾರುತ್ತಿವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.15">
		<p class="intro-shloka">॥ ನ್ಯಾಯಶಾಸ್ತ್ರಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಪೂರ್ವಪಕ್ಷಂ ನಿರಾಕೃತ್ಯ ಸ್ವಸಿದ್ಧಾಂತಪ್ರಸಾಧಕಮ್।<br/><strong>ಶಂಕರಂ</strong> ನ್ಯಾಯಶಾಸ್ತ್ರಜ್ಞಂ ವಾದಮಲ್ಲಂ ನಮಾಮ್ಯಹಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧೫</span><br /><span class="num">೪೬.</span> ‘ಸಿದ್ಧಾಂತ’ ಎಂದರೇನು?</h1>
		<p class="bhashya-verse">ನಿರಾಕೃತ್ಯ ಹಿ ಪೂರ್ವಪಕ್ಷಂ ಪಶ್ಚಾತ್ ಸಿದ್ಧಾಂತೋ ವಕ್ತವ್ಯಃ ಇತಿ ಹಿ ನ್ಯಾಯಃ ॥</p> 
		<p class="bhashya-verse-source">ಮುಂಡಕಭಾಷ್ಯ ೧-೫</p>
		<p class="bhashya-verse-meaning">ಮೊದಲು ಪೂರ್ವಪಕ್ಷವನ್ನು ತಳ್ಳಿಹಾಕಿ ಅನಂತರ ತಮ್ಮ ಸಿದ್ಧಾಂತವನ್ನು ಹೇಳಬೇಕೆಂಬುದೇ ಸರಿಯಾದ ಕ್ರಮ.</p>
		<p class="description">ತಮ್ಮ ಸಿದ್ಧಾಂತವನ್ನು ಪ್ರತಿಷ್ಠಾಪನೆಮಾಡುವದಕ್ಕಿಂತ ಮುಂಚೆ ಪೂರ್ವಪಕ್ಷಿಗಳ ಅಭಿಪ್ರಾಯವನ್ನು ಚೆನ್ನಾಗಿ ಅನುವಾದ ಮಾಡಿಕೊಳ್ಳಬೇಕು. ಜಿಜ್ಞಾಸುಗಳ ಪ್ರಶ್ನೆಗಳನ್ನು ಆಕ್ಷೇಪಣೆಗಳನ್ನು ಸಂಶಯಗಳನ್ನು ಮೊದಲು ಸಾವಧಾನವಾಗಿ ಕೇಳಬೇಕು. ಅವರಿಗೆ ಸಮರ್ಪಕವಾದ ಉತ್ತರಗಳನ್ನು, ಸಮಾಧಾನಗಳನ್ನು ಕೊಟ್ಟು ಅವರ ಸಂಶಯಗಳನ್ನು ದೂರಮಾಡಬೇಕು. ಆಮೇಲೆ ನಮ್ಮ ಸಿದ್ಧಾಂತವನ್ನು ಮಂಡಿಸಬೇಕು. ಇದು ನ್ಯಾಯಶಾಸ್ತ್ರದ ಚೌಕಟ್ಟು.</p>
		<p class="description">ಪೂಜ್ಯರಾದ ಶ್ರೀಶಂಕರರು ನ್ಯಾಯದರ್ಶನದ ಈ ಕ್ರಮವನ್ನನುಸರಿಸಿಯೇ ಏಕಾತ್ಮತಾವಾದವನ್ನು, ಅದ್ವೈತಸಿದ್ಧಾಂತವನ್ನು ಔಪನಿಷದ ದರ್ಶನದ ರಹಸ್ಯಗಳನ್ನು ತಿಳಿಸಿರುತ್ತಾರೆ. ಪದ ವಾಕ್ಯ ಪ್ರಮಾಣಜ್ಞರಾದ ಶ್ರೀಶಂಕರರು ಶ್ರುತಿ ಯುಕ್ತಿ ಅನುಭವಗಳ ಆಧಾರದಿಂದ ಉಪನಿಷತ್ತುಗಳಿಗೆ ಭಾಷ್ಯವನ್ನು ರಚಿಸಿರುತ್ತಾರೆ. <strong>ಪದ</strong>ವೆಂದರೆ ವ್ಯಾಕರಣಶಾಸ್ತ್ರ , <strong>ವಾಕ್ಯ</strong>ವೆಂದರೆ ಮೀಮಾಂಸಾದರ್ಶನ, <strong>ಪ್ರಮಾಣ</strong>ವೆಂದರೆ ನ್ಯಾಯದರ್ಶನ.</p>
		<p class="description">ಸರ್ವಜ್ಞಸದೃಶರಾದ ಶ್ರೀಶಂಕರಾಚಾರ್ಯರು ಅದ್ವೈತದರ್ಶನದ ಮೇಲೆ ಹಿಂದಿನವರು, ಇಂದಿನವರು ಮತ್ತು ಮುಂದೆ ಹುಟ್ಟಬಹುದಾದ ಪ್ರಚಂಡರು ಕೇಳಬಹುದಾದ ಸಮಸ್ತ ಪ್ರಶ್ನೆಗಳಿಗೂ ಸರಿಯಾಗಿ ಉತ್ತರಗಳನ್ನು ಕೊಟ್ಟು ತಮ್ಮ ಸಿದ್ಧಾಂತವನ್ನು ಸಾರ್ವತ್ರಿಕಾನುಭವದ ಆಧಾರದ ಮೇಲೆ ಸಮರ್ಥಿಸಿರುತ್ತಾರೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.16">
		<p class="intro-shloka">॥ ನಿತ್ಯಶುದ್ಧಪರಬ್ರಹ್ಮಣೇ ಶಂಕರಾಯ ನಮಃ ॥</p> 
		<p class="shloka">ಅಭ್ರಾಂತಂ ಸರ್ವದಾ ಭಾಂತಂ ಕಾಪಿಲಾದಿವಿಮರ್ಶಕಮ್।<br/>ಸರ್ವತಂತ್ರಸ್ವತಂತ್ರಂ ತಂ ವಂದೇ <strong>ಶಂಕರ</strong>ಮಚ್ಯುತಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧೬</span><br /><span class="num">೪೭.</span> ಕೇವಲತಾರ್ಕಿಕರು ಭ್ರಾಂತರೇ</h1>
		<p class="bhashya-verse">ಕಾಪಿಲಕಾಣಾದಾದೀನಾಂ ಮೂಲಾಭಾವೇ ವೇದವಿರೋಧೇ ಚ ಭ್ರಾಂತತ್ವೋಪಪತ್ತೇಃ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೩-೧೦</p>
		<p class="bhashya-verse-meaning">ಕಪಿಲರ ಸಾಂಖ್ಯದರ್ಶನ ಮತ್ತು ಕಣಾದರ ವೈಶೇಷಿಕ ದರ್ಶನಗಳು ವೇದಗಳಿಗೆ ವಿರುದ್ಧವಾಗಿರುವದರಿಂದಲೂ ಅನುಭವದ ಆಧಾರವಿಲ್ಲ ದಿರುವದರಿಂದಲೂ ಇವುಗಳನ್ನು ಭ್ರಾಂತದರ್ಶನಗಳೆಂದೇ ಕರೆಯಬೇಕು.</p>
		<p class="description">ಆಸ್ತಿಕದರ್ಶನಗಳೆಂದು ಆರು ಪ್ರಸಿದ್ಧವಾಗಿವೆ. ಸಾಂಖ್ಯ, ಯೋಗ, ನ್ಯಾಯ, ವೈಶೇಷಿಕ, ಪೂರ್ವಮೀಮಾಂಸಾ ಮತ್ತು ಉತ್ತರಮೀಮಾಂಸಾ; ಇವೇ ಆಸ್ತಿಕ ದರ್ಶನಗಳು. ಕಪಿಲ, ಪತಂಜಲಿ, ಗೌತಮ, ಕಣಾದ, ಜೈಮಿನಿ ಮತ್ತು ಬಾದರಾಯಣರು—ಈ ದರ್ಶನಗಳಿಗೆ ಕ್ರಮವಾಗಿ ಪ್ರವರ್ತಕರಾದ ಸೂತ್ರಕಾರರು. ಇವರೆಲ್ಲರೂ ವೇದಪ್ರಮಾಣವಾದಿಗಳಾದ ಆಸ್ತಿಕರೇ.</p>
		<p class="description">ವೇದಾಂತದರ್ಶನವು ಅನುಭವದ ಆಧಾರದಿಂದ ತತ್ತ್ವವನ್ನು ಪ್ರತಿ ಪಾದನೆ ಮಾಡುತ್ತದೆ. ಆತ್ಮನು ಅಸಂಸಾರಿಯೆಂದೂ ಆತ್ಮನು ಅದ್ವಿತೀಯನೆಂದೂ ಉತ್ತರಮೀಮಾಂಸಾದರ್ಶನದಲ್ಲಿ ಶ್ರುತಿ ಯುಕ್ತಿ ಅನುಭವಗಳ ಆಧಾರದಿಂದ ಉಪದೇಶಿಸಿರುತ್ತದೆ. ಈ ಪ್ರಪಂಚವು ಅವಿದ್ಯಾಕಲ್ಪಿತವಾದ್ದರಿಂದ ಹುಸಿತೋರಿಕೆಯೆಂದೂ, ಜ್ಞಾನದಿಂದಲೇ ಅವಿದ್ಯೆಯು ತೊಲಗುವದೆಂದೂ ಉಪನಿಷತ್ತುಗಳು ಸಾರುತ್ತಿವೆ. ಮೋಕ್ಷವು ಬ್ರಹ್ಮಜ್ಞಾನದಿಂದಲೇ ದೊರಕುವ ಫಲವೆಂದು ವೇದಾಂತಗಳು ತಿಳಿಸುತ್ತಿವೆ. ಇದಕ್ಕೆ ವಿರುದ್ಧವಾಗಿ ಹೊರಟಿರುವ ಸಾಂಖ್ಯದರ್ಶನವಾಗಲಿ ನ್ಯಾಯವೈಶೇಷಿಕದರ್ಶನಗಳಾಗಲಿ ಮುಮುಕ್ಷುಗಳಿಗೆ ಗ್ರಾಹ್ಯವಲ್ಲ. ಆದ್ದರಿಂದ ಜಿಜ್ಞಾಸುಗಳು ಕೇವಲ ತಾರ್ಕಿ ಕರ ಮಾರ್ಗವನ್ನು ಅನುಸರಿಸದೆ ವೇದಾಂತಗಳ ಸತ್ ಸಂಪ್ರದಾಯದ ಸನ್ಮಾರ್ಗವನ್ನು ಅನುಸರಿಸಿ ಆತ್ಮಜ್ಞಾನವನ್ನು ಪಡೆದು ಉದ್ಧಾರವಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.17">
		<p class="intro-shloka">॥ ಸದ್ಯೋಮುಕ್ತಿಸ್ವರೂಪವಿದೇ ಶಂಕರಾಯ ನಮಃ ॥</p> 
		<p class="shloka">ವಿದ್ಯಾಮೋಕ್ಷಸ್ವರೂಪಜ್ಞಂ ಬ್ರಹ್ಮವಿದ್ಯಾಪ್ರದಾಯಕಮ್।<br/>ಸದ್ಯೋಮುಕ್ತಿಪರಂ ವಂದೇ <strong>ಶಂಕರಂ</strong> ಮೋಕ್ಷದಾಯಕಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧೭</span><br /><span class="num">೪೮.</span> “ಸದ್ಯೋಮುಕ್ತಿ”ಯೆಂದರೇನು?</h1>
		<p class="bhashya-verse">ಶ್ರುತಯಃ ಬ್ರಹ್ಮವಿದ್ಯಾನಂತರಂ ಮೋಕ್ಷಂ ದರ್ಶಯಂತ್ಯಃ ಮಧ್ಯೇಕಾರ್ಯಾಂತರಂವಾರಯಂತಿ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೪</p>
		<p class="bhashya-verse-meaning">ಬ್ರಹ್ಮವಿದ್ಯೆಯ ಅನಂತರವೇ ಮೋಕ್ಷವೆಂದು ತಿಳಿಸುತ್ತಾ ಉಪನಿಷತ್ತುಗಳು ಮಧ್ಯೆ ಬೇರೇನೂ ಮಾಡಬೇಕಾದದ್ದಿಲ್ಲ—ಎಂದು ಹೇಳುತ್ತಿವೆ.</p>
		<p class="description">ಸಾಧಕರಾದ ಜಿಜ್ಞಾಸುಗಳು ಸಾಧನತತ್ಪರರಾಗಿ ಸದ್ಗುರುಗಳಿಂದ ವೇದಾಂತವಾಕ್ಯಾರ್ಥವನ್ನು ಚೆನ್ನಾಗಿ ಶ್ರವಣಮಾಡಬೇಕು. ಅನಂತರ ಮನನ ನಿದಿಧ್ಯಾಸನಗಳಿಂದ ಬ್ರಹ್ಮಜ್ಞಾನವು ಉಂಟಾಗುತ್ತದೆ. ಇದಕ್ಕೇ ಬ್ರಹ್ಮವಿದ್ಯಾ ಎಂದೂ ಹೆಸರು. ಬ್ರಹ್ಮವಿದ್ಯೆಯು ಉಂಟಾಗುವವರೆಗೂ ಪ್ರಯತ್ನವು ಬೇಕು.</p>
		<p class="description">‘ಬ್ರಹ್ಮವಿದ್ಯೆಯಿಂದ ಮೋಕ್ಷ’—ಎಂಬುದೇ ಸಕಲ ವೇದಾಂತಗಳ ಸಂದೇಶ. ಅಂದರೆ ಬ್ರಹ್ಮವಿದ್ಯೆಯುಂಟಾದ ಮೇಲೆ ಮೋಕ್ಷವು ಉಂಟಾಗಬೇಕಾದರೆ ಸ್ವಲ್ಪ ದಿನಗಳು, ಕೆಲವು ತಿಂಗಳುಗಳು, ಅಥವಾ ಸ್ವಲ್ಪ ವರ್ಷಗಳು ಬೇಕು—ಎಂದರ್ಥವೆ? ಎಂ. ಎ. ಅಥವಾ ಎಂ.ಎಸ್ಸಿ. ಪಾಸ್ ಆಗಿ ಡಿಗ್ರಿ ಸರ್ಟಿಫಿಕೇಟ್ ಬಂದಮೇಲೆ ಜ್ಞಾನವೇನೋ ಬಂದಂತಾಯಿತು. ಆದರೆ ಕೆಲಸಸಿಗಬೇಕಾದರೆ ಸ್ವಲ್ಪ ಸಮಯ ಬೇಕಲ್ಲವೆ? ಅದರಂತೆಯೇ ಇಲ್ಲಿಯೂ ಅಲ್ಲವೆ?</p>
		<p class="description">ಎಂದರೆ, ಹಾಗಲ್ಲ. ಜ್ಞಾನವಾದಕೂಡಲೇ ಮೋಕ್ಷವು. ಸೂರ್ಯೋದಯವಾದ ಕೂಡಲೇ ಕತ್ತಲೆಯು ನಾಶವಾಗುವಂತೆ ಬ್ರಹ್ಮವಿದ್ಯೋದಯವಾದ ಕೂಡಲೇ ಅವಿದ್ಯಾನಾಶವಾಗುತ್ತದೆ. ಅವಿದ್ಯಾನಾಶವಾದರೆ ಅದೇ ಮುಕ್ತಿಯು. ಇದೇ <strong>ಸದ್ಯೋಮುಕ್ತಿ</strong>, ಇದೇ <strong>ಜೀವನ್ಮುಕ್ತಿ</strong>ಯು. ಜ್ಞಾನಪ್ರಾಪ್ತಿಯೆಂದರೂ ಮುಕ್ತಿಪ್ರಾಪ್ತಿಯೆಂದರೂ ಒಂದೇ ಅರ್ಥ. ಇವೆರಡರ ಮಧ್ಯೆ ಇನ್ನೇನೋ ಮಾಡಬೇಕಾದಂಥ ಮೂರನೆಯದೆಂಬುದು ಇಲ್ಲವೇ ಇಲ್ಲ. ಆದ್ದರಿಂದ ಆತ್ಮಜ್ಞಾನವು ಉಂಟಾದರೆ ಮುಕ್ತಿಯು ದೊರಕಿದಂತೆಯೇ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.18">
		<p class="intro-shloka">॥ ವಾಸುದೇವಮಯಾಯ ಶಂಕರಾಯ ನಮಃ ॥</p> 
		<p class="shloka">ವಾಸುದೇವಪರಂ ಪ್ರಾಜ್ಞಂ ವಾಸುದೇವಪರಾಯಣಮ್।<br/>ವಾಸುದೇವಮಯಂ ವಂದೇ ಪರಂ ಭಕ್ತಂ ಹಿ <strong>ಶಂಕರಮ್</strong> ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧೮</span><br /><span class="num">೪೯.</span> ‘ಅನನ್ಯಭಕ್ತಿ’ ಎಂದರೇನು?</h1>
		<p class="bhashya-verse">ಸರ್ವೈರಪಿ ಕರಣೈಃ ವಾಸುದೇವಾತ್ ಅನ್ಯತ್ ನ ಪಶ್ಯತಿ ಯಯಾ ಸಾ ಅನನ್ಯಾ ಭಕ್ತಿಃ।</p>
		<p class="bhashya-verse-source">ಗೀತಾಭಾಷ್ಯ ೧೧-೫೪</p>
		<p class="bhashya-verse-meaning">ಯಾವ ಕರಣಗಳಿಂದಲೂ ವಾಸುದೇವ ಭಗವಂತನಿಗಿಂತ ಭಿನ್ನವಾದ ಏನನ್ನೂ ಕಾಣುವದಿಲ್ಲವೊ, ಅಂಥ ಭಕ್ತಿಗೆ ‘ಅನನ್ಯಭಕ್ತಿ’—ಎಂದು ಹೆಸರು.</p>
		<p class="description">ಭಗವದ್ಗೀತೆಯಲ್ಲಿ ‘ಅನನ್ಯಭಕ್ತಿ’ಯ ಮಹಿಮೆಯನ್ನು ಭಗವಂತನು ತಿಳಿಸಿದ್ದಾನೆ. ಅನನ್ಯಭಕ್ತಿಯಿಂದ ಭಗವಂತನ ಸ್ವರೂಪವನ್ನು ಭಕ್ತನು ಸರಿಯಾಗಿ ತಿಳಿದುಕೊಳ್ಳುತ್ತಾನೆ. ‘ಅನನ್ಯಭಕ್ತಿಯಿಂದ ಭಗವಂತನೇ ಆಗಿಬಿಡುತ್ತಾನೆ’—ಎಂದು ತಿಳಿಸಿದೆ. ಈ ಅನನ್ಯಭಕ್ತಿಯ ಲಕ್ಷಣವನ್ನು ಭಕ್ತಾಗ್ರಗಣ್ಯರಾದ ಶಂಕರರು ಈ ಮೇಲಿನ ವಾಕ್ಯದಲ್ಲಿ ತಿಳಿಸಿರುತ್ತಾರೆ.</p>
		<p class="description">ಅಜ್ಞಾನಿಗಳು ಪಂಚಕರಣಗಳಿಂದಲೂ ಅನಾತ್ಮ ವಸ್ತುಗಳನ್ನೇ ಕಾಣುತ್ತಾರೆ. ಕಿವಿ, ಚರ್ಮ, ಕಣ್ಣು, ನಾಲಿಗೆ, ಮೂಗುಗಳಿಂದ ಶಬ್ದ , ಸ್ಪರ್ಶ, ರೂಪ, ರಸ, ಗಂಧಗಳನ್ನು ಕಾಣುತ್ತಾ ರಾಗದ್ವೇಷಗಳಿಂದ ಕೂಡಿ ಕೊಂಡೇ ವ್ಯವಹಾರವನ್ನು ಮಾಡುತ್ತಾರೆ. ಇದರಿಂದ ಶೋಕಮೋಹಗಳನ್ನು ಅನುಭವಿಸುತ್ತಾ ದುಃಖಸಂಸಾರಸಾಗರದಲ್ಲಿ ಬಿದ್ದು ನರಳಾಡುತ್ತಿರುತ್ತಾರೆ.</p>
		<p class="description">ಆದರೆ ಭಕ್ತರಾದವರು ಯಾವಾಗಲೂ ಭಗವಂತನಲ್ಲಿಯೇ ಪೂರ್ಣವಾಗಿ ಮನಸ್ಸಿಟ್ಟವರಾಗಿ ಎಲ್ಲದರಲ್ಲೂ ಭಗವಂತನನ್ನೇ ಕಾಣುತ್ತಾರೆ. ಕಾಯಾ ವಾಚಾ ಮನಸಾ ಭಗವಂತನನ್ನೇ ನೋಡುತ್ತಾ ಶಬ್ದ ಸ್ಪರ್ಶ ರೂಪ ರಸ ಗಂಧಗಳನ್ನೆಲ್ಲ ಭಗವಂತನನ್ನಾಗಿಯೇ ಕಾಣುತ್ತಾರೆ. ಇಂಥವರ ದೃಷ್ಟಿಯಿಂದ ಕೆಟ್ಟದ್ದೆಂಬುದು ಯಾವದೊಂದೂ ಇರುವುದಿಲ್ಲ. ಇವರೇ ಅನನ್ಯ ಭಕ್ತರು. ಅನನ್ಯ ಭಕ್ತಿ, ಬ್ರಹ್ಮಜ್ಞಾನ ಎರಡೂ ಒಂದೇ ನಾಣ್ಯದ ಎರಡು ಮುಖಗಳಿದ್ದಂತೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.19">
		<p class="intro-shloka">॥ ಬ್ರಹ್ಮಾತ್ಮೈಕತ್ವಜ್ಞಾನನಿಷ್ಠಾಯ ಶಂಕರಾಯ ನಮಃ ॥</p> 
		<p class="shloka">ಅವಿದ್ಯಾರಹಿತಂ ಪ್ರಾಜ್ಞಂ ಹ್ಯವಿದ್ಯಾಕಾರ್ಯದರ್ಶಕಮ್।<br/>ಬ್ರಹ್ಮಾತ್ಮಜ್ಞಾನಸಂಪನ್ನಂ <strong>ಶಂಕರಂ</strong> ಶ್ರೀಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೧೯</span><br /><span class="num">೫೦.</span> ಅವಿದ್ಯೆಯಿಂದ ಎಂಥಾ ಅನರ್ಥ!</h1>
		<p class="bhashya-verse">ಅವಿದ್ಯಯಾ ಮೋಹಿತಃ ಸನ್ ಅನಾನಾಭೂತೇ ಬ್ರಹ್ಮಣಿ “ಪರಸ್ಮಾದನ್ಯೋಽಹಂ, ಮತ್ತೋಽನ್ಯತ್ ಪರಂ ಬ್ರಹ್ಮ” ಇತಿ ಪಶ್ಯನ್ ಪುನಃ ಪುನಃ ಜನನಮರಣಭಾವಮ್ ಆಪ್ನೋತಿ।</p>
		<p class="bhashya-verse-source">ಕಾಠಕಭಾಷ್ಯ ೨-೧-೧೦</p>
		<p class="bhashya-verse-meaning">ಅವಿದ್ಯೆಯಿಂದ ಮೋಹಿತನಾಗಿ ಭೇದರಹಿತವಾದ ಬ್ರಹ್ಮದಲ್ಲಿ ‘ನಾನು ಪರಬ್ರಹ್ಮಕ್ಕಿಂತ ಭಿನ್ನನಾಗಿದ್ದೇನೆ, ನನಗಿಂತ ಪರಬ್ರಹ್ಮವು ಭಿನ್ನವಾಗಿದೆ’ ಎಂದು ತಿಳಿದುಕೊಂಡು ಮತ್ತೆ ಮತ್ತೆ ಜನನ ಮರಣರೂಪವಾದ ಸಂಸಾರವನ್ನು ಅಜ್ಞಾನಿಯು ಹೊಂದುತ್ತಿರುತ್ತಾನೆ.</p>
		<p class="description">ಪರಮಾತ್ಮನಲ್ಲಿ ಯಾವ ಭೇದವೂ ಇರುವದಿಲ್ಲ. ಜೀವಾತ್ಮ ಪರಮಾತ್ಮರೆಂಬ ಭೇದವೂ ನಿಜವಾಗಿ ಇರುವದಿಲ್ಲ. ದಿಟವಾಗಿ ನೋಡಿದರೆ ಒಬ್ಬನೇ ಆತ್ಮನು, ಉಪಾಧಿಗಳಿಂದ ಮಾತ್ರವೇ ಭೇದಗಳು ತೋರುತ್ತಿವೆ. ಸಣ್ಣ ಇರುವೆಯಿಂದ ದೊಡ್ಡ ದೇವತೆಗಳ ವರೆಗೆ ಎಲ್ಲರಲ್ಲೂ ಒಬ್ಬನೇ ಆತ್ಮನು ಇರುತ್ತಾನೆ. ಇದು ಸಕಲ ವೇದವೇದಾಂತಗಳ ಸತ್ಯಸಂದೇಶವು.</p>
		<p class="description">ಆದರೆ ಇದನ್ನು ತಿಳಿಯದೆ ಅಜ್ಞಾನಿಗಳು ಶರೀರವನ್ನೇ ಕಾಣುತ್ತಾ, ಶರೀರ ಪರಿಚ್ಛಿನ್ನನಾದ ಆತ್ಮನನ್ನೇ ಸತ್ಯವೆಂದು ಭ್ರಮಿಸಿ “ಆತ್ಮರು ಅನೇಕರು” ಎಂದು ತಪ್ಪಾಗಿ ತಿಳಿದಿರುತ್ತಾರೆ. ಅಷ್ಟೇ ಅಲ್ಲ, ‘ನಾನು ಸಂಸಾರಿಯಾದ ಜೀವಾತ್ಮನು, ಪರಮಾತ್ಮನು ಮಾತ್ರ ನನಗಿಂತ ಭಿನ್ನನಾದ ಅಸಂಸಾರಿಯಾದ ಶುದ್ಧನಾದ, ಆತ್ಮನು; ನಾನೇ ಬೇರೆ, ಆ ಪರಮಾತ್ಮನೇ ಬೇರೆ’ ಎಂದು ಅಜ್ಞಾನದಿಂದ ತಿಳಿದಿರುತ್ತಾರೆ. ಅವಿದ್ಯೆಯಿಂದಲೇ ಭೇದಜ್ಞಾನ, ಅವಿದ್ಯೆಯಿಂದಲೇ ಸರ್ವಾನರ್ಥಪ್ರಾಪ್ತಿ, ಅವಿದ್ಯೆಯಿಂದಲೇ ಬಂಧನಪ್ರಾಪ್ತಿ. ವೇದಾಂತವಾಕ್ಯಗಳ ಅರ್ಥವನ್ನು ಸರಿಯಾಗಿ ಅರಿತಾಗ ಅವಿದ್ಯೆಯು ನಾಶವಾಗಿ ಆತ್ಮೈಕತ್ವವಿದ್ಯೆಯಿಂದ ಮುಕ್ತಿಯು ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.20">
		<p class="intro-shloka">॥ ಬ್ರಹ್ಮವಿದ್ಯಾರತಾಯ ಶಂಕರಾಯ ನಮಃ ॥</p> 
		<p class="shloka"><strong>ಶಂಕರಂ</strong> ಶಂಕರಂ ಸಾಕ್ಷಾತ್ ಶಂಕರಂ ವಿಶ್ವಶಂಕರಮ್।<br/>ಸಚ್ಚಿದಾನಂದಮಾತ್ಮಾನಂ ನೌಮಿ ತಂ ಜ್ಞಾನಶಂಕರಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨೦</span><br /><span class="num">೫೧.</span> ಅಜ್ಞಾನದಿಂದಲೇ ಕರ್ಮಗಳಲ್ಲಿ ಪ್ರವೃತ್ತಿ</h1>
		<p class="bhashya-verse">ಕರ್ಮೋಪಾದಾನಹೇತುಪರಿಹಾರಾಯ ಬ್ರಹ್ಮವಿದ್ಯಾ ಪ್ರಸ್ತೂಯತೇ।</p>
		<p class="bhashya-verse-source">ತೈತ್ತಿರೀಯಭಾಷ್ಯ–ಶೀಕ್ಷಾವಲ್ಲೀ–ಪೀಠಿಕಾಭಾಷ್ಯ</p>
		<p class="bhashya-verse-meaning">ಶಾಸ್ತ್ರೋಕ್ತವಾದ ಕರ್ಮಗಳನ್ನು ಮಾಡುವುದಕ್ಕೆ ಹೇತುವಾಗಿರುವಂಥ ಅವಿದ್ಯೆಯನ್ನು ಕಳೆಯುವದಕ್ಕಾಗಿ ಬ್ರಹ್ಮವಿದ್ಯೆಯನ್ನು ಈಗ ಪ್ರಾರಂಭಿಸಲಾಗುತ್ತದೆ.</p>
		<p class="description">ಕರ್ಮಕಾಂಡಶಾಸ್ತ್ರವು ಮಾನವರಿಗೆ ಇಷ್ಟಫಲಪ್ರಾಪ್ತಿಗಾಗಿ ಅನೇಕ ಕರ್ಮಗಳನ್ನು ತಿಳಿಸುತ್ತದೆ. ಈ ಕರ್ಮಗಳನ್ನು ಮಾಡಿ ಆಯಾ ಫಲಗಳನ್ನು ಹೊಂದಿ ಸುಖಪಡುವವರೂ ಅನೇಕರು ಇದ್ದಾರೆ. ಇಂಥ ಕರ್ಮಗಳನ್ನು ಮಾಡಬೇಕಾದರೆ ಅವರಿಗೆ ಆಯಾ ಕಾಮಗಳು ಇರಬೇಕಷ್ಟೆ? ಕಾಮವು ಇರದಿದ್ದರೆ ಕರ್ಮಗಳಲ್ಲಿ ಪ್ರವೃತ್ತಿಯೇ ಹೊಂದುವದಿಲ್ಲ. ಸರಿ, ಕಾಮಗಳು ಉಂಟಾಗುವದಕ್ಕೆ ಕಾರಣವೇನು? ಎಂದರೆ ಅವಿದ್ಯೆ. ಅವಿದ್ಯೆಯೆಂದರೆ ತಾನು ಸರ್ವಾತ್ಮನೆಂಬ ಜ್ಞಾನವಿಲ್ಲದಿರುವದು. ಅವಿದ್ಯೆಯಿಂದಲೇ ಕಾಮಗಳು, ಕರ್ಮಗಳು. ಅವಿದ್ಯೆಯಿಂದಲೇ ಸುಖದುಃಖಗಳು!</p>
		<p class="description">ಇದಕ್ಕೇ ವೇದಾಂತದಲ್ಲಿ <strong>ಅಧ್ಯಾಸ</strong> ಎಂದೂ ಹೆಸರು. ಅಧ್ಯಾಸವೇ ಸರ್ವಾನರ್ಥಗಳಿಗೂ ಹೇತುವಾಗಿದೆ. ಇದನ್ನು ಯಾವ ಕರ್ಮೋಪಾಸನೆಗಳಿಂದಲೂ ಯಾರೂ ಕಳೆಯಲಾರರು! ಅವಿದ್ಯಾಕೃಪಾಶ್ರಯದಲ್ಲಿಯೇ ಕಾಮಕರ್ಮಗಳು ಸುಖವಾಗಿ ವಾಸಮಾಡುತ್ತಿರುತ್ತವೆ. ಆತ್ಮಜ್ಞಾನವೊಂದರಿಂದ ಮಾತ್ರವೇ ಈ ಅವಿದ್ಯೆಯು ನಾಶವಾಗುತ್ತದೆ. ಆತ್ಮಜ್ಞಾನವೆಂದರೂ ಬ್ರಹ್ಮಜ್ಞಾನವೆಂದರೂ ಒಂದೇ. ಅವಿದ್ಯೆಯು ಕತ್ತಲೆಯಾದರೆ ಬ್ರಹ್ಮ ವಿದ್ಯೆಯು ಬೆಳಕಿದ್ದಂತೆ; ಬ್ರಹ್ಮವಿದ್ಯೆಯುಂಟಾದ ಕೂಡಲೇ ಅವಿದ್ಯಾಕಾಮಕರ್ಮಗಳೆಲ್ಲವೂ ನಾಶವಾಗಿಬಿಡುತ್ತವೆ. ಬ್ರಹ್ಮಜ್ಞಾನಿಗೆ ಕರ್ಮಗಳಲ್ಲಿ ಪ್ರವೃತ್ತಿಯು ಇರುವುದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.21">
		<p class="intro-shloka">॥ ಶೋಕಮೋಹರಹಿತಾಯ ಶಂಕರಾಯ ನಮಃ ॥</p> 
		<p class="shloka">ಆತ್ಮಜ್ಞಾನಬಲಾದೇವ ಶೋಕಮೋಹವಿವರ್ಜಿತಮ್।<br/>ಕಾಮಕರ್ಮವಿನಿರ್ಮುಕ್ತಂ ವಂದೇ <strong>ಶಂಕರ</strong>ದೇಶಿಕಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨೧</span><br /><span class="num">೫೨.</span> ಜ್ಞಾನಿಗೆ ‘ಶೋಕಮೋಹ’ಗಳಿಲ್ಲ</h1>
		<p class="bhashya-verse">ಶೋಕಶ್ಚ ಮೋಹಶ್ಚ ಕಾಮಕರ್ಮಬೀಜಮ್ ಅಜಾನತೋ ಭವತಿ, ನ ತು ಆತ್ಮೈಕತ್ವಂ ವಿಶುದ್ಧಂ ಗಗನೋಪಮಂ ಪಶ್ಯತಃ।</p>
		<p class="bhashya-verse-source">ಈಶಾವಾಸ್ಯಭಾಷ್ಯ ೭</p>
		<p class="bhashya-verse-meaning">ಕಾಮಕರ್ಮಗಳಿಗೆ ಕಾರಣವಾದ ಶೋಕಮೋಹಗಳು ಅಜ್ಞಾನಿಗೆ ಮಾತ್ರ ಉಂಟಾಗುತ್ತವೆಯೇ ಹೊರತು, ಆಕಾಶದಂತೆ ಅತ್ಯಂತ ಶುದ್ಧವಾಗಿರುವ ಆತ್ಮೈಕತ್ವವನ್ನು ಬಲ್ಲವನಾದ ಆತ್ಮಜ್ಞಾನಿಗೆ ಉಂಟಾಗುವುದಿಲ್ಲ.</p>
		<p class="description">ಸಕಲ ಮಾನವರನ್ನೂ ಕಾಡುತ್ತಿರುವ ಶತ್ರುಗಳೆಂದರೆ ಶೋಕ ಮತ್ತು ಮೋಹಗಳು. ಶೋಕವೆಂದರೆ ಮಾನಸಿಕ ದುಃಖ, ಮೋಹವೆಂದರೆ ಭ್ರಾಂತಿಜ್ಞಾನವು. ಮೋಹದಿಂದ ಶೋಕವು ಉಂಟಾಗುತ್ತದೆ. ಶೋಕಮೋಹಗಳೇ ಸಂಸಾರ. ಶೋಕಮೋಹಗಳೇ ಕಾಮಕರ್ಮಗಳಿಗೆ ಬೀಜವಾಗಿವೆ. ಅವಿದ್ಯೆಯಿಂದ ಕಾಮ, ಕಾಮದಿಂದ ಕರ್ಮ, ಕರ್ಮದಿಂದ ಫಲಭೋಗ, ಫಲಭೋಗಕ್ಕಾಗಿ ಜನ್ಮ , ಜನ್ಮದಿಂದ ಶರೀರಗ್ರಹಣ. ಹೀಗೆ ಸಂಸಾರಚಕ್ರಕ್ಕೆಲ್ಲ ಕಾರಣ ಮೋಹವೆಂಬ ಅವಿದ್ಯೆಯೇ. ಆತ್ಮನನ್ನು ಸರಿಯಾಗಿ ತಿಳಿಯದ್ದರ ಫಲವಾಗಿ ಈ ಸಂಸಾರಚಕ್ರದಲ್ಲಿ ಎಲ್ಲ ಅಜ್ಞಾನಿಗಳೂ ಸಿಕ್ಕಿಕೊಂಡು ದುಃಖಿಗಳಾಗಿರುತ್ತಾರೆ.</p>
		<p class="description">ಆದರೆ ಆತ್ಮಜ್ಞಾನಿಗೆ ಮಾತ್ರ ಈ ಸಂಸಾರದ ಬಂಧನವು ಇರುವದಿಲ್ಲ. ಏಕೆಂದರೆ ಇವನು ಆತ್ಮಜ್ಞಾನಿಯಲ್ಲವೆ? ಆತ್ಮನೆಂದರೆ ತಾನು. ತಾನೆಂದರೆ ಈ ಶರೀರಕ್ಕಿಂತ ಅತ್ಯಂತ ಭಿನ್ನನಾದ ಪರಿಶುದ್ಧನಾದ ಪ್ರತ್ಯಗಾತ್ಮನು. (ಒಳಗಿರುವ ಆತ್ಮನು). ಆಕಾಶಕ್ಕೆ ಇತರ ಬೇರೆ ವಸ್ತುಗಳಿಂದ ಏನಾದರೂ ದೋಷವು ಅಂಟೀತೇ? ಖಂಡಿತಾ ಇಲ್ಲ. ಆಕಾಶದಂತೆ ಸೂಕ್ಷ್ಮನೂ ವ್ಯಾಪಕನೂ ಪರಿಶುದ್ಧನೂ ಆಗಿರುವ ಆತ್ಮನೇ ತಾನೆಂದು ನಿಶ್ಚಿತವಾಗಿ ತಿಳಿದಿರುವ ಆತ್ಮಜ್ಞಾನಿಗೆ ಶೋಕಮೋಹಗಳು ಇರಲಾರದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.22">
		<p class="intro-shloka">॥ ಜೀವನ್ಮುಕ್ತಿನಿಷ್ಠಾಯ ಶಂಕರಾಯ ನಮಃ ॥</p> 
		<p class="shloka">ಜೀವನ್ಮುಕ್ತಂ ಪರಂ ಶಾಂತಂ ಜೀವನ್ಮುಕ್ತಿಪ್ರಬೋಧಕಮ್।<br/><strong>ಶಂಕರಂ</strong> ನೌಮಿ ತಂ ಪ್ರಾಜ್ಞಂ ಗುರೂಣಾಂ ಪರಮಂ ಯತಿಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨೨</span><br /><span class="num">೫೩.</span> ಮುಕ್ತಿಯೆಂಬುದು ಬದುಕಿರುವಾಗಲೇ</h1>
		<p class="bhashya-verse">ಸಿದ್ಧಂ ಜೀವತೋಽಪಿ ವಿದುಷಃ ಅಶರೀರತ್ವಮ್।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೪</p>
		<p class="bhashya-verse-meaning">ಈ ದೇಹಾದಿಗಳಿಂದ ಕೂಡಿಕೊಂಡು ಬದುಕಿರುವಾಗಲೇ ಆತ್ಮಜ್ಞಾನಿಗೆ ಅಶರೀರತ್ವವೆಂಬುದು ಸಿದ್ಧವಾಗುತ್ತದೆ.</p>
		<p class="description">‘ಅಶರೀರತ್ವ’ವೆಂದರೆ ಶರೀರದ ಸಂಬಂಧವಿಲ್ಲದಿರುವಿಕೆ. ಇದಕ್ಕೇ ‘ಮೋಕ್ಷ’ವೆಂದೂ ಹೆಸರು. ‘ಸಶರೀರತ್ವ’ವೆಂದರೆ ಶರೀರದ ಸಂಬಂಧವನ್ನುಳ್ಳವನಾಗಿರುವಿಕೆ. ಇದಕ್ಕೇ ‘ಬಂಧನ’ವೆಂದು ಹೆಸರು. ದೇಹವೇ ತಾನೆಂದು ತಿಳಿದಿರುವಿಕೆಯೇ ‘ಸಶರೀರತ್ವ’ವು. ದೇಹವು ತಾನಲ್ಲವೆಂಬ ನಿಶ್ಚಯಜ್ಞಾನವೇ ಅಶರೀರತ್ವವು.</p>
		<p class="description">ಬಹಳ ಜನಗಳು ಅಶರೀರತ್ವವೆಂಬುದು ಮರಣಾನಂತರದಲ್ಲಿ ಪ್ರಾಪ್ಯವಾದ ಫಲವೆಂದು ತಿಳಿದಿರುತ್ತಾರೆ. ಸ್ವರ್ಗವು ಈ ಜನ್ಮದಲ್ಲಿ ದೊರಕುವ ಫಲವಲ್ಲ , ಇದು ಲೋಕಾಂತರದಲ್ಲಿ ಜನ್ಮಾಂತರದಲ್ಲಿ ಮಾತ್ರ ದೊರಕುವ ಫಲವಷ್ಟೆ! ಅದರಂತೆ ಅಶರೀರತ್ವವೆಂಬ ಮೋಕ್ಷವೂ ಲೋಕಾಂತರದಲ್ಲಿ ಮಾತ್ರವೇ ಪ್ರಾಪ್ಯವಾದ ಫಲವೆಂದೂ ಈ ಜನ್ಮದಲ್ಲಿ ದೊರಕಲಾರದ ಫಲವೆಂದೂ ಅನೇಕರು ಭಾವಿಸಿರುತ್ತಾರೆ.</p>
		<p class="description">ಇದು ಸರಿಯಲ್ಲ , ಏಕೆಂದರೆ ಅಶರೀರತ್ವವು ಅಂದರೆ ಮುಕ್ತಿಯು ಬದುಕಿರುವಾಗಲೇ! ಈ ಜನ್ಮದಲ್ಲಿಯೇ ಪಡೆಯಬಹುದಾದ ಫಲವಾಗಿದೆ! ಏಕೆಂದರೆ ಸಶರೀರತ್ವವು ಅವಿದ್ಯೆಯಿಂದ ತೋರುತ್ತಿದೆ. ಅವಿದ್ಯೆಯಿಂದಲೇ ಅಲ್ಲವೇ, ‘ನಾನು ಶರೀರ’ ಎಂಬ ಬುದ್ಧಿಯು ತೋರುತ್ತಿದೆ? ಅವಿದ್ಯೆಯು ವಿದ್ಯೆಯಿಂದ ನಾಶವಾದ ಕೂಡಲೇ ಅವಿದ್ಯೆಯಿಂದ ತೋರುತ್ತಿದ್ದ ಸಶರೀರತ್ವವೂ ನಾಶವಾಗುತ್ತದೆ. ಸಶರೀರತ್ವವು ನಾಶವಾದಕೂಡಲೇ ಉಳಿಯುವುದೇ ಅಶರೀರತ್ವವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.23">
		<p class="intro-shloka">॥ ಸಂಸಾರಬಂಧರಹಿತಾಯ ಶಂಕರಾಯ ನಮಃ ॥</p> 
		<p class="shloka">ರಾಗದ್ವೇಷವಿನಿರ್ಮುಕ್ತಂ ಧರ್ಮಾಧರ್ಮವಿವರ್ಜಿತಮ್।<br/>ಜನ್ಮಬಂಧವಿನಿರ್ಮುಕ್ತಂ ವಂದೇ <strong>ಶಂಕರ</strong>ಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨೩</span><br /><span class="num">೫೪.</span> ಧರ್ಮಾಧರ್ಮಗಳಿಂದ ಸಂಸಾರಬಂಧನ</h1>
		<p class="bhashya-verse">ಧರ್ಮಾಧರ್ಮಾನುಷ್ಠಾನಕೃತ್ ಜಾಯತೇ ಮ್ರಿಯತೇ ಚ, ಆತ್ಮದರ್ಶಿನಃ ಮುಚ್ಯಂತೇ ಇತಿ ಸಿದ್ಧಮ್।</p>
		<p class="bhashya-verse-source">ಗೀತಾಭಾಷ್ಯ ೧೩-೨</p>
		<p class="bhashya-verse-meaning">ಅಜ್ಞಾನಿಯಾದವನು ರಾಗದ್ವೇಷಾದಿಗಳಿಂದ ಪ್ರೇರಿತನಾಗಿ ಧರ್ಮಾ-ಧರ್ಮಗಳನ್ನು ಮಾಡುತ್ತಾ ಅದರಿಂದ ಮತ್ತೆ ಮತ್ತೆ ಹುಟ್ಟುತ್ತಾನೆ ಮತ್ತು ಸಾಯುತ್ತಾನೆ. ಆದರೆ ಆತ್ಮಜ್ಞಾನಿಗಳಾದರೋ, ಮುಕ್ತರಾಗಿಬಿಡುತ್ತಾರೆ.</p>
		<p class="description">ಅಜ್ಞಾನಿಗಳೆಂದರೆ ಆತ್ಮ ಸ್ವರೂಪವನ್ನು ಸರಿಯಾಗಿ ತಿಳಿಯದೆ ದೇಹವನ್ನೇ ತಾನೆಂದು ತಿಳಿದವರು. ಇಂಥವರು ರಾಗದ್ವೇಷಗಳಿಂದ ಕೂಡಿಕೊಂಡು ಕಾಮಪ್ರೇರಿತರಾಗಿ ಧರ್ಮಾಧರ್ಮಗಳನ್ನು ಮಾಡುತ್ತಾರೆ. ಇದರ ಫಲವಾಗಿ ಇವರಿಗೆ ಜನ್ಮಾಂತರಗಳು ಉಂಟಾಗುತ್ತವೆ.</p>
		<p class="description">ಧರ್ಮಾನುಷ್ಠಾನದಿಂದ ಉತ್ತಮಜನ್ಮವು ಪ್ರಾಪ್ತವಾದರೆ, ಅಧರ್ಮಾನುಷ್ಠಾನದಿಂದ ಅಧಮಜನ್ಮವು ಉಂಟಾಗುತ್ತದೆ. ಅಂತೂ ಹುಟ್ಟುವದಂತೂ ದಿಟ, ಹುಟ್ಟಿದ ಮೇಲೆ ಸಾಯಲೇ ಬೇಕಲ್ಲವೆ? ಈ ಜನ್ಮಮರಣಗಳ ಮಧ್ಯೆ ಸುಖ ದುಃಖ, ಲಾಭ ನಷ್ಟ, ರೋಗ ರುಜಿನ, ಮಾನ ಅಪಮಾನ, ಶೋಕಮೋಹಗಳನ್ನು ಅನುಭವಿಸುತ್ತಾ ಅಜ್ಞರು ನರಳಾಡುತ್ತಿರುತ್ತಾರೆ. ಇದೇ ಸಂಸಾರಚಕ್ರ!</p>
		<p class="description">ಆದರೆ ಆತ್ಮಜ್ಞಾನಿಗಳಾಗಿಬಿಟ್ಟರೆ ಅಂಥವರಿಗೆ ಈ ಸಂಸಾರಬಂಧನವೇ ಇರುವುದಿಲ್ಲ. ಆತ್ಮಜ್ಞಾನಿಗಳೆಂದರೆ ದೇಹಾದಿಗಳಿಗಿಂತ ಭಿನ್ನನಾದ ಆತ್ಮನೇ ತಾನೆಂದು ತಿಳಿದವರು. ಆತ್ಮಜ್ಞಾನವೆಂಬ ಬೆಂಕಿಯು ರಾಗದ್ವೇಷಗಳನ್ನು ಸುಟ್ಟು ಬೂದಿ ಮಾಡಿಬಿಡುತ್ತದೆ. ಆತ್ಮಜ್ಞಾನದಿಂದ ಮುಕ್ತನಾಗುತ್ತಾನೆ. ಆತ್ಮಜ್ಞಾನದಿಂದ ಧರ್ಮಾಧರ್ಮಗಳನ್ನು ನಾಶಮಾಡಿಕೊಳ್ಳಬಹುದು. ಆತ್ಮಜ್ಞಾನಿಗೆ ಸಂಸಾರಬಂಧನವು ಇರುವದಿಲ್ಲ. ಜ್ಞಾನವನ್ನು ಮಾಡಿಕೊಳ್ಳದಿದ್ದರೆ ಭವಬಂಧನವು ತಪ್ಪಿದ್ದಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.24">
		<p class="intro-shloka">॥ ಸರ್ವಭೂತಾತ್ಮಭೂತಾಯ ಶಂಕರಾಯ ನಮಃ ॥</p> 
		<p class="shloka">ಸರ್ವಭೂತಸ್ಥಮೀಶಾನಂ ಜನ್ಮಬಂಧವಿವರ್ಜಿತಮ್।<br/>ಅವಿದ್ಯಾದೋಷನಿರ್ಮುಕ್ತಂ <strong>ಶಂಕರಂ</strong> ಸದ್ಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨೪</span><br /><span class="num">೫೫.</span> ಜ್ಞಾನಿಗೆ ಶರೀರಾಂತರವಿಲ್ಲ</h1>
		<p class="bhashya-verse">ಸರ್ವಭೂತಸ್ಥಮ್ ಆತ್ಮಾನಂ ಮತ್ವಾ ಇಹೈವ ಅವಿದ್ಯಾಕೃತಕಾಮ-ಕರ್ಮಬಂಧನೈಃ ವಿಮುಕ್ತೋ ಭವತಿ, ಪುನಃ ಶರೀರಂ ನ ಗೃಹ್ಣಾತಿ।</p>
		<p class="bhashya-verse-source">ಕಾಠಕಭಾಷ್ಯ ೨-೨-೧</p>
		<p class="bhashya-verse-meaning">ಎಲ್ಲ ಭೂತಗಳಲ್ಲಿಯೂ ಸಮನಾಗಿರುವ ಆತ್ಮನನ್ನು ತಿಳಿದರೆ ಈಗಲೇ ಇಲ್ಲಿಯೇ ಅವಿದ್ಯೆಯಿಂದ ತೋರುತ್ತಿರುವ ಕಾಮಕರ್ಮಗಳೆಂಬ ಬಂಧನಗಳಿಂದ ಬಿಡುಗಡೆಯನ್ನು ಹೊಂದುತ್ತಾನೆ. ಅಂದರೆ ಅಂಥವನು ಮತ್ತೆ ಶರೀರವನ್ನು ಹೊಂದುವದಿಲ್ಲ ಎಂದರ್ಥ.</p>
		<p class="description">ಆತ್ಮಜ್ಞಾನದಿಂದ ಮುಕ್ತಿ, ಅಜ್ಞಾನದಿಂದ ಬಂಧನ—ಇಷ್ಟೇ ವೇದಾಂತದ ಸಂದೇಶ. ಆತ್ಮನ ಜ್ಞಾನವೇ ಆತ್ಮಜ್ಞಾನವು. ಆತ್ಮನೆಂದರೆ ಯಾರು? ಅವನ ಜ್ಞಾನವೆಂದರೆ ಎಂಥಹುದು? ಎಂಬುದನ್ನು ವೇದಾಂತದಲ್ಲಿ ತಿಳಿಸಿದೆ. ಆತ್ಮನೆಂದರೆ ವ್ಯಾಪಕನು ಎಂದರ್ಥ (ಆಪ್ನೋತಿ ಇತಿ ಆತ್ಮಾ). ಸಕಲ ಪ್ರಾಣಿಗಳಲ್ಲಿಯೂ ಸಮನಾಗಿರುವವನೇ ಆತ್ಮನು. ಈ ಆತ್ಮನಿಗೆ ಜಾತಿ ವರ್ಣ ಆಶ್ರಮ ಲಿಂಗ ಗೋತ್ರ ಮತ ಪಂಥ ನಾಮ ರೂಪ ಕ್ರಿಯಾ—ಮುಂತಾದ ಯಾವ ಸಂಬಂಧವೂ ಇಲ್ಲ. ಅವಿದ್ಯೆಯಿಂದಲೇ ಆತ್ಮನಿಗೆ ಅನಾತ್ಮಸಂಬಂಧವು ತೋರುತ್ತಿದೆ.</p>
		<p class="description">ಹೀಗೆ ತಿಳಿದವನೇ ಆತ್ಮಜ್ಞಾನಿಯು. ಇಂಥವನಿಗೆ ಅವಿದ್ಯೆಯು ಇದ್ದೀತೇ? ಅಜ್ಞಾನದ ಲೇಶವು ಉಳಿದೀತೆ? ಖಂಡಿತಾ ಇಲ್ಲ. ಆತ್ಮವಿದನಿಗೆ ಅವಿದ್ಯೆಯು ಕನಸಿನಲ್ಲೂ ಇರಲಾರದು. ಇನ್ನು ಅವಿದ್ಯೆಯ ಫಲವಾದ ಕಾಮಗಳಾಗಲಿ ಕರ್ಮಗಳಾಗಲಿ ಆತ್ಮಜ್ಞಾನಿಗೆ ಇರಲಾರವು. ಅವಿದ್ಯಾಕಾಮಕರ್ಮಗಳಿಂದ ಮುಕ್ತನಾದ ಆತ್ಮಜ್ಞಾನಿಗೆ ಈಗಲೇ ಜನ್ಮವು ಇರುವುದಿಲ್ಲ. ಹೀಗಿರುವಾಗ ಇಂಥವನಿಗೆ ಇನ್ನೊಂದು ಜನ್ಮವು ಉಂಟೆ? ಖಂಡಿತಾ ಜನ್ಮಾಂತರವಿಲ್ಲ , ಶರೀರಾಂತರವಿಲ್ಲ. ಬ್ರಹ್ಮಜ್ಞಾನಿಯು ಬ್ರಹ್ಮಸ್ವರೂಪನೇ ಆಗಿರುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.25">
		<p class="intro-shloka">॥ ಜ್ಞಾನಕರ್ಮಸಮುಚ್ಚಯನಿರಾಸಕೃತೇ ಶಂಕರಾಯ ನಮಃ ॥</p> 
		<p class="shloka">ವಿದ್ಯಾಕರ್ಮರಹಸ್ಯಜ್ಞಂ ವಿದ್ಯಾಕರ್ಮವಿಮರ್ಶಕಮ್।<br/>ಬ್ರಹ್ಮವಿದ್ಯಾರತಂ ಶಾಂತಂ ವಂದೇ ಸದ್ಗುರು<strong>ಶಂಕರಮ್</strong> ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨೫</span><br /><span class="num">೫೬.</span> ಜ್ಞಾನಕರ್ಮಗಳಿಗೆ ಹೊಂದಾಣಿಕೆಯಿಲ್ಲ</h1>
		<p class="bhashya-verse">ವಿದ್ಯಾಕರ್ಮಣೋಶ್ಚ ಹೇತುಸ್ವರೂಪಫಲೇಷು ವಿರೋಧಾತ್ ಸಮುಚ್ಚಯಾನುಪಪತ್ತಿಃ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೧</p>
		<p class="bhashya-verse-meaning">ಬ್ರಹ್ಮವಿದ್ಯೆಗೂ ಶಾಸ್ತ್ರೀಯಕರ್ಮಗಳಿಗೂ ಹೇತು ಸ್ವರೂಪ ಫಲಗಳಲ್ಲಿ ಪರಸ್ಪರವಾಗಿ ಅತ್ಯಂತ ವಿರೋಧವಿರುವದರಿಂದ ಇವೆರಡಕ್ಕೂ ಎಂದೆಂದಿಗೂ ಸಮುಚ್ಚಯವು ಹೊಂದುವದೇ ಇಲ್ಲ.</p>
		<p class="description">ಬ್ರಹ್ಮವಿದ್ಯೆಯೆಂದರೆ ಪರತತ್ತ್ವದ ಜ್ಞಾನವು. ದೇಹೇಂದ್ರಿಯಾದಿ ಸಂಘಾತವು ತಾನಲ್ಲವೆಂದೂ ಸಚ್ಚಿದಾನಂದಬ್ರಹ್ಮವೇ ತಾನೆಂದೂ ನಿಶ್ಚಿತವಾಗಿ ಅನುಭವದಿಂದ ತಿಳಿಯುವದೇ ಬ್ರಹ್ಮಜ್ಞಾನವು. ಇನ್ನು, ಕರ್ಮಕಾಂಡವೆಂದರೆ ಜಾತಿ, ವರ್ಣ, ಆಶ್ರಮ, ವಯಸ್ಸು, ಕುಲ, ಗೋತ್ರ, ಲಿಂಗಗಳನ್ನೇ ತಾನೆಂದು ತಿಳಿದು ಶಾಸ್ತ್ರೋಕ್ತಕರ್ಮಗಳನ್ನು ಅನುಷ್ಠಾನಮಾಡುವದು.</p>
		<p class="description">ಜ್ಞಾನಕ್ಕೂ ಕರ್ಮಗಳಿಗೂ ಹೊಂದಾಣಿಕೆಯು ಇರುವದಿಲ್ಲ. ಒಂದು ಪೂರ್ವಸಮುದ್ರದ ಕಡೆಗೆ ಹೋದರೆ, ಮತ್ತೊಂದು ಪಶ್ಚಿಮಸಮುದ್ರದ ಕಡೆಗೆ! ಜ್ಞಾನಪ್ರಾಪ್ತಿಗೆ ಸಾಧನವಾಗಿ ಕರ್ಮಯೋಗವು ಸಹಾಯಕವಾಗುತ್ತದೆ. ಆದರೆ ಜ್ಞಾನೋದಯವಾದಮೇಲೆ ಕರ್ಮಯೋಗವೇ ಬೇಕಿಲ್ಲ , ಅಂದಮೇಲೆ ಇನ್ನು ಕರ್ಮಗಳು ಬೇಕೇ? ಖಂಡಿತಾ ಬೇಕಿಲ್ಲ.</p>
		<p class="description">ಹೇತು, ಸ್ವರೂಪ, ಫಲಗಳಲ್ಲಿ ಜ್ಞಾನಕ್ಕೂ ಕರ್ಮಗಳಿಗೂ ಪರಸ್ಪರ ವಿರೋಧವಿದೆ. ವೈರಾಗ್ಯವೇ ಜ್ಞಾನಕ್ಕೆ ಹೇತುವಾದರೆ ಭೋಗಾಸಕ್ತಿಯೇ ಕರ್ಮಗಳಿಗೆ ಪ್ರೇರಕವಾದ ಹೇತು; ಸ್ವರೂಪಾನಂದಸ್ಥಿತಿಯೇ ಜ್ಞಾನವಾದರೆ ಶ್ರಮ ಆಯಾಸವೇ ಕರ್ಮದ ಸ್ವರೂಪ; ಮೋಕ್ಷವೇ ಜ್ಞಾನಕ್ಕೆ ಫಲವಾದರೆ ಅನಿತ್ಯವಾದ ಸ್ವರ್ಗವೇ ಕರ್ಮಕ್ಕೆ ಫಲ. ಆದ್ದರಿಂದ ಜ್ಞಾನಕರ್ಮಗಳಿಗೆ ಸಮುಚ್ಚಯವಿಲ್ಲ. ಬ್ರಹ್ಮಜ್ಞಾನವೊಂದೇ ಮುಕ್ತಿಗೆ ಸಾಕು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.26">
		<p class="intro-shloka">॥ ಬ್ರಹ್ಮವಿತ್ ಪುಂಗವಾಯ ಶಂಕರಾಯ ನಮಃ ॥</p> 
		<p class="shloka">ಶ್ರುತ್ಯರ್ಥಸಂಪ್ರದಾಯಜ್ಞಮ್ ಆಗಮಾರ್ಥವಿದಂ ಪ್ರಭುಮ್।<br/>ವಿದ್ವಾಂಸಂ <strong>ಶಂಕರಂ</strong> ವಂದೇ ಜ್ವಲಂತಂ ಬ್ರಹ್ಮತೇಜಸಾ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨೬</span><br /><span class="num">೫೭.</span> ಜ್ಞಾನಿಗಳು ಇಂದಿಗೂ ಇದ್ದಾರೆ!</h1>
		<p class="bhashya-verse">ಶ್ರುತ್ಯರ್ಥಸಂಪ್ರದಾಯಪರಂಪರಯಾ ಆಗತಮ್ ಉಪನಿಷ- ದ್ವಿಜ್ಞಾನಮ್ ಅದ್ಯಾಪಿ ವಿದ್ವತ್ಸು ಅವಗಮ್ಯತೇ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೧೫-೧</p>
		<p class="bhashya-verse-meaning">ಶ್ರುತ್ಯರ್ಥಸಂಪ್ರದಾಯದಿಂದ ಬಂದಿರುವ ಉಪನಿಷತ್ ವಿಜ್ಞಾನವು ಇಂದಿಗೂ ಜ್ಞಾನಿಗಳಲ್ಲಿ ಕಾಣುತ್ತಿದೆ.</p>
		<p class="description">ಇಂದ್ರ, ವರುಣ, ಕುಬೇರ, ಮಿತ್ರ—ಮುಂತಾದ ದೇವತೆಗಳನ್ನು ಈ ಕಣ್ಣುಗಳಿಂದ ಕಂಡ ಧೀರರು ಯಾರೂ ಇಲ್ಲ , ಆ ದೇವತೆಗಳನ್ನು ಕಾಣಲು ಸಾಧ್ಯವೂ ಇಲ್ಲ ; ಏಕೆಂದರೆ ಅವರೆಲ್ಲರೂ ಶಾಸ್ತ್ರಮಾತ್ರಗಮ್ಯರಾದ ಬರೀ ನಂಬಿಕೆಯ ಮೇಲೆ ನಿಂತಿರುವ ದೇವತೆಗಳು.</p>
		<p class="description">ಆದರೆ ಬ್ರಹ್ಮಜ್ಞಾನಿಗಳನ್ನು ನಾವು ಕಾಣಬಹುದು, ಕಂಡೂ ಇದ್ದೇವೆ. ಶ್ರುತಿಗಳನ್ನು ಅಧ್ಯಯನಮಾಡಿದರೆ ವೇದಾಂತವಾಕ್ಯಾರ್ಥವನ್ನು ಶ್ರವಣಮಾಡಿ ಮನನ ಮಾಡಿದರೆ ಆತ್ಮಜ್ಞಾನವು ಅನುಭವಕ್ಕೇ ಬಂದುಬಿಡುತ್ತದೆ.</p>
		<p class="description">ಸದ್ಗುರೂಪದೇಶ ಪರಂಪರೆಯಿಂದ ಹರಿದುಬರುತ್ತಿರುವ ಜ್ಞಾನಗಂಗೆಯು ಇಂದಿಗೂ ಮುಂದಿಗೂ ಅವಿರತವಾಗಿ ಹರಿಯುವ ಧ್ರುವನದಿ! ಇಂದಿಗೂ ನೂರಾರು, ಸಹಸ್ರಾರು ಬ್ರಹ್ಮಜ್ಞಾನಿಗಳು ಬದುಕಿದ್ದಾರೆ, ನಮ್ಮೊಂದಿಗೇ ಇದ್ದಾರೆ. ಆದರೆ ನಾವು ಅವರನ್ನು ಗುರುತಿಸುವದೇ ಕಷ್ಟ. ಅವರೂ ನಮ್ಮಂತೆಯೇ ಇರುತ್ತಾರೆ. ಅವರಿಗೇನು ವಿಶೇಷವಾಗಿ ಎರಡು ಕೋಡುಗಳಾಗಲಿ ಮೂರು ಕಣ್ಣುಗಳಾಗಲಿ, ಮೂರು ಕೈ ಕಾಲುಗಳಾಗಲಿ ಇರುವದಿಲ್ಲ. ಆತ್ಮಜ್ಞಾನವೇ ಅವರಲ್ಲಿರುವ ವಿಶೇಷತೆ! ಅದನ್ನು ನಾವೂ ಪಡೆದು ಬ್ರಹ್ಮನಿಷ್ಠರಾಗೋಣ. ನಮ್ಮ ಈ ಮಾನವಜನ್ಮವನ್ನು ಸಾರ್ಥಕಮಾಡಿಕೊಂಡು ಧನ್ಯರಾಗೋಣ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.27">
		<p class="intro-shloka">॥ ಅದ್ವೈತಬ್ರಹ್ಮಾತ್ಮಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ರಾಗದ್ವೇಷವಿನಿರ್ಮುಕ್ತಂ ವೇದಾಂತಜ್ಞಾನತತ್ಪರಮ್।<br/>ಅದ್ವೈತಜ್ಞಾನಸಂಪನ್ನಂ <strong>ಶಂಕರಂ</strong> ದೇಶಿಕಂ ಭಜೇ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨೭</span><br /><span class="num">೫೮.</span> ಅದ್ವೈತದರ್ಶನವೇ ಸಮ್ಯಗ್ದರ್ಶನ!</h1>
		<p class="bhashya-verse">ರಾಗದ್ವೇಷಾದಿದೋಷಾನಾಸ್ಪದಂ ಸ್ವಭಾವಶಾಂತಮ್ ಅದ್ವಯ- ದರ್ಶನಮೇವ ಸಮ್ಯಗ್ದರ್ಶನಮ್।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೪-೮೭</p>
		<p class="bhashya-verse-meaning">ಸಹಜವಾಗಿಯೇ ಶಾಂತವಾದ, ರಾಗದ್ವೇಷಾದಿ ದೋಷಗಳಿಗೆ ಆಸ್ಪದವಾಗದಿರುವ ಅದ್ವೈತಾತ್ಮದರ್ಶನವೇ ಸಮ್ಯಗ್ದರ್ಶನವು.</p>
		<p class="description">ಇಡೀ ವಿಶ್ವದಲ್ಲಿರುವ ಎಲ್ಲ ದರ್ಶನಗಳನ್ನೂ ದ್ವೈತದರ್ಶನ ಮತ್ತು ಅದ್ವೈತದರ್ಶನವೆಂದು ಎರಡಾಗಿ ವಿಂಗಡಿಸಬಹುದು. ದ್ವೈತದರ್ಶನವೆಂದರೆ ಭೇದದರ್ಶನ, ಅದ್ವೈತದರ್ಶನವೆಂದರೆ ಅಭೇದದರ್ಶನ. ಇಂದ್ರಿಯ ಪ್ರಮಾಣಗಳಿಗೆ ಗೋಚರವಾಗುತ್ತಿರುವ ಈ ಪ್ರಪಂಚವು ಭೇದದಿಂದ ತುಂಬಿರುವಂತೆಯೇ ತೋರುತ್ತಿದೆ. ಶಬ್ದಸ್ಪರ್ಶರೂಪರಸಗಂಧಗಳಿಂದ ಕೂಡಿರುವಂತೆ ಭಾಸವಾಗುವ ಈ ವಿಶ್ವದಲ್ಲಿ ದ್ವೈತವಸ್ತುಗಳು ಸಹಜವಾಗಿ ತೋರುತ್ತಿವೆ. ಜೀವರುಗಳಲ್ಲೂ ದೇವತೆಗಳಲ್ಲೂ ಪರಸ್ಪರಭೇದವೇ ತೋರುತ್ತಿದೆ. ಆದ್ದರಿಂದ ದ್ವೈತದರ್ಶನವೇ ಸರಿಯೆಂದು ಅವಿಚಾರದ ಹಂತದಲ್ಲಿ ಆಪಾತತಃ ತೋರುತ್ತಿದೆ.</p>
		<p class="description">ಆದರೆ ಇದು ಸರಿಯಲ್ಲ. ದ್ವೈತದರ್ಶನವು ಅವಿಚಾರರಮಣೀಯವಾದದ್ದು. ಸರಿಯಾಗಿ ಅನುಭವದಿಂದ ವಿಚಾರಮಾಡದಿರುವಾಗ ದ್ವೈತ ದರ್ಶನವೇ ಸಮ್ಯಗ್ದರ್ಶನವೆಂದು ಆಭಾಸವಾಗುತ್ತದೆ, ಇದು ತಪ್ಪು. ರಾಗದ್ವೇಷಾದಿಗಳಿಗೆ ಆಸ್ಪದವಾದ ದ್ವೈತದರ್ಶನದಿಂದ ಶೋಕಮೋಹಗಳು ತೊಲಗುವದಿಲ್ಲ. ಶಾಂತಿಯಾಗಲಿ, ಮುಕ್ತಿಯಾಗಲಿ ದೊರಕುವದಿಲ್ಲ.</p>
		<p class="description">ಅದ್ವೈತದರ್ಶನವೇ ಸಮ್ಯಗ್ದರ್ಶನವು. ಏಕೆಂದರೆ ಇಲ್ಲಿ ರಾಗದ್ವೇಷಗಳಿಗೆ ಅವಕಾಶವಿಲ್ಲ. ನಾಮರೂಪಕ್ರಿಯಾರಹಿತವಾದ ದೇಶಕಾಲಾತೀತವಾದ ಅದ್ವೈತಬ್ರಹ್ಮವೊಂದೇ ಪರಮಾರ್ಥ—ಎಂಬ ಜ್ಞಾನವೇ ಸಮ್ಯಗ್ ದರ್ಶನವು. ವಿವೇಕದಿಂದ ಸಿದ್ಧವಾಗುವ ದರ್ಶನವೇ ಸಮ್ಯಗ್ದರ್ಶನವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-02.28">
		<p class="intro-shloka">॥ ದಯಾಸಿಂಧವೇ ಶಂಕರಾಯ ನಮಃ ॥</p> 
		<p class="shloka">ಆಚಾರ್ಯಂ <strong>ಶಂಕರಂ</strong> ಶಾಂತಂ ಶಿಷ್ಯಾನುಗ್ರಹಕಾರಕಮ್।<br/>ಕಾರುಣ್ಯಸಾಗರಂ ವಂದೇ ಕೃತಕೃತ್ಯತ್ವಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨೮</span><br /><span class="num">೫೯.</span> ಆಚಾರ್ಯನ ಹೊಣೆ</h1>
		<p class="bhashya-verse">ಯತ್ನಾಂತರಮ್ ಆಸ್ಥಾಯ ಶಿಷ್ಯಃ ಕೃತಾರ್ಥಃ ಕರ್ತವ್ಯಃ ಇತಿ ಆಚಾರ್ಯಧರ್ಮಃ।</p>
		<p class="bhashya-verse-source">ಗೀತಾಭಾಷ್ಯ ೧೮-೭೨</p>
		<p class="bhashya-verse-meaning">ಏನಾದರೂ ಪ್ರಯತ್ನವನ್ನು ಮಾಡಿ ಶಿಷ್ಯನನ್ನು ಕೃತಾರ್ಥನನ್ನಾಗಿ ಮಾಡಲೇಬೇಕೆಂಬುದು ಆಚಾರ್ಯನ ಧರ್ಮವು.</p>
		<p class="description">ಆಚಾರ್ಯ, ಗುರು, ದೇಶಿಕ, ಉಪಾಧ್ಯಾಯ ಈ ಶಬ್ದಗಳು ಪರ್ಯಾಯಪದಗಳು. ಆಚಾರ್ಯನ ಸ್ಥಾನವು ತುಂಬಾ ಹೆಚ್ಚಿನದು. ಯೋಗ್ಯತೆಯಿದ್ದರೆ ಮಾತ್ರವೇ ಆಚಾರ್ಯನಾಗಬಹುದೇ ಹೊರತು ಬರೀ ಶಾಸ್ತ್ರಪಾಂಡಿತ್ಯದ ಬಲದಿಂದ ಆಚಾರ್ಯನಾಗಲಾರನು. ಕೃತಕೃತ್ಯನೂ ಪರಮಕಾರುಣಿಕನೂ ಬ್ರಹ್ಮನಿಷ್ಠನೂ ಶಿಷ್ಯಾನುಗ್ರಹಕಾರಕನೂ ಆಗಿದ್ದರೆ ಅಂಥವನು ಮಾತ್ರ ಆಚಾರ್ಯನ ಪಟ್ಟವನ್ನು ಏರಬಲ್ಲನು.</p>
		<p class="description">ತನ್ನ ಬಳಿಗೆ, ತನ್ನನ್ನೇ ನಂಬಿ ಬಂದಿರುವ ಶಿಷ್ಯನಿಗೆ ಆಚಾರ್ಯನು ವೇದಾಂತದ ರಹಸ್ಯವನ್ನೆಲ್ಲ ಬಿಡಿಸಿ ತೋರಿಸಬೇಕು, ಶಿಷ್ಯನಿಗೆ ಅರ್ಥವಾಗುವವರೆಗೂ ಆತ್ಮಜ್ಞಾನದ ಉಪದೇಶವನ್ನು ಮಾಡಬೇಕು, ಆಚಾರ್ಯನು! ಶಿಷ್ಯನ ಅನುಭವಕ್ಕೆ ಬರುವವರೆಗೂ ಆಚಾರ್ಯನು ತತ್ತ್ವವನ್ನು ತಿಳಿಸಬೇಕು. ಶಿಷ್ಯನ ಮನಸ್ಸಿನಿಂದ ಅಜ್ಞಾನಾಂಧಕಾರವು ನಾಶವಾಗುವ ವರೆಗೂ ಪ್ರೀತಿಯಿಂದ, ವಾತ್ಸಲ್ಯದಿಂದ ಉಪದೇಶಮಾಡುವವನೇ ಸದ್ಗುರುವು.</p>
		<p class="description">ಗಡಿಯಾರವನ್ನು ನೋಡಿಕೊಂಡು ಪುಸ್ತಕದಲ್ಲಿರುವ ವಿದ್ಯೆಯನ್ನು ಶಿಷ್ಯನ ಮಸ್ತಕದಲ್ಲಿ ತುಂಬಿ ಧನ ಅಧಿಕಾರ ಪ್ರಶಸ್ತಿಸನ್ಮಾನಗಳನ್ನು ಸಂಪಾದಿಸುತ್ತಾ ಕಾಲ ಹಾಕುವವನು ಆಚಾರ್ಯನಾದಾನೆ? ಆಚಾರ್ಯನ ಗುರಿಯೆಲ್ಲ ಶಿಷ್ಯನ ಉದ್ಧಾರವೇ! ತನ್ನಂತೆ ಶಿಷ್ಯನನ್ನೂ ಕೃತಾರ್ಥನನ್ನಾಗಿ ಮಾಡುವವನೇ ಆಚಾರ್ಯ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-02.29">
		<p class="intro-shloka">॥ ಜೀವಬ್ರಹ್ಮಭೇದರಹಿತಾಯ ಶಂಕರಾಯ ನಮಃ ॥</p> 
		<p class="shloka">ಸಮ್ಯಗ್ಜ್ಞಾನಪರಂ ಧೀರಂ ಮಿಥ್ಯಾಜ್ಞಾನವಿವರ್ಜಿತಮ್।<br/>ಜೀವಬ್ರಹ್ಮೈಕ್ಯವಿಜ್ಞಾನವಂತಂ <strong>ಶಂಕರ</strong>ಮಾಶ್ರಯೇ ॥</p> 
		<h1 class="level1-title" epub:type="title"><span class="date">ಫೆಬ್ರುವರಿ ೨೯</span><br /><span class="num">೬೦.</span> ಅವಿದ್ಯೆಯಿಂದಲೇ ಭೇದದರ್ಶನ</h1>
		<p class="bhashya-verse">ಏವಂ ಮಿಥ್ಯಾಜ್ಞಾನಕೃತ ಏವ ಜೀವಪರಮೇಶ್ವರಯೋಃ ಭೇದಃ, ನ ತು ವಸ್ತುಕೃತಃ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೩-೧೯</p>
		<p class="bhashya-verse-meaning">ಜೀವಪರಮೇಶ್ವರರಿಗೆ ತೋರುತ್ತಿರುವ ಭೇದವು ಮಿಥ್ಯಾಜ್ಞಾನದಿಂದ ಉಂಟಾದದ್ದೇ ಹೊರತು ಸ್ವಾಭಾವಿಕವಾದದ್ದಲ್ಲ.</p>
		<p class="description">ಜೀವನೆಂದರೆ ದೇಹಾದಿಗಳನ್ನು ತಾನೆಂದು ತಿಳಿದಿರುವ ಆತ್ಮನು. ಪರಮೇಶ್ವರನೆಂದರೆ ನಿರುಪಾಧಿಕನಾದ ಪರಿಪೂರ್ಣನಾದ ಆತ್ಮನು. ಜೀವಾತ್ಮನು ಸಂಸಾರಿ, ಪರಮೇಶ್ವರನು ಅಸಂಸಾರಿ; ಜೀವಾತ್ಮನು ಅವಿದ್ಯಾಕಾಮಕರ್ಮಗಳಿಂದ ಬದ್ಧನಾಗಿರುತ್ತಾನೆ, ಪರಮೇಶ್ವರನು ಇವುಗಳಿಂದ ಮುಕ್ತನಾಗಿರುತ್ತಾನೆ; ಜೀವಾತ್ಮನಿಗೆ ಜನ್ಮಮರಣಾದಿಗಳುಂಟು, ಪರಮೇಶ್ವರನಿಗೆ ಇಲ್ಲ—ಎಂದು ಮುಂತಾಗಿ ಸಾಮಾನ್ಯವಾಗಿ ಬುದ್ಧಿವಂತರೆಲ್ಲರೂ ತಿಳಿದಿರುತ್ತಾರಷ್ಟೆ?</p>
		<p class="description">ಇದು ಸರಿಯಲ್ಲ. ಜೀವಾತ್ಮ ಪರಮಾತ್ಮರೆಂದು ಇಬ್ಬರು ಆತ್ಮರು ನಿಜವಾಗಿ ಬೇರೆಬೇರೆಯಾಗಿ ಇಲ್ಲವೇ ಇಲ್ಲ. ಆತ್ಮನು ಒಬ್ಬನೇ. ಹಾಗಾದರೆ ಜೀವಾತ್ಮಪರಮಾತ್ಮರೆಂದು ಇಬ್ಬರು ಆತ್ಮರೆಂದು ವ್ಯವಹರಿಸುತ್ತೇವಲ್ಲ! ಎಂದರೆ, ಇದು ಅವಿದ್ಯಾಕೃತವ್ಯವಹಾರ. ಅಸಂಸಾರಿಯಾದ ಆತ್ಮನಿಗೆ ದೇಹಾದಿ ಉಪಾಧಿಗಳ ಸಂಬಂಧದಿಂದ ಜೀವಾತ್ಮ–ಎಂಬ ವ್ಯವಹಾರವು.</p>
		<p class="description">ವಾಸ್ತವಿಕವಾಗಿ, ಪಾರಮಾರ್ಥಿಕವಾಗಿ ನೋಡಿದರೆ ಈ ಭೇದಕ್ಕೆ ಅವಕಾಶವೇ ಇರುವುದಿಲ್ಲ. ಒಂದೇ ಆಕಾಶವನ್ನು ಸಣ್ಣ ಆಕಾಶ, ದೊಡ್ಡ ಆಕಾಶ ಎನ್ನುವಂತೆ; ಒಂದೇ ಭೂಮಿಯನ್ನು ಕರ್ನಾಟಕ, ಆಂಧ್ರ, ತಮಿಳುನಾಡು ಎನ್ನುವಂತೆ; ಒಂದೇ ಸಮುದ್ರವನ್ನು ಅರಬ್ಬೀಸಮುದ್ರ, ಬಂಗಾಳಕೊಲ್ಲಿ , ಹಿಂದೂಮಹಾಸಾಗರ ಎನ್ನುವಂತೆ ಒಬ್ಬನೇ ಆತ್ಮನಲ್ಲಿ ಉಪಾಧಿ ಸಂಬಂಧದಿಂದ ಜೀವಾತ್ಮ , ಪರಮಾತ್ಮ ಎಂಬ ಭೇದವು ತೋರುತ್ತಿದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
</body>
</html>
