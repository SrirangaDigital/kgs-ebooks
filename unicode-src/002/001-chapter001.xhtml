<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-01.01">
		<p class="intro-shloka">॥ ಶ್ರೀಗಣೇಶಶಾರದಾಸದ್ಗುರುಭ್ಯೋ ನಮಃ ॥<br />॥ ಸದ್ಗುರುಪುಂಗವಾಯ ಶಂಕರಾಯ ನಮಃ ॥</p>
		<p class="shloka"><strong>ಶಂಕರಂ</strong> ಮಾನವಶ್ರೇಷ್ಠಂ ಮನುಷ್ಯಜ್ಞಾನಬೋಧಕಮ್ ।<br />ಜ್ಞಾನವಂತಂ ಯಶೋವಂತಂ ವಂದೇ ಸದ್ಗುರುಪುಂಗವಮ್ ॥</p>
		<h1 class="level1-title" epub:type="title"><span class="date">ಜನವರಿ ೧</span><br /><span class="num">೧.</span> ಮನುಷ್ಯನಿಗೆ ಎಂಥಾ ‘ಸುವರ್ಣಾವಕಾಶ’ !</h1>
		<p class="bhashya-verse">ಪುರುಷ ಏವ ಹಿ ಶಕ್ತತ್ವಾತ್ ಅರ್ಥಿತ್ವಾತ್ ಅಪರ್ಯುದಸ್ತತ್ವಾಚ್ಚ ಕರ್ಮಜ್ಞಾನಯೋಃ ಅಧಿಕ್ರಿಯತೇ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೧</p>
		<p class="bhashya-verse-meaning">ಮನುಷ್ಯನೇ ಕರ್ಮ ಉಪಾಸನೆ ಮತ್ತು ಜ್ಞಾನಗಳನ್ನು ಮಾಡುವದಕ್ಕೆ ಅಧಿಕಾರವುಳ್ಳವನಾಗಿರುತ್ತಾನೆ. ಏಕೆಂದರೆ ಮನುಷ್ಯನು ಶಕ್ತನೂ ಅರ್ಥಿಯೂ ಮತ್ತು ಅಪ್ರತಿಷಿದ್ಧನೂ ಆಗಿರುತ್ತಾನೆ.</p>
		<p class="description">ಆಹಾರ ವಿಹಾರ ನಿದ್ರೆ ಇವುಗಳನ್ನು ಪ್ರಾಣಿಗಳೂ ಮಾಡುತ್ತವೆ ಮನುಷ್ಯನೂ ಮಾಡುತ್ತಾನೆ. ಮನುಷ್ಯನು ಅರಮನೆಯನ್ನು ಕಟ್ಟಿಕೊಂಡರೆ ಪಕ್ಷಿಗಳು ಗೂಡನ್ನು ಕಟ್ಟಿಕೊಳ್ಳುತ್ತವೆ. ಮನುಷ್ಯನು ಉತ್ತಮವಾದ ಪಂಚಭಕ್ಷ್ಯ ಪರಮಾನ್ನಗಳನ್ನು ರುಚಿರುಚಿಯಾಗಿ ಮಾಡಿಕೊಂಡು ತಿಂದರೆ ಪಶುಪಕ್ಷಿಪ್ರಾಣಿಗಳು ದೈವದತ್ತವಾದ ಸ್ವಾಭಾವಿಕವಾದ ಆಹಾರವನ್ನು ತಿನ್ನುತ್ತವೆ. ಇದರಿಂದ ಇಬ್ಬರಿಗೂ ತಾತ್ಕಾಲಿಕ ಸುಖ, ತೃಪ್ತಿ, ಶಕ್ತಿ, ಪುಷ್ಟಿ—ಇವುಗಳು ಸಮಾನವಾದ ಫಲಗಳು. ಈ ಫಲಗಳೆಲ್ಲವೂ ಅನಿತ್ಯವಾದವುಗಳು.</p>
		<p class="description">ಇದಕ್ಕಾಗಿ ಮಾನವಜನ್ಮವು ಬಂದಿಲ್ಲ. ಮನುಷ್ಯನಾಗಿ ಹುಟ್ಟಿರುವದು ಈ ಅನಿತ್ಯ ಫಲಪ್ರಾಪ್ತಿಗಾಗಿ ಅಲ್ಲ. ಶಾಸ್ತ್ರೋಕ್ತವಾದ ಕರ್ಮಗಳನ್ನೂ ಉಪಾಸನೆಗಳನ್ನೂ ಮಾಡಿ ಹೆಚ್ಚಿನ ಫಲಗಳನ್ನು ಹೊಂದುವದಕ್ಕಾಗಿ ಈ ಮಾನವಜನ್ಮವು ಬಂದಿದೆ. ಈ ಅನಿತ್ಯಫಲಗಳಿಂದ ವಿರಕ್ತನಾಗಿ ಆತ್ಮಜ್ಞಾನವನ್ನೇ ಹೊಂದುವದಕ್ಕಾಗಿ ಈ ಅತ್ಯಂತ ದುರ್ಲಭವಾದ ಮಾನವಜನ್ಮವು ಬಂದಿರುತ್ತದೆ. ಜ್ಞಾನವನ್ನು ಪಡೆದು ಮೋಕ್ಷವನ್ನು ಹೊಂದುವ ಸಾಮರ್ಥ್ಯ ಉಳಿದ ಯಾವ ಪ್ರಾಣಿಗಳಿಗೂ ಇಲ್ಲ. ಇಂಥ ಸುವರ್ಣಾವಕಾಶ ಮನುಷ್ಯನಿಗೆ ಮಾತ್ರ. ಇಂಥ ಸುವರ್ಣಾವಕಾಶವನ್ನು ಉಪಯೋಗಿಸಿಕೊಂಡು ಮಾನವನು ಕೃತಾರ್ಥನಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.02">
		<p class="intro-shloka">॥ ವಿವೇಕಾದಿಸಾಧನೋಪದೇಶಕಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಜ್ಞಾನಪರಂ ಧೀರಂ ಬ್ರಹ್ಮಜ್ಞಾನೋಪದೇಶಕಮ್ ।<br />ಕಾರುಣ್ಯಸಾಗರಂ ವಂದೇ <strong>ಶಂಕರಂ</strong> ಪ್ರೇಮಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಜನವರಿ ೨</span><br /><span class="num">೨.</span> ಮಾನವರಿಗೆ ಶ್ರೀಶಂಕರರ ‘ಕಿವಿಮಾತು’</h1>
		<p class="bhashya-verse">ತಸ್ಮಾತ್ ಆತ್ಮದರ್ಶನಾಯ ಅಸ್ಮಿನ್ನೇವ ಮಾನುಷೇ ಲೋಕೇ ಇಹೈವ ಪ್ರಯತ್ನಃ ಕರ್ತವ್ಯಃ ।</p>
		<p class="bhashya-verse-source">ಕಾಠಕಭಾಷ್ಯ ೨-೩-೫</p>
		<p class="bhashya-verse-meaning">ಆದ್ದರಿಂದ ಆತ್ಮಜ್ಞಾನಪ್ರಾಪ್ತಿಗಾಗಿ ಈ ಮನುಷ್ಯಜನ್ಮದಲ್ಲಿಯೇ ಈಗಲೇ ಪ್ರಯತ್ನವನ್ನು ಮಾಡಬೇಕು.</p>
		<p class="description">ಸುಗ್ಗಿ ಬಂದಾಗ ದವಸಧಾನ್ಯಗಳನ್ನು ಸಂಗ್ರಹಿಸಿಕೊಳ್ಳಬೇಕು, ಗಾಳಿಬಂದಾಗ ತೂರಿಕೊಳ್ಳಬೇಕು, ಪದಾರ್ಥಗಳ ಬೆಲೆ ಇಳಿದಾಗ ಆ ವಸ್ತುಗಳನ್ನು ಕೊಂಡುಕೊಳ್ಳಬೇಕು—ಎಂಬುದು ನಮಗೆಲ್ಲ ತಿಳಿದಿರುವ ವಿಷಯಗಳು. ಇದೇ ರೀತಿಯಲ್ಲಿ ಈ ಮಾನವ ಜನ್ಮ ಬಂದಿರುವಾಗ ಆತ್ಮಜ್ಞಾನವನ್ನು ಸಂಪಾದಿಸಿಕೊಳ್ಳಬೇಕು. ಛಳಿಗಾಲದಲ್ಲಿ ಬಿಸಿಲು ಬಂದಾಗ ಮೈಯನ್ನು ಕಾಯಿಸಿಕೊಳ್ಳಬೇಕಲ್ಲವೆ? ಆಮೇಲೆ ಬಿಸಿಲು ಹೋಗಿಬಿಡುತ್ತದೆ. ಹಸಿವಿದ್ದಾಗ ಊಟ ಸಿಕ್ಕಿದಾಗ ಊಟ ಮಾಡಿಬಿಡಬೇಕಲ್ಲವೆ? ನಾಳೆ ಎನ್ನುವುದು ದಡ್ಡತನ.</p>
		<p class="description">ಈ ವಿಶಾಲ ಪ್ರಪಂಚದಲ್ಲಿ ನಾನಾ ಬಗೆಯ ಪ್ರಾಣಿಗಳನ್ನು ನೋಡುತ್ತಿದ್ದೇವೆ. ಊಟ, ನಿದ್ರೆ, ಭಯ, ಸುಖ, ದುಃಖ, ಮೈಥುನಗಳನ್ನು ಅನುಭವಿಸುತ್ತಾ ಕಾಲವನ್ನು ಕಳೆಯುತ್ತಿವೆ. ಆದರೆ ಮಾನವನು ಹಾಗಲ್ಲ. ಇವನು ಭಗವಂತನ ಸುಪುತ್ರ, ಮನುಷ್ಯನು ಭೂಮಾತೆಯ ಸತ್ಪುತ್ರ, ಮಾನವನು ಬುದ್ಧಿಜೀವಿ, ಮಾನವನು ವಿಚಾರವಾದಿ; ಮಾನವನಿಗೆ ಭಗವಂತನು ವಿವೇಚನ ಸಾಮರ್ಥ್ಯವನ್ನು ಕೊಟ್ಟಿರುತ್ತಾನೆ. ವೇದಾಂತ ಗ್ರಂಥಗಳನ್ನೂ, ಸದ್ಗುರುಗಳನ್ನೂ ಭಗವಂತನು ಮನುಷ್ಯನಿಗೆ ಕರುಣಿಸಿರುವುದು ಏಕೆ? ಗೊತ್ತೆ? ಹೇಗಾದರೂ ಮಾಡಿ ಸದ್ಗುರುಗಳನ್ನು ಆಶ್ರಯಿಸಿ ವೇದಾಂತಗಳನ್ನು ಶ್ರವಣಮನನನಿದಿಧ್ಯಾಸನಮಾಡಿ ಆತ್ಮಜ್ಞಾನವನ್ನು ಸಂಪಾದಿಸಿಕೊಂಡು ಉದ್ಧಾರವಾಗಿಬಿಡಲಿ ಎಂದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.03">
		<p class="intro-shloka">॥ ಸಾಧಕಹಿತೋಪದೇಶಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮನಿಷ್ಠಂ ಬ್ರಹ್ಮನಿಷ್ಠಂ ವಿಮುಖಂ ವಿಷಯಾದಿಷು ।<br />ಬ್ರಹ್ಮಾನಂದಪರಂ ವಂದೇ <strong>ಶಂಕರಂ</strong> ದೇಶಿಕಂ ಮುದಾ ॥</p>
		<h1 class="level1-title" epub:type="title"><span class="date">ಜನವರಿ ೩</span><br /><span class="num">೩.</span> ಸಾಧಕರಿಗೆ ‘ಹಿತೋಪದೇಶ’</h1>
		<p class="bhashya-verse">ಬಾಹ್ಯವಿಷಯಪ್ರೀತೇಃ ಕ್ಷಣಿಕಾಯಾಃ ಇಂದ್ರಿಯಾಣಿ ನಿವರ್ತ- ಯೇತ್ ಆತ್ಮನಿ ಅಕ್ಷಯಸುಖಾರ್ಥೀ ।</p>
		<p class="bhashya-verse-source">ಗೀತಾಭಾಷ್ಯ ೫-೨೧</p>
		<p class="bhashya-verse-meaning">ತನ್ನೊಳಗೇ ಅಕ್ಷಯವಾದ ಸುಖವನ್ನು ಬಯಸುವ ಸಾಧಕನು ಹೊರಗಿನ ಭೋಗವಸ್ತುಗಳಲ್ಲಿರುವ ಕ್ಷಣಿಕವಾದ ಪ್ರೀತಿಯಿಂದ ಇಂದ್ರಿಯಗಳನ್ನು ಒಳಗೆ ಸರಿಸಿಕೊಳ್ಳಬೇಕು.</p>
		<p class="description">ಸಾಮಾನ್ಯವಾಗಿ ಪ್ರತಿಯೊಬ್ಬ ಮನುಷ್ಯನ ಇಂದ್ರಿಯಗಳೂ ಹೊರಗಿನ ವಿಷಯಗಳಲ್ಲಿಯೇ ಮುಳುಗಿರುತ್ತವೆ. ಅದನ್ನು ನೋಡಬೇಕು, ಇದನ್ನು ಕೇಳಬೇಕು, ಇದನ್ನು ತಿನ್ನಬೇಕು, ಅಲ್ಲಿಗೆ ಹೋಗಬೇಕು, ಆ ಬಟ್ಟೆಯನ್ನು ಹಾಕಿಕೊಳ್ಳಬೇಕು—ಇತ್ಯಾದಿ ಇತ್ಯಾದಿ. ಇಷ್ಟೇ ಪ್ರತಿಯೊಬ್ಬ ಮಾನವನ ಜೀವನ.</p>
		<p class="description">ಇಷ್ಟರಲ್ಲಿಯೇ ಮುಳುಗಿರುವವರಿಗೆ ಖಂಡಿತಾ ಅಕ್ಷಯವಾದ ಶಾಶ್ವತವಾದ ಆನಂದವು ದೊರಕುವದಿಲ್ಲ. ಶಾಶ್ವತವಾದ ಆನಂದವು ಬೇಕಾದರೆ ಅಂಥ ಸಾಧಕರು ಅಂತರ್ಮುಖಿಗಳಾಗಬೇಕು. ಏಕೆಂದರೆ ಆತ್ಮನೇ ಆನಂದಸಾಗರ, ಆತ್ಮನೇ ಸುಖದ ಗಣಿ, ಆತ್ಮನಿಂದಲೇ ಆನಂದವು ಹೊರಹೊಮ್ಮುತ್ತಿದೆ. ಆತ್ಮವಿದರಿಗೆ ಬ್ರಹ್ಮಾನಂದವು ಸದಾ ಸ್ವಾಭಾವಿಕವಾಗಿರುತ್ತದೆ. ಈ ಆನಂದಕ್ಕೆ ಚ್ಯುತಿಯಾಗಲಿ ನಾಶವಾಗಲಿ ಇಲ್ಲವೇ ಇಲ್ಲ.</p>
		<p class="description">ವಿಷಯಸುಖವೂ ಇರಲಿ, ಬ್ರಹ್ಮಾನಂದವೂ ಇರಲಿ—ಎಂದರೆ ಆಗದ ಮಾತು. ಒಂದು ಬಹಿರ್ಮುಖ, ಇನ್ನೊಂದು ಅಂತರ್ಮುಖ; ಒಂದು ದುಃಖಸಮುದ್ರ, ಮತ್ತೊಂದು ಆನಂದಸಾಗರ. ಆದ್ದರಿಂದ ಬ್ರಹ್ಮಾನಂದವನ್ನು ಬಯಸುವ ಪ್ರತಿಯೊಬ್ಬ ಸಾಧಕನೂ ವಿಷಯಭೋಗಗಳಲ್ಲಿ ಅನುರಕ್ತಿಯನ್ನು ಕಡಿಮೆಮಾಡಿಕೊಳ್ಳುತ್ತಾ ಸರಳಜೀವಿಯಾಗಿ ಆತ್ಮಾನುಸಂಧಾನಪರನಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.04">
		<p class="intro-shloka">॥ ಉಪನಿಷದ್ರಹಸ್ಯಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಸರ್ವೋಪನಿಷದಾತ್ಮಾನಂ ಬ್ರಹ್ಮವಿದ್ಯಾಸ್ವರೂಪಿಣಮ್ ।<br />ಪರಂ ಬ್ರಹ್ಮ ಪರಂ ತತ್ತ್ವಂ <strong>ಶಂಕರಂ</strong> ಕೋವಿದಂ ಶ್ರಯೇ ॥</p>
		<h1 class="level1-title" epub:type="title"><span class="date">ಜನವರಿ ೪</span><br /><span class="num">೪.</span> ‘ಉಪನಿಷತ್’ ಎಂದರೆ ಬ್ರಹ್ಮವಿದ್ಯೆಯೇ</h1>
		<p class="bhashya-verse">ಯೇ ಇಮಾಂ ಬ್ರಹ್ಮವಿದ್ಯಾಂ ಉಪಯಂತಿ ಆತ್ಮಭಾವೇನ, ತಾನ್ ಪರಂ ಬ್ರಹ್ಮ ಗಮಯತಿ ಇತಿ ‘ಉಪನಿಷತ್’ ಬ್ರಹ್ಮವಿದ್ಯಾ ॥</p>
		<p class="bhashya-verse-source">ಮುಂಡಕಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಯಾರು ಈ ಬ್ರಹ್ಮವಿದ್ಯೆಯನ್ನು ಆದರದಿಂದ ಬಳಿಸಾರುತ್ತಾರೋ ಅಂಥ ಮುಮುಕ್ಷುಗಳನ್ನು ಈ ಬ್ರಹ್ಮವಿದ್ಯೆಯು ಪರಬ್ರಹ್ಮದ ಸಮೀಪಕ್ಕೆ ಕೊಂಡೊಯ್ಯುವುದರಿಂದ ‘ಉಪನಿಷತ್’ ಎಂದರೆ ಬ್ರಹ್ಮವಿದ್ಯೆಯೇ.</p>
		<p class="description">‘ಉಪನಿಷತ್’ ಪದವನ್ನು ನಾವೆಲ್ಲರೂ ಕೇಳಿರುತ್ತೇವೆ. ‘ಉಪನಿಷತ್’ ಎಂದರೆ ‘ಬ್ರಹ್ಮವಿದ್ಯೆ’ –ಎಂದರ್ಥ. ‘ಉಪನಿಷತ್’ ಶಬ್ದದ ನಿರ್ವಚನವನ್ನು ಸುಂದರವಾಗಿ ಇಲ್ಲಿ ಶ್ರೀಶಂಕರರು ತಿಳಿಸಿರುತ್ತಾರೆ.</p>
		<p class="description">ಉಪ = ಸಮೀಪದಲ್ಲಿ, ನಿ = ನಿಷ್ಠೆಯಿಂದ, ಸತ್ = ಕುಳಿತುಕೊಂಡು ಕಲಿಯುವ ವಿದ್ಯೆಯೇ ಉಪನಿಷತ್ ಎನಿಸಿಕೊಳ್ಳುತ್ತದೆ. ಸದ್ಗುರುಗಳ ಹತ್ತಿರಕ್ಕೆ ಹೋಗಿ ಅವರ ಸಾಂನಿಧ್ಯದಲ್ಲಿ ಇದ್ದು ನಿಷ್ಠೆಯಿಂದ ಸೇವೆಮಾಡುತ್ತಾ ಅವರಿಂದ ಪಡೆದುಕೊಳ್ಳುವ ಬ್ರಹ್ಮವಿದ್ಯೆಯೇ ‘ಉಪನಿಷತ್’ ಎನಿಸುತ್ತದೆ.</p>
		<p class="description">ಮತ್ತೊಂದರ್ಥವನ್ನೂ ಇಲ್ಲಿ ಹೇಳಿರುತ್ತಾರೆ. ಉಪ = ಬ್ರಹ್ಮವಿದ್ಯೆಯ ಹತ್ತಿರಕ್ಕೆ, ನಿ = ನಿಷ್ಠೆಯಿಂದ, ಶ್ರದ್ಧೆಯಿಂದ ಯಾರು ಹೋಗುತ್ತಾರೋ ಅಂಥವರನ್ನು, ಸತ್ = ಸಾದಯತಿ = ಗಮಯತಿ. ಈ ಬ್ರಹ್ಮವಿದ್ಯೆಯು ಪರಬ್ರಹ್ಮದ ಸಮೀಪಕ್ಕೆ ಕರೆದುಕೊಂಡು ಹೋಗುತ್ತದೆ. ಆದ್ದರಿಂದ ಬ್ರಹ್ಮವಿದ್ಯೆಯು ಉಪನಿಷತ್ ಎನಿಸಿಕೊಂಡಿದೆ. ಇನ್ನು ಈ ಬ್ರಹ್ಮವಿದ್ಯೆಯನ್ನು ಉಪದೇಶಿಸುವ ಗ್ರಂಥಗಳಿಗೂ ಉಪನಿಷತ್ ಎನ್ನುತ್ತೇವೆ. ಈಶಾ ವಾಸ್ಯೋಪನಿಷತ್, ಕೇನೋಪನಿಷತ್—ಎಂದು ಮುಂತಾಗಿ ಪ್ರಸಿದ್ಧವಾಗಿರುತ್ತವೆ. ಗೌಣಾರ್ಥದಲ್ಲಿ ಗ್ರಂಥಗಳೂ ‘ಉಪನಿಷತ್’ ಎನಿಸುತ್ತವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.05">
		<p class="intro-shloka">॥ ಜ್ಞಾನಿರಾಜಾಯ ಶಂಕರಾಯ ನಮಃ ॥</p>
		<p class="shloka">ಪಂಡಿತಂ ಪ್ರವರಂ ಪ್ರಾಜ್ಞಂ ಬ್ರಹ್ಮನಿಷ್ಠಂ ತಪಸ್ವಿನಮ್ ।<br /><strong>ಶಂಕರಂ</strong> ಸದ್ಗುರುಂ ವಂದೇ ಬ್ರಹ್ಮವಿದ್ಯಾಪ್ರಸಿದ್ಧಯೇ ॥</p>
		<h1 class="level1-title" epub:type="title"><span class="date">ಜನವರಿ ೫</span><br /><span class="num">೫.</span> ‘ದುರಭಿಮಾನಿ’ ಗೆ ಬ್ರಹ್ಮಜ್ಞಾನವು ಲಭಿಸದು</h1>
		<p class="bhashya-verse">ನ ತ್ವಭಿಮಾನೇನ ವರ್ಷಶತೇನಾಪಿ ಶ್ರುತ್ಯರ್ಥೋ ಜ್ಞಾತುಂ ಶಕ್ಯತೇ ಸರ್ವೈಃ ಪಂಡಿತಂಮನ್ಯೈಃ ।</p>
		<p class="bhashya-verse-source">ಪ್ರಶ್ನಭಾಷ್ಯ ೪-೫</p>
		<p class="bhashya-verse-meaning">ತಾನೇ ಮಹಾಪಂಡಿತನೆಂದು ತಿಳಿದಿರುವ ದುರಭಿಮಾನಿಗೆ ನೂರುವರ್ಷ ವೇದಾಂತಗಳನ್ನು ಓದಿದರೂ ಶ್ರುತಿಗಳಲ್ಲಿ ತಿಳಿಸಿರುವ ಬ್ರಹ್ಮಾತ್ಮಜ್ಞಾನವು ಅರ್ಥವಾಗದು.</p>
		<p class="description">ಎಷ್ಟೇ ವೇದಾಂತಗಳನ್ನು ಓದಿದರೂ, ಹೇಳಿದರೂ ಏಕೆ ಅನೇಕರಿಗೆ ಬ್ರಹ್ಮಾತ್ಮಜ್ಞಾನವಾಗುತ್ತಿಲ್ಲ? ದೊಡ್ಡ ದೊಡ್ಡ ಪಂಡಿತರಾಗಿ, ಮಹಾಮಹಾ ಮೇಧಾವಿಗಳಾಗಿ, ನೂರಾರು ಪ್ರಶಸ್ತಿಗಳನ್ನು ಪಡೆದು ಸಕಲಶಾಸ್ತ್ರಪಾರಂಗತರಾದ ಮಾತ್ರಕ್ಕೆ ಬ್ರಹ್ಮವಿದ್ಯೆಯು ದೊರಕುವುದಿಲ್ಲ.</p>
		<p class="description">ಬ್ರಹ್ಮವಿದ್ಯೆಗೆ ಬೇಕಾದದ್ದು ಮುಖ್ಯವಾಗಿ ಎರಡು ಯೋಗ್ಯತೆಗಳು: ಒಂದು, ಅಂತಃಕರಣಶುದ್ಧಿ; ಮತ್ತೊಂದು, ತೀವ್ರವಾದ ಮುಮುಕ್ಷುತ್ವ. ಅಂತಃಕರಣಶುದ್ಧಿಯೆಂದರೆ ಚಿತ್ತಶುದ್ಧಿ. ಮನಸ್ಸು ರಾಗದ್ವೇಷಾದಿ ದೋಷಗಳಿಂದ, ಅಹಂಕಾರ ದುರಭಿಮಾನಗಳಿಂದ ಕೂಡಿಕೊಂಡಿದ್ದರೆ ಲೌಕಿಕವಿದ್ಯೆಯೇ ದಕ್ಕದು, ಎಂದಮೇಲೆ ಇನ್ನು, ಆತ್ಮವಿದ್ಯೆಯ ಪ್ರಶ್ನೆಯು ಇಲ್ಲವೇ ಇಲ್ಲ.</p>
		<p class="description">ಬ್ರಹ್ಮಜ್ಞಾನವು ಪರಿಶುದ್ಧವಾದ ಸಾತ್ತ್ವಿಕಮನಸ್ಸಿನಲ್ಲಿ ಉದಯಿಸುತ್ತದೆ. ದುರಭಿಮಾನಿಗೆ ಎಷ್ಟು ವರ್ಷಗಳು ವೇದಾಂತಪ್ರವಚನಗಳನ್ನು ಮಾಡಿದರೂ ಕೇಳಿದರೂ ಅದರಿಂದ “ಅಹಂ ಬ್ರಹ್ಮಾಸ್ಮಿ” ಎಂಬ ನಿಶ್ಚಯಜ್ಞಾನವು ಖಂಡಿತಾ ಉಂಟಾಗದು. ಚಿತ್ತಚಾತುರ್ಯದಿಂದ ಲೌಕಿಕ ಸಂಪತ್ತು, ಖ್ಯಾತಿ, ಲಾಭ, ಗೌರವಾದಿಗಳು ಸಿಕ್ಕಬಹುದೇ ಹೊರತು ಆತ್ಮಜ್ಞಾನವಲ್ಲ. ದುರಭಿಮಾನವನ್ನು ಬಿಟ್ಟು ಮುಮುಕ್ಷುವಾದರೆ ಮಾತ್ರವೇ ಬ್ರಹ್ಮಜ್ಞಾನವು ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.06">
		<p class="intro-shloka">॥ ಮೃತ್ಯುಭೀತಿವಿವರ್ಜಿತಾಯ ಶಂಕರಾಯ ನಮಃ ॥</p>
		<p class="shloka">ಪ್ರೇಯೋಮಾರ್ಗವಿನಿರ್ಮುಕ್ತಂ ಶ್ರೇಯೋಮಾರ್ಗಪ್ರವರ್ತಕಮ್ ।<br /><strong>ಶಂಕರಂ</strong> ನೌಮಿ ಬ್ರಹ್ಮಜ್ಞಂ ಮೃತ್ಯುಭೀತಿನಿವರ್ತಕಮ್ ॥</p>
		<h1 class="level1-title" epub:type="title"><span class="date">ಜನವರಿ ೬</span><br /><span class="num">೬.</span> ಲೌಕಿಕಸಂಪತ್ತಿನಿಂದ ಮುಕ್ತಿಯು ದೊರಕದು</h1>
		<p class="bhashya-verse">ಧನ ಸಹಾಯ ಮಂತ್ರ ಔಷಧಿ ತಪೋ ಯೋಗಕೃತಂ ವೀರ್ಯಂ ಮೃತ್ಯುಂ ನ ಶಕ್ನೋತಿ ಅಭಿಭವಿತುಮ್ ।</p>
		<p class="bhashya-verse-source">ಕೇನಭಾಷ್ಯ ೨-೪</p>
		<p class="bhashya-verse-meaning">ಧನಸಹಾಯ ಮಂತ್ರ ಔಷಧಿ ತಪಸ್ಸು ಯೋಗ—ಇವುಗಳ ಪ್ರಭಾವದಿಂದ ಮೃತ್ಯುವನ್ನು ಗೆಲ್ಲುವದಕ್ಕೆ ಯಾರಿಂದಲೂ ಎಂದೂ ಸಾಧ್ಯವಿಲ್ಲ.</p>
		<p class="description">ಈ ವಿಶಾಲಪ್ರಪಂಚದಲ್ಲಿ ಎಲ್ಲವೂ ಇದೆ. ನಾನಾ ತರಹದ ಸಂಪತ್ತುಗಳು ತುಂಬಿಕೊಂಡಿರುತ್ತವೆ. ಕೆಲವರು ಧನಿಕರಾಗಿರುತ್ತಾರೆ, ಈ ಧನಮದದಿಂದ ಅಂಥವರು ಬೇಕಾದದ್ದನ್ನು ಕೊಂಡುಕೊಳ್ಳುತ್ತಾರೆ. ಇನ್ನು ಕೆಲವರು ಉಚ್ಚತಮ ಅಧಿಕಾರದಲ್ಲಿದ್ದು ಬೇಕಾದದ್ದನ್ನು ಸಂಪಾದಿಸಿಕೊಳ್ಳುತ್ತಾರೆ. ಮತ್ತೆ ಕೆಲವರು ಮಂತ್ರಸಿದ್ಧಿಯನ್ನು ಪಡೆದುಕೊಂಡವರಾಗಿ ತಮ್ಮ ಮಂತ್ರಸಿದ್ಧಿಯಿಂದ ಎಂಥವರನ್ನೂ ತಮ್ಮ ಬಲೆಗೆ ಹಾಕಿಕೊಂಡುಬಿಡುತ್ತಾರೆ. ಮತ್ತೆ ಬೇರೆಯವರು ವೈದ್ಯಜ್ಞಾನದ ಬಲದಿಂದ ಅತ್ಯಂತ ಉಗ್ರರೋಗಗಳನ್ನು ಪರಿಹರಿಸಬಲ್ಲವರಾಗಿರುತ್ತಾರೆ. ಇನ್ನು ಕೆಲವರು ತಮ್ಮ ತಪಃಪ್ರಭಾವದಿಂದ ಪುತ್ರ, ಪೌತ್ರ, ಆರೋಗ್ಯ, ಐಶ್ವರ್ಯಾದಿಗಳನ್ನು ತಮ್ಮ ಭಕ್ತರಿಗೆ ಕೊಡುತ್ತಾರೆ. ಇನ್ನೂ ಕೆಲವರು ಯೋಗಿಗಳಾಗಿ ನಿಗ್ರಹಾನುಗ್ರಹ, ಆವಿರ್ಭಾವತಿರೋಭಾವಾದಿ ಸಿದ್ಧಿಗಳನ್ನು ಪಡೆದು ಮೆರೆಯುತ್ತಿರುತ್ತಾರೆ. ಆದರೆ ಇದಾವುದರಿಂದಲೂ ಮನುಷ್ಯನು ‘ಅಮೃತ’ ನಾಗಲಾರನು, ಎಂದರೆ ಮೃತ್ಯುಭಯವನ್ನು ಗೆಲ್ಲಲಾರನು!</p>
		<p class="description">ಈ ಮೇಲಿನ ಶಕ್ತಿಗಳಿಂದ ಮೋಕ್ಷವು ಸಿಗಲಾರದು, ಕೇವಲ ಅನಿತ್ಯವಾದ ನೂರಾರು ಫಲಗಳು ದೊರಕಬಹುದು. ಈ ಫಲಗಳಿಗೆ ಹೆಸರು ಪ್ರೇಯಸ್ಸು, ಅಥವಾ ಅಭ್ಯುದಯ; ಮೋಕ್ಷಕ್ಕೆ ಹೆಸರು ಶ್ರೇಯಸ್ಸು, ಅಮೃ ತತ್ವ. ಮೃತ್ಯುವಿನ ಭಯವನ್ನು ಆತ್ಮಜ್ಞಾನದಿಂದ ಮಾತ್ರ ದಾಟಬಹುದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.07">
		<p class="intro-shloka">॥ ಚಿತ್ತಶುದ್ಧಿಮತೇ ಶಂಕರಾಯ ನಮಃ ॥</p>
		<p class="shloka">ನಮಸ್ತೇ ಯತಿರಾಜಾಯ ಗುರುರಾಜಾಯ ಧೀಮತೇ ।<br />ಪೂಜ್ಯಾಯ ತ್ಯಾಗಿರಾಜಾಯ <strong>ಶಂಕರಾ</strong> ರ್ಯಾಯ ತೇಜಸೇ ॥</p>
		<h1 class="level1-title" epub:type="title"><span class="date">ಜನವರಿ ೭</span><br /><span class="num">೭.</span> ಜ್ಞಾನಪ್ರಾಪ್ತಿಗೆ ‘ಇವೆರಡು’ ಬೇಕೇ ಬೇಕು</h1>
		<p class="bhashya-verse">ಮನಸೈವ ಪರಮಾರ್ಥಜ್ಞಾನಸಂಸ್ಕೃತೇನ ಆಚಾರ್ಯೋಪದೇಶ - ಪೂರ್ವಕಂಚ ಅನುದ್ರಷ್ಟವ್ಯಮ್ ।</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯ ೪-೪-೧೯</p>
		<p class="bhashya-verse-meaning">ಸದ್ಗುರುಗಳ ಉಪದೇಶವನ್ನು ಅನುಸರಿಸಿ ಪರಮಾರ್ಥಜ್ಞಾನದಿಂದ ಸುಸಂಸ್ಕೃತವಾದ ಮನಸ್ಸಿನಿಂದಲೇ ಪರಬ್ರಹ್ಮತತ್ತ್ವವನ್ನು ಅನುಭವ ದಲ್ಲಿ ಕಂಡುಕೊಳ್ಳಬೇಕು.</p>
		<p class="description">ಈ ವಿಶಾಲಜಗತ್ತಿನಲ್ಲಿ ಅನಂತಾನೇಕ ವಿದ್ಯೆಗಳು, ಕಲೆಗಳು ಇರುತ್ತವೆ. ಮನುಷ್ಯನು ಬುದ್ಧಿವಂತನಾಗಿ ಮೇಧಾವಿಯಾಗಿದ್ದರೆ ಸಾಕು, ಈ ವಿದ್ಯೆಗಳನ್ನು ಸುಲಭವಾಗಿ ದಕ್ಕಿಸಿಕೊಳ್ಳಬಹುದು. ಏಕೆಂದರೆ ಇವೆಲ್ಲವೂ ಕೇವಲ ಅನಾತ್ಮವಿದ್ಯೆಗಳು. ಚುರುಕುಬುದ್ಧಿಯಿಂದ ಇವನು ಏನನ್ನಾದರೂ ಸಾಧಿಸಿಬಿಡಬಲ್ಲ!</p>
		<p class="description">ಆದರೆ ಬ್ರಹ್ಮವಿದ್ಯೆಯನ್ನು ಮಾತ್ರ ತಾನೇ ಸ್ವತಂತ್ರವಾಗಿ ಚುರುಕು ಬುದ್ಧಿಯಿಂದ ಗ್ರಹಿಸಲಾರ. ಇದಕ್ಕೆ ಬೇಕಾದದ್ದು <strong>ಶುದ್ಧಬುದ್ಧಿ</strong> ಮತ್ತು <strong>ಸದ್ಗುರುಕೃಪೆ</strong>. ಅಂತಃಕರಣವು ಶಮದಮಾದಿಸಾಧನಗಳಿಂದಲೇ ಶುದ್ಧ ವಾಗಬೇಕೇ ಹೊರತು ಗ್ರಂಥಪಠನಾದಿಗಳಿಂದ ಸಾಧ್ಯವಿಲ್ಲ. <strong>ನಾಯಮಾತ್ಮಾ</strong> <strong>ಪ್ರವಚನೇನ ಲಭ್ಯಃ; ನೈಷಾ ತರ್ಕೇಣ ಮತಿರಾಪನೇಯಾ</strong> —ಎಂದು ಕಠಶ್ರುತಿಯು ಮುಮುಕ್ಷುಗಳಾದ ಜಿಜ್ಞಾಸುಗಳನ್ನು ಎಚ್ಚರಿಸುತ್ತಿದೆ.</p>
		<p class="description">ಕೇವಲ ಬುದ್ಧಿಸಾಮರ್ಥ್ಯದಿಂದಲೇ ಆತ್ಮಜ್ಞಾನವು ದೊರಕುವಂತೆ ಇದ್ದಿದ್ದರೆ ಮಹಾಮೇಧಾವಿಗಳಾದ ತೀಕ್ಷ್ಣಬುದ್ಧಿಯುಳ್ಳ ದೇವರ್ಷಿ ನಾರದರು ಸದ್ಗುರುವರ್ಯರಾದ ಸನತ್ಕುಮಾರರ ಸಂನಿಧಾನಕ್ಕೆ ಏಕೆ ಹೋಗಬೇಕಾಗಿತ್ತು? ಆದರೆ ಹೋದರು! ಅಂದಮೇಲೆ, ಸದ್ಗುರುಸೇವೆಯಿಂದ ಸದ್ಗುರು ಉಪದೇಶಶ್ರವಣದಿಂದಲೇ ಆತ್ಮಜ್ಞಾನಪ್ರಾಪ್ತಿಯಾಗುತ್ತದೆ. ಇದೇ ಸಮ್ಯಗ್ದರ್ಶನವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.08">
		<p class="intro-shloka">॥ ಆತ್ಮಜ್ಞಾನಸಾಧನೋಪದೇಶಕಾಯ ಶಂಕರಾಯ ನಮಃ ॥</p>
		<p class="shloka">ನಮಸ್ತೇ ಜ್ಞಾನಿರಾಜಾಯ ಯೋಗಿರಾಜಾಯ ಧೀಮತೇ ।<br />ನಮಸ್ತೇ ಮುಕ್ತರಾಜಾಯ <strong>ಶಂಕರಾ</strong> ಚಾರ್ಯತೇಜಸೇ ॥</p>
		<h1 class="level1-title" epub:type="title"><span class="date">ಜನವರಿ ೮</span><br /><span class="num">೮.</span> ಇಂಥವರು ಜ್ಞಾನಕ್ಕೆ ಅನಧಿಕಾರಿಗಳು</h1>
		<p class="bhashya-verse">ಸ್ತ್ರ್ಯಾದಿಬಾಹ್ಯವಿಷಯತೃಷ್ಣಾಪಹೃತಚಿತ್ತಾನಾಂ ಪ್ರತ್ಯಗಾತ್ಮವಿವೇಕ ವಿಜ್ಞಾನಾನುಪಪತ್ತೇಃ ॥</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೫-೪</p>
		<p class="bhashya-verse-meaning">ಸ್ತ್ರೀ ಮುಂತಾದ ಹೊರಗಿನ ವಿಷಯಗಳ ತೃಷ್ಣೆಯಿಂದ ಅಪಹರಿಸಲ್ಪಟ್ಟ ಚಿತ್ತವುಳ್ಳವರಿಗೆ ಪ್ರತ್ಯಗಾತ್ಮನ ವಿವೇಕವಿಜ್ಞಾನವು ಉಂಟಾಗಲಾರದು.</p>
		<p class="description">ಕೇವಲ ವಿಷಯಭೋಗಾಸಕ್ತರಾಗಿ ಇಂದ್ರಿಯಗಳಿಗೆ ಜೋಲುಬಿದ್ದಿರುವ, ವಿವೇಕರಹಿತರಾದ, ವಿರಕ್ತರಲ್ಲದ ಮಾನವರಿಗೆ ಆತ್ಮಜ್ಞಾನವು ಖಂಡಿತವಾಗಿಯೂ ದಕ್ಕಲಾರದೆಂಬುದನ್ನು ಈ ಮೇಲಿನ ವಾಕ್ಯದಲ್ಲಿ ಸುಸ್ಪಷ್ಟವಾಗಿ ಶ್ರೀಶಂಕರಭಗವತ್ಪಾದಾಚಾರ್ಯರು ತಿಳಿಸಿರುತ್ತಾರೆ.</p>
		<p class="description">ಅನಾಚಾರ ದುರಾಚಾರನಿರತರಾಗಿ ಸ್ವೇಚ್ಛಾವಿಹಾರಗಳನ್ನು ಮಾಡುವವರಿಗೆ ಲೌಕಿಕಜ್ಞಾನವೇ ದುರ್ಲಭವಾಗಿರುವಾಗ, ಇನ್ನು ಇಂಥವರಿಗೆ ಪರಮಪವಿತ್ರವಾದ ಮಂಗಳಕರವಾದ ಔಷನಿಷದದರ್ಶನದ ಬ್ರಹ್ಮಾತ್ಮಜ್ಞಾನವು ದೊರಕೀತೇ? ದೊರಕದೆಂಬುದಿರಲಿ, ಆತ್ಮಜ್ಞಾನದ ವಾಸನೆಯೂ ಸಿಗದು!! <strong>ನಾವಿರತೋ ದುಶ್ಚರಿತಾತ್ ನಾಶಾಂತೋ ನಾಸಮಾಹಿತಃ</strong> ಎಂದು ಕಠೋಪನಿಷತ್ತಿನಲ್ಲಿ ಯಮಧರ್ಮರಾಜನು ನಮ್ಮನ್ನು ಎಚ್ಚರಿಸಿದ್ದಾನೆ.</p>
		<p class="description">ವಿವೇಕ, ವೈರಾಗ್ಯ, ಸದಾಚಾರ, ಸದನುಷ್ಠಾನ, ಭಗವದ್ಭಕ್ತಿ, ಸದ್ಗುರುಸೇವೆ, ಶಮದಮಾದಿಗಳು, ಸತ್ಸಂಗ ಮುಂತಾದ ಸಾಧನೆಗಳಿಂದ ಕೂಡಿರುವ ಮುಮುಕ್ಷುಗಳಿಗೆ ಮಾತ್ರವೇ ಆತ್ಮಜ್ಞಾನವು ಅಂತಃಕರಣದಲ್ಲಿ ಉದಯಿಸುತ್ತದೆ. ಇವೇ ಅಧ್ಯಾತ್ಮಸಾಧನೆಗಳು. ಇವುಗಳನ್ನು ದೊಡ್ಡವರಿಂದ ತಿಳಿದುಕೊಂಡು, ಅನುಷ್ಠಾನಮಾಡಿ ಚಿತ್ತಶುದ್ಧಿಯನ್ನು ಪಡೆದು ಶ್ರವಣಮನನನಿದಿಧ್ಯಾಸನಗಳಿಂದ ಆತ್ಮ ಸ್ವರೂಪವನ್ನು ತಿಳಿದುಕೊಂಡು ಕೃತಾರ್ಥರಾಗುವಂತೆ ಭಗವತ್ಪಾದ ಶ್ರೀಶಂಕರರು ನಮ್ಮನ್ನು ಅನುಗ್ರಹಿಸಲಿ!!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.09">
		<p class="intro-shloka">॥ ರಾಗದ್ವೇಷಾದಿದೋಷರಹಿತಾಯ ಶಂಕರಾಯ ನಮಃ ॥</p>
		<p class="shloka">ವೇದವೇದಾಂತವೇದಾಂಗಸಾರಜ್ಞಂ ಕರುಣಾಲಯಮ್ ।<br />ಸದ್ಗುರುಂ ಭಗವತ್ಪಾದಂ ವಂದೇ <strong>ಶಂಕರ</strong> ಭಾಸ್ಕರಮ್ ॥</p>
		<h1 class="level1-title" epub:type="title"><span class="date">ಜನವರಿ ೯</span><br /><span class="num">೯.</span> ವೇದಾಂತದಿಂದಲೇ ಬ್ರಹ್ಮಜ್ಞಾನವು</h1>
		<p class="bhashya-verse">ತತ್ತ್ವಜ್ಞಾನಂ ತು ವೇದಾಂತವಾಕ್ಯೇಭ್ಯ ಏವ ಭವತಿ ॥</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೧-೩</p>
		<p class="bhashya-verse-meaning">ತತ್ತ್ವಜ್ಞಾನವಾದರೋ ವೇದಾಂತವಾಕ್ಯಗಳಿಂದಲೇ ಆಗುತ್ತದೆ.</p>
		<p class="description">ಬ್ರಹ್ಮಜ್ಞಾನಪ್ರಾಪ್ತಿಗೆ ಏನು ಸಾಧನೆಮಾಡಬೇಕೆಂದು ಕೇಳಿದರೆ ಆಯಾ ಗುರುಸಂಪ್ರದಾಯದವರು, ಭಿನ್ನ ಭಿನ್ನ ಮತೀಯರುಗಳು ನೂರಾರು ತರಹದ ಸಾಧನೆಗಳನ್ನು ಉಪದೇಶಿಸುತ್ತಾರೆ. ಜಪ, ತಪ, ಪಾರಾಯಣ, ಉಪವಾಸ, ಮೌನ, ಯೋಗಾಸನ, ಪ್ರಾಣಾಯಾಮ, ಧ್ಯಾನ, ಪೂಜಾ, ಸೂರ್ಯನಮಸ್ಕಾರ, ಅಭಿಷೇಕ ಇತ್ಯಾದಿ ಇತ್ಯಾದಿ. ಇದನ್ನು ಕೇಳಿದಾಗ ಜಿಜ್ಞಾಸುಜನಗಳಿಗೆ ಮನಸ್ಸಿನಲ್ಲಿ ಗಲಿಬಿಲಿಯಾಗುತ್ತದೆ. ಈ ಸಾಧನೆಗಳು ಜ್ಞಾನಪ್ರಾಪ್ತಿಗೆ ಬೇಕೇ ಬೇಕೆಂಬುದು ಪೂರಾ ಸತ್ಯವಲ್ಲ, ಪೂರಾ ಸುಳ್ಳೂ ಅಲ್ಲ.</p>
		<p class="description">ಈ ಮೇಲಿನ ಬ್ರಹ್ಮಸೂತ್ರ ಶಾಂಕರಭಾಷ್ಯವಾಕ್ಯವನ್ನು ನೋಡಿದಾಗ ಶ್ರೀಶಂಕರರ ಹೃದಯವು ತಿಳಿಯುತ್ತದೆ. ಅದೇನೆಂದರೆ, ವೇದಾಂತವಾಕ್ಯಾರ್ಥ ವಿಚಾರವೊಂದರಿಂದಲೇ ಬ್ರಹ್ಮಜ್ಞಾನಪ್ರಾಪ್ತಿಯಾಗುತ್ತದೆ ಎಂಬುದು. ವೇದಾಂತಗಳ ಗುರಿಯೇ ಬ್ರಹ್ಮಜ್ಞಾನೋಪದೇಶವು. ವೇದಾಂತಗಳು ಹೊರಟಿರುವದೇ ಜಿಜ್ಞಾಸುಜನಗಳಿಗಾಗಿ. ವೇದಾಂತಗಳೇ ಜಿಜ್ಞಾಸುಗಳ ನಿಜವಾದ ಆಸ್ತಿ. <strong>ವೇದಾಂತವಿಜ್ಞಾನಸುನಿಶ್ಚಿತಾರ್ಥಾಃ</strong> ಎಂದೇ ವೇದಾಂತಗಳು ಸಾರುತ್ತಿವೆ.</p>
		<p class="description">ವೇದಾಂತಗಳಲ್ಲಿ ತತ್ತ್ವಜಿಜ್ಞಾಸುಗಳಿಗೆ ಆತ್ಮತತ್ತ್ವದ ಸ್ವರೂಪವನ್ನು ಅನುಭವಕ್ಕೆ ಬರುವಂತೆ ತಿಳಿಸಿರುತ್ತದೆ. ದೇಹಾದಿಗಳಿಗಿಂತ ಭಿನ್ನನಾದ ಆತ್ಮನನ್ನು ತಿಳಿಸಿ ಇವನೇ ಸಕಲಜೀವರ ಪರಮಾರ್ಥಸ್ವರೂಪವೆಂದು ಉಪನಿಷತ್ತುಗಳಲ್ಲಿ ಸರಳವಾಗಿ ಉಪದೇಶಿಸಿದೆ. ಆದ್ದರಿಂದ ಜಿಜ್ಞಾಸುಗಳು ವೇದಾಂತಗಳನ್ನು ಸದ್ಗುರುಗಳಿಂದ ಅಧ್ಯಯನಮಾಡಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.10">
		<p class="intro-shloka">॥ ಕಾರುಣ್ಯನಿಧಯೇ ಶಂಕರಾಯ ನಮಃ ॥</p>
		<p class="shloka">ನಮಾಮಿ <strong>ಶಂಕರಂ</strong> ಪ್ರಾಜ್ಞಂ ಬ್ರಹ್ಮನಿಷ್ಠಂ ಯತೀಶ್ವರಮ್ ।<br />ಸರ್ವಸಿದ್ಧಿಪ್ರದಂ ಶಾಂತಂ ಭಕ್ತಾನಾಂ ಜ್ಞಾನದಂ ಪ್ರಭುಮ್ ॥</p>
		<h1 class="level1-title" epub:type="title"><span class="date">ಜನವರಿ ೧೦</span><br /><span class="num">೧೦.</span> ವೇದಾಂತದಿಂದ ದುಃಖನಿವೃತ್ತಿ</h1>
		<p class="bhashya-verse">ಏತೇ ಮಂತ್ರಾಃ..................ಸ್ವಾಭಾವಿಕಮಜ್ಞಾನಂ ನಿವರ್ತಯಂತಃ ಶೋಕಮೋಹಾದಿಸಂಸಾರಧರ್ಮವಿಚ್ಛಿತ್ತಿಸಾಧನಮ್ ಆತ್ಮೈಕತ್ವಾದಿ ವಿಜ್ಞಾನಮ್ ಉತ್ಪಾದಯಂತಿ ॥</p>
		<p class="bhashya-verse-source">ಈಶಾವಾಸ್ಯಭಾಷ್ಯ – ಅವತರಣಿಕಾ</p>
		<p class="bhashya-verse-meaning">ಉಪನಿಷತ್ತುಗಳ ಈ ಮಂತ್ರಗಳು ಸ್ವಾಭಾವಿಕವಾದ ಅಜ್ಞಾನವನ್ನು ಕಳೆಯುವ ಮೂಲಕ ಶೋಕಮೋಹಾದಿ ರೂಪವಾಗಿರುವ ಸಂಸಾರವನ್ನು ನಾಶಮಾಡುವ ಆತ್ಮೈಕತ್ವವಿಜ್ಞಾನವನ್ನು ಉಂಟುಮಾಡುತ್ತವೆ.</p>
		<p class="description">ವೇದಗಳ ಕೊನೆಯ ಭಾಗವಾಗಿರುವ ಉಪನಿಷತ್ತುಗಳಲ್ಲಿ ಆತ್ಮಜ್ಞಾನದ ವಿಷಯವನ್ನು ತಿಳಿಸಲಾಗಿದೆ. ಇಂಥ ಉಪನಿಷತ್ತುಗಳ ಅಧ್ಯಯನ ಅಧ್ಯಾಪನಗಳಿಂದ ಉಂಟಾಗುವ ಫಲವೆಂದರೆ ಆತ್ಮಜ್ಞಾನವೇ. ಆತ್ಮಜ್ಞಾನದಿಂದ ಅಜ್ಞಾನನಿವೃತ್ತಿ. ಅಜ್ಞಾನದಿಂದಲೇ ಈ ದುಃಖರೂಪವಾದ ಸಂಸಾರವು ತೋರುತ್ತಿದೆ. ಅಜ್ಞಾನನಿವೃತ್ತಿಯಾದೊಡನೆ ನಮ್ಮ ಪರಮಾರ್ಥಸ್ವರೂಪದ ಅರಿವು ನಮಗೆ ಉಂಟಾಗುತ್ತದೆ. ಆ ಅರಿವೇ ದುಃಖನಿವೃತ್ತಿಗೂ ಸಾಧನವಾಗುತ್ತದೆ.</p>
		<p class="description">ಭಾರತೀಯ ದರ್ಶನಗಳ ತಳಹದಿಯಾಗಿರುವ ಈ ಉಪನಿಷತ್ತುಗಳನ್ನು ಸತ್ ಸಂಪ್ರದಾಯಕ್ರಮದಿಂದ ಆಳವಾಗಿ ಅಧ್ಯಯನಮಾಡಿ ಅವುಗಳ ಸಂದೇಶಗಳನ್ನು ಅನುಭವದಿಂದ ತಿಳಿದುಕೊಂಡು ಆತ್ಮಸ್ವರೂಪವನ್ನು ಕಂಡುಕೊಂಡರೆ ದುಃಖನಿವೃತ್ತಿಯಾಗುತ್ತದೆ. ಸರ್ವದುಃಖನಿವೃತ್ತಿಯೇ ವೇದಾಂತದ ಪ್ರಯೋಜನ.</p>
		<p class="description">ವೇದಾಂತದಿಂದ ಹಣ, ಕಾಸು, ಅಧಿಕಾರ, ಆರೋಗ್ಯಗಳು ಸಿಗದಿದ್ದರೂ ನೆಮ್ಮದಿ ಮಾತ್ರ ಖಂಡಿತವಾಗಿಯೂ ದೊರಕುತ್ತದೆ. ಅವಿವೇಕದಿಂದ ಉಂಟಾಗಿರುವ ದುಃಖಗಳೆಲ್ಲವೂ ವಿವೇಕವುಂಟಾದ ಕೂಡಲೇ ನಾಶವಾಗಿಬಿಡುತ್ತದೆ. ಇದೇ ವೇದಾಂತದ ಪರಮ ಪ್ರಯೋಜನ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.11">
		<p class="intro-shloka">॥ ಪ್ರೇಮಗುರವೇ ಶಂಕರಾಯ ನಮಃ ॥</p>
		<p class="shloka">ಚಿತ್ತಶುದ್ಧಿಪ್ರದಂ ಪ್ರಾಜ್ಞಂ ಕರ್ಮಯೋಗೋಪದೇಶಕಮ್ ।<br /><strong>ಶಂಕರಂ</strong> ಶಾಸ್ತ್ರಸಾರಜ್ಞಂ ನೌಮಿ ಚಿತ್ತವಿಶುದ್ಧಯೇ ॥</p>
		<h1 class="level1-title" epub:type="title"><span class="date">ಜನವರಿ ೧೧</span><br /><span class="num">೧೧.</span> ಕರ್ಮಯೋಗದಿಂದ ಚಿತ್ತಶುದ್ಧಿ</h1>
		<p class="bhashya-verse">ಕರ್ಮ ಚ ಜ್ಞಾನಂ ಚ ಸಮ್ಯಗನುಷ್ಠಿತಂ ನಿಷ್ಕಾಮಸ್ಯ ಮುಮುಕ್ಷೋಃ ಸತ್ತ್ವಶುದ್ಧ್ಯರ್ಥಂ ಭವತಿ ।</p>
		<p class="bhashya-verse-source">ಕೇನಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಮುಮುಕ್ಷುವಾದ ಸಾಧಕನು ಶಾಸ್ತ್ರೀಯಕರ್ಮಗಳನ್ನೂ ಉಪಾಸನೆಗಳನ್ನೂ ನಿಷ್ಕಾಮನಾಗಿ ಶ್ರದ್ಧೆಯಿಂದ ಚೆನ್ನಾಗಿ ಅನುಷ್ಠಾನಮಾಡಿದರೆ ಅದರಿಂದ ಅವನಿಗೆ ಅಂತಃಕರಣದ ಶುದ್ಧಿಯು ಉಂಟಾಗುತ್ತದೆ.</p>
		<p class="description">ಮನಸ್ಸೆಂಬುದು ದೊಡ್ಡ ಸಂಪತ್ತು. ಭಗವಂತನು ಮಾನವರಿಗೆ ಮನಸ್ಸನ್ನು ಅನುಗ್ರಹಿಸಿರುತ್ತಾನೆ. ಈ ಮನಸ್ಸಿನ ಸಹಾಯದಿಂದ ಮಾನವನು ಮಾಧವನೂ ಆಗಬಲ್ಲ, ದಾನವನೂ ಆಗಬಲ್ಲ. ಎರಡೂ ಕಡೆ ಅಲುಗನ್ನುಳ್ಳ ಕತ್ತಿಯಂತೆ ಈ ಮನಸ್ಸು ಶುಭಕಾರಕವೂ ಹೌದು, ಶುಭಮಾರಕವೂ ಹೌದು. ಇದಕ್ಕೆ ಹೆಸರೇ ಅಂತಃಕರಣ. ಯಾರ ಕಣ್ಣಿಗೂ ಕಾಣಿಸದ ಅತ್ಯಂತ ಸೂಕ್ಷ್ಮವಾಗಿರುವ ಕರಣ ಈ ಮನಸ್ಸು. ಇದನ್ನು ಶುದ್ಧವನ್ನಾಗಿ ಮಾಡಿಕೊಳ್ಳುವದಕ್ಕೆ ಚಿತ್ತಶುದ್ಧಿ ಎಂದು ಹೆಸರು. ಸತ್ತ್ವಶುದ್ಧಿ —ಎಂದೂ ಇದನ್ನು ಕರೆಯುತ್ತಾರೆ.</p>
		<p class="description">ಅಂತಃಕರಣವನ್ನು ಸೋಪು, ಶೀಗೆಪುಡಿ, ನೀರು, ಬಿಸಿಲುಗಳಿಂದ ಶುದ್ಧಮಾಡಿಕೊಳ್ಳಲು ಬರುವದಿಲ್ಲ. ಏಕೆಂದರೆ ಇದರ ಹೆಸರೇ ಅಂತಃಕರಣ. ಹಾಗಾದರೆ ಇದನ್ನು ಹೇಗೆ, ಏತರಿಂದ, ಶುದ್ಧಮಾಡಿಕೊಳ್ಳಬೇಕು? ಎಂದರೆ, ಕರ್ಮಯೋಗದಿಂದ ಹಾಗೂ ಭಗವದ್ಭಕ್ತಿಯಿಂದ. ನಿಷ್ಕಾಮನಾಗಿ ಅಹಂಕಾರಮಮಕಾರವಿಲ್ಲದೆ ಫಲದಲ್ಲಿ ಸಂಗವಿಲ್ಲದೆ ಶಾಸ್ತ್ರೀಯ ಕರ್ಮಾನುಷ್ಠಾನಗಳನ್ನು ಮಾಡುವದಕ್ಕೆ ಕರ್ಮಯೋಗ ಎಂದು ಹೆಸರು. ಭಕ್ತಿ, ತಪಸ್ಸು, ಉಪಾಸನೆಗಳಿಂದ, ಮುಮುಕ್ಷುವಿನ ಅಂತಃಕರಣವು ಶುದ್ಧವಾಗುತ್ತದೆ. ಅನಂತರ ಅಂಥವನಿಗೆ ಸದ್ಗುರೂಪದೇಶದಿಂದ ಹಾಗೂ ವೇದಾಂತವಾಕ್ಯಾರ್ಥವಿಚಾರದಿಂದ ಆತ್ಮಜ್ಞಾನವು ಖಂಡಿತಾ ದಕ್ಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.12">
		<p class="intro-shloka">॥ ಪ್ರಸನ್ನಾಯ ಶಂಕರಾಯ ನಮಃ ॥</p>
		<p class="shloka">ಪ್ರಸನ್ನಂ ಸದ್ಗುರುಂ ಶಾಂತಂ ಭಕ್ತಾನುಗ್ರಹಕಾರಕಮ್ ।<br />ಆತ್ಮವಿದ್ಯಾಪ್ರದಾತಾರಂ <strong>ಶಂಕರಂ</strong> ಸರ್ವದಂ ಶ್ರಯೇ ॥</p>
		<h1 class="level1-title" epub:type="title"><span class="date">ಜನವರಿ ೧೨</span><br /><span class="num">೧೨.</span> ಜ್ಞಾನಪ್ರಾಪ್ತಿಗೆ ಸದ್ಗುರುಪ್ರಸಾದ ಬೇಕು</h1>
		<p class="bhashya-verse">ಪರಪ್ರಾಪ್ತಿಸಾಧನಂ ಸರ್ವಸಾಧನಸಾಧ್ಯವಿಷಯವೈರಾಗ್ಯಪೂರ್ವಕಂ ಗುರುಪ್ರಸಾದಲಭ್ಯಾಂ ಬ್ರಹ್ಮವಿದ್ಯಾಮ್ ಆಹ ॥</p>
		<p class="bhashya-verse-source">ಮುಂಡಕಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಸದ್ಗುರುಗಳ ಅನುಗ್ರಹದಿಂದ ಲಭ್ಯವಾಗುವ ಬ್ರಹ್ಮವಿದ್ಯೆಯು ಸಾಧನಸಾಧ್ಯಗಳಿಂದ ವಿರಕ್ತನಾಗಿರುವವನಿಗೆ ಪರಬ್ರಹ್ಮಪ್ರಾಪ್ತಿಗೆ ಸಾಧನವಾಗುತ್ತದೆ.</p>
		<p class="description">ಬ್ರಹ್ಮವಿದ್ಯೆಯನ್ನು ಸಂಪಾದನೆಮಾಡುವುದಕ್ಕೆ ಏನು ಮಾಡೋಣ? ದೇವಸ್ಥಾನಕ್ಕೆ ಹೋಗಬೇಕೆ? ಜಪತಪಾದ್ಯನುಷ್ಠಾನ ಮಾಡಬೇಕೆ? ತೀರ್ಥಾಟನೆ ಮಾಡಬೇಕೆ? ಸಂಧ್ಯಾ, ಪೂಜೆ, ಮೌನ ಮಾಡಬೇಕೆ? ಉಪವಾಸ ವನವಾಸ ಮಾಡಬೇಕೆ? ಸಂನ್ಯಾಸ ತೆಗೆದುಕೊಳ್ಳಬೇಕೆ? ಕಾಡಿಗೆ ಹೋಗಬೇಕೆ? ಎಂದು ಮುಂತಾಗಿ ಬಹಳ ಮುಮುಕ್ಷುಗಳು ಚಿಂತಾಕ್ರಾಂತರಾಗಿರುತ್ತಾರೆ. ಇದಕ್ಕೆ ಸರಿಯಾದ ಉತ್ತರವು ಸಿಗದೆ ಭ್ರಾಂತರೂ ಆಗಿರುತ್ತಾರೆ. ಇದೋ, ಇಲ್ಲಿದೆ ಇಂಥ ಪ್ರಶ್ನೆಗಳಿಗೆ ಸರ್ವಜ್ಞಕಲ್ಪರಾದ ಶ್ರೀಶಂಕರರ ಖಚಿತವಾದ ಉತ್ತರ:</p>
		<p class="description">“ಗುರುಪ್ರಸಾದಲಭ್ಯಾಂ ಬ್ರಹ್ಮವಿದ್ಯಾಂ” ಎಂದು ಶ್ರೀಶಂಕರರು ತಿಳಿಸಿರುತ್ತಾರೆ. ಬ್ರಹ್ಮವಿದ್ಯಾಪ್ರಾಪ್ತಿಗೆ ಬೇಕಾದದ್ದು ಗುರುಪ್ರಸಾದ. ಅಂದರೆ ಸದ್ಗುರುಗಳ ಕೃಪಾನುಗ್ರಹ, ಆಶೀರ್ವಾದ. ನಮ್ಮ ಸೇವೆಯಿಂದ ಸುಪ್ರಸನ್ನರಾದ ಸದ್ಗುರುಗಳು ನಮಗೆ ಪ್ರೇಮದಿಂದ ವಾತ್ಸಲ್ಯದಿಂದ ಪ್ರೀತಿಯಿಂದ ಉಪನಿಷತ್ತುಗಳ ರಹಸ್ಯಗಳನ್ನು ತಿಳಿಸಿಕೊಡುತ್ತಾರೆ. ಸದ್ಗುರುಗಳು ಒಲಿದು ಉಪದೇಶಿಸಿದರೆ ಮಾತ್ರವೇ ನಮಗೆ ಬ್ರಹ್ಮವಿದ್ಯೆಯು ಲಭಿಸಿ ಮುಕ್ತಿದಾಯಕವಾಗುತ್ತದೆ. ತಾನೇ ಸ್ವತಂತ್ರನಾಗಿ ತನ್ನ ಮೇಧಾಸಾಮರ್ಥ್ಯದಿಂದ ಎಷ್ಟೇ ಶ್ರಮಪಟ್ಟರೂ ಬ್ರಹ್ಮವಿದ್ಯೆಯು ದಕ್ಕಲಾರದು. ಸದ್ಗುರುಗಳ ಕೃಪಾನುಗ್ರಹಕ್ಕೆ ನಾವುಗಳು ಪಾತ್ರರಾಗಿ ಬ್ರಹ್ಮವಿದ್ಯೆಯನ್ನು ಹೊಂದೋಣ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.13">
		<p class="intro-shloka">॥ ವೇದಾಂತಬೋಧಕಾಯ ಶಂಕರಾಯ ನಮಃ ॥</p>
		<p class="shloka">ಮುಮುಕ್ಷುಹಿತವಕ್ತಾರಂ ಸರ್ವದಾಽಽಗಮಸಾರಿಣಮ್ ।<br />ಅದ್ವೈತದರ್ಶನಾಚಾರ್ಯಂ ವಂದೇ <strong>ಶಂಕರ</strong> ಭಾಸ್ಕರಮ್ ॥</p>
		<h1 class="level1-title" epub:type="title"><span class="date">ಜನವರಿ ೧೩</span><br /><span class="num">೧೩.</span> ಮುಮುಕ್ಷುಗಳಿಗೆ ಹಿತೋಪದೇಶ</h1>
		<p class="bhashya-verse">ಆಗಮಬಾಹ್ಯಾ ಕಲ್ಪನಾ ವ್ಯರ್ಥಾ ನಿರ್ಹೇತುಕಾ ಚೇತಿ ನ ಆದರ್ತವ್ಯಾ ಮುಮುಕ್ಷುಭಿಃ ॥</p>
		<p class="bhashya-verse-source">ಪ್ರಶ್ನಭಾಷ್ಯ ೬-೩</p>
		<p class="bhashya-verse-meaning">ಕಾಪಿಲಸಾಂಖ್ಯರ ಪ್ರಧಾನವಾದವೂ ತಾರ್ಕಿಕರ ಪರಮಾಣುವಾದವೂ ವೇದಬಾಹ್ಯವಾಗಿರುವದರಿಂದಲೂ, ಅನುಭವಕ್ಕೆ ವಿರುದ್ಧವಾಗಿರುವದರಿಂದಲೂ, ಬರೀ ಅನುಮಾನದ ಕಲ್ಪನೆಯಾಗಿರುವದರಿಂದಲೂ, ಇವುಗಳನ್ನು ಯಾವ ಮುಮುಕ್ಷುಗಳೂ ಆದರದಿಂದ ಗೌರವಿಸಬಾರದು.</p>
		<p class="description">ಭಗವತ್ಪಾದ ಶ್ರೀಶಂಕರರು ಈ ಮೇಲಿನ ವಾಕ್ಯದಲ್ಲಿ ಮುಮುಕ್ಷುಗಳಿಗೆ ಪ್ರೀತಿಯಿಂದ ಕಿವಿಮಾತನ್ನು ಹೇಳಿದ್ದಾರೆ. ಮುಮುಕ್ಷುಗಳಾದ ಜಿಜ್ಞಾಸುಸಾಧಕರುಗಳು ಶ್ರೀಶಂಕರಭಗವತ್ಪಾದಾಚಾರ್ಯರವರ ಈ ಹಿತಬೋಧನೆಗೆ ಶ್ರದ್ಧೆಯಿಂದ ಕಿವಿಗೊಡಬೇಕು.</p>
		<p class="description">ಮುಮುಕ್ಷುಗಳ ಗುರಿ ಮೋಕ್ಷಪ್ರಾಪ್ತಿ, ಮುಮುಕ್ಷುಗಳ ಧ್ಯೇಯ ಮುಕ್ತಿ. ಮೋಕ್ಷವೆಂದರೆ ಸಂಸಾರಬಂಧನದಿಂದ ಬಿಡುಗಡೆ. ಪರಮಶಾಂತಿಯಿಂದಲೇ ಮುಕ್ತಿಯು. ಬ್ರಹ್ಮ ಸ್ವರೂಪವೇ ಮೋಕ್ಷವು. ಈ ಮಾರ್ಗಕ್ಕೆ ಮೋಕ್ಷಮಾರ್ಗವೆಂದೇ ಹೆಸರು. ಇದಕ್ಕೆ ಶಮ ದಮ ಉಪರತಿ ತಿತಿಕ್ಷಾ ಶ್ರದ್ಧಾ ಸಮಾಧಾನಗಳೇ ಸಾಧನ, ವೇದಾಂತವಾಕ್ಯಾರ್ಥವಿಚಾರವೇ ಸಾಧನ; ವೇದಾಂತವಾಕ್ಯಾರ್ಥ ಶ್ರವಣ, ಮನನ, ನಿದಿಧ್ಯಾಸನಗಳೇ ಮುಖ್ಯವಾದ ಸಾಧನಗಳು. ಇವುಗಳನ್ನೇ ಹೆಚ್ಚು ಹೆಚ್ಚಾಗಿ ಸಾಧಕರು, ಅದರಲ್ಲೂ ಜಿಜ್ಞಾಸುಗಳು, ಅದರಲ್ಲೂ ಮುಮುಕ್ಷುಗಳು ಮಾಡಬೇಕು. ಇದನ್ನು ಬಿಟ್ಟು ಕೇವಲ ತರ್ಕಗ್ರಂಥಗಳನ್ನು ಅಧ್ಯಯನಮಾಡುತ್ತಾ ಆ ವಾಕ್ಯಗಳನ್ನು ಗಟ್ಟುಮಾಡುತ್ತಾ ಆ ತಾರ್ಕಿಕ ಜಾಲದಲ್ಲಿ ಸಿಕ್ಕಿಕೊಳ್ಳಬಾರದು. ಕೇವಲ ಒಣತರ್ಕದಿಂದ ಖಂಡಿತವಾಗಿಯೂ ಆತ್ಮಜ್ಞಾನವು ಉಂಟಾಗುವದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.14">
		<p class="intro-shloka">॥ ಧರ್ಮಮರ್ಮವಿದೇ ಶಂಕರಾಯ ನಮಃ ॥</p>
		<p class="shloka"><strong>ಶಂಕರಾ</strong> ಯ ವಿರಕ್ತಾಯ ಮಂಗಳಾಯ ಮಹಾತ್ಮನೇ ।<br />ಧರ್ಮದ್ವಯೋಪದೇಷ್ಟ್ರೇ ಚ ನಮಃ ಕಾರುಣ್ಯಸಿಂಧವೇ ॥</p>
		<h1 class="level1-title" epub:type="title"><span class="date">ಜನವರಿ ೧೪</span><br /><span class="num">೧೪.</span> ಧರ್ಮವು ಎರಡು ಬಗೆಯಾಗಿದೆ</h1>
		<p class="bhashya-verse">ದ್ವಿವಿಧೋ ಹಿ ವೇದೋಕ್ತೋ ಧರ್ಮಃ, ಪ್ರವೃತ್ತಿಲಕ್ಷಣೋ ನಿವೃತ್ತಿಲಕ್ಷಣಶ್ಚ, ಜಗತಃ ಸ್ಥಿತಿಕಾರಣಮ್ ।</p>
		<p class="bhashya-verse-source">ಗೀತಾಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ವೇದಗಳಲ್ಲಿ ಉಪದೇಶಿಸಿರುವ ಧರ್ಮವು ಎರಡು ವಿಧವಾಗಿದೆ. ಒಂದು ಪ್ರವೃತ್ತಿಧರ್ಮ, ಮತ್ತೊಂದು ನಿವೃತ್ತಿಧರ್ಮ. ಇವೆರಡೂ, ಜಗತ್ತು ಸರಿಯಾಗಿ ನಿಂತಿರುವುದಕ್ಕೆ ಕಾರಣವಾಗಿರುತ್ತವೆ.</p>
		<p class="description">ವೇದಗಳು ಜ್ಞಾನಸಾಗರ, ಸಕಲ ಜೀವರುಗಳಿಗೂ ಬೇಕಾದ ಸಮಸ್ತ ವಿಚಾರಗಳನ್ನೂ ವೇದಗಳಲ್ಲಿ ತಿಳಿಸಿದೆ. ವೇದಪ್ರತಿಪಾದ್ಯವಿಷಯಗಳನ್ನೆಲ್ಲ ಒಟ್ಟಾಗಿ ಪ್ರವೃತ್ತಿಧರ್ಮವೆಂದೂ ಮತ್ತು ನಿವೃತ್ತಿಧರ್ಮವೆಂದೂ ವಿಂಗಡಿ ಸಿರುತ್ತಾರೆ. ಪ್ರವೃತ್ತಿಧರ್ಮವೆಂದರೆ ಮುಂದು ಮುಂದಕ್ಕೆ ಹೋಗುವದು, ನಿವೃತ್ತಿಧರ್ಮವೆಂದರೆ ಹಿಂದು ಹಿಂದಕ್ಕೆ ಸರಿಯುವದು. ಈ ಪ್ರವೃತ್ತಿ ನಿವೃತ್ತಿಗಳು ಪ್ರತಿಯೊಂದು ವಸ್ತುವಿಗೂ ಸಹಜವಾಗಿರುತ್ತವೆ. ಮೊದಲು ಪ್ರವೃತ್ತಿ, ಆಮೇಲೆ ನಿವೃತ್ತಿ. ಮಗು ಹುಟ್ಟಿತೆಂದರೆ ಬೆಳೆದು, ವಿದ್ಯಾವಂತನಾಗಿ, ಗೃಹಸ್ಥನಾಗಿ, ಪತ್ನೀ ಪುತ್ರ ಗೃಹ ಧನಗಳನ್ನು ಸಂಪಾದಿಸಿ ಮುದುಕನಾಗುತ್ತಾನೆ. ಆಮೇಲೆ ನಿವೃತ್ತಿ ಸಹಜವಾಗಿ ಬರುತ್ತದೆ. ಗಿಡವು ಮರವಾಗಿ ಹೆಮ್ಮರವಾಗಿ ಬೆಳೆದು ಫಲಕೊಟ್ಟಮೇಲೆ ಅದು ಒಣಗಿ ಸಾಯುತ್ತದೆ.</p>
		<p class="description">ಈ ಎರಡರಲ್ಲಿ ಯಾವದು ಮುಖ್ಯವಾದದ್ದು? ಎಂದರೆ ಎರಡೂ ಮುಖ್ಯವಾದದ್ದೇ. ಪ್ರವೃತ್ತಿಯನ್ನು ಬಿಟ್ಟು ನಿವೃತ್ತಿಧರ್ಮವಿಲ್ಲ, ನಿವೃತ್ತಿಯನ್ನು ಬಿಟ್ಟು ಪ್ರವೃತ್ತಿಯೂ ಇಲ್ಲ. ಪ್ರವೃತ್ತಿಮಾರ್ಗವೇ ಪ್ರೇಯೋಮಾರ್ಗ, ನಿವೃತ್ತಿಮಾರ್ಗವೇ ಶ್ರೇಯೋಮಾರ್ಗ. ಒಂದಕ್ಕೆ ಅಭ್ಯುದಯವೇ ಫಲ, ಮತ್ತೊಂದಕ್ಕೆ ಮುಕ್ತಿಯೇ ಫಲ. ಮುಕ್ತಿಯಲ್ಲಿಯೇ ಭುಕ್ತಿಗೆ ಗುರಿ. ಮುಕ್ತಿಯೇ ಮಾನವಜನ್ಮದ ಶ್ರೇಷ್ಠಗುರಿ. ಮುಕ್ತಿಯೇ ಪರಮಪ್ರಯೋಜನ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.15">
		<p class="intro-shloka">॥ ಪರಮಾನಂದಸಾಗರಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮನಿಷ್ಠಂ ತಪೋನಿಷ್ಠಂ ತತ್ತ್ವನಿಷ್ಠಂ ತಪೋನಿಧಿಮ್ ।<br />ಜಿಜ್ಞಾಸೂನಾಂ ಗುರುಂ ವಂದೇ <strong>ಶಂಕರಂ</strong> ಮಾರ್ಗದರ್ಶಕಮ್ ॥</p>
		<h1 class="level1-title" epub:type="title"><span class="date">ಜನವರಿ ೧೫</span><br /><span class="num">೧೫.</span> ತಪಸ್ಸಿನಿಂದ ಜ್ಞಾನಪ್ರಾಪ್ತಿ</h1>
		<p class="bhashya-verse">ಬ್ರಹ್ಮ ವಿಜಿಜ್ಞಾಸುನಾ ಬಾಹ್ಯಾಂತಃಕರಣಸಮಾಧಾನಲಕ್ಷಣಂ ಪರಮಂ ತಪಃ ಸಾಧನಮ್ ಅನುಷ್ಠೇಯಮ್ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೩-೫</p>
		<p class="bhashya-verse-meaning">ಬ್ರಹ್ಮವನ್ನು ತಿಳಿಯಬಯಸುವ ಸಾಧಕನು ಬಾಹ್ಯಕರಣ ಹಾಗೂ ಅಂತಃಕರಣ ಸಮಾಧಾನರೂಪವಾದ ‘ತಪಸ್ಸ’ ನ್ನು ಅವಶ್ಯವಾಗಿ ಅನುಷ್ಠಾನಮಾಡಬೇಕು.</p>
		<p class="description">ಪರಬ್ರಹ್ಮವನ್ನು ಸರಿಯಾಗಿ ತಿಳಿಯಬೇಕೆಂದು ಬಯಸುವವನೇ ‘ಜಿಜ್ಞಾಸು’ ವು. ಸಂಸಾರಬಂಧನದಿಂದ ತನ್ನನ್ನು ಬಿಡಿಸಿಕೊಳ್ಳಬೇಕೆಂದು ಪ್ರಯತ್ನಿಸುವವನೇ ‘ಮುಮುಕ್ಷು’ ವು. ಇವನಿಗೆ ‘ತಪಸ್ಸು’ ಬಹುಮುಖ್ಯವಾದ ಸಾಧನ.</p>
		<p class="description">ತೈತ್ತಿರೀಯ ಉಪನಿಷತ್ತಿನಲ್ಲಿ ‘ತಪಸಾ ಬ್ರಹ್ಮ ವಿಜಿಜ್ಞಾಸಸ್ವ’ (ತಪಸ್ಸಿನಿಂದ ಬ್ರಹ್ಮವನ್ನು ತಿಳಿಯುವ ಪ್ರಯತ್ನವನ್ನು ಮಾಡು)—ಎಂದು ಮತ್ತೆ ಮತ್ತೆ ಹೇಳಿದೆ. ತಪಸ್ಸಿನಿಂದಲೇ ಮನಶ್ಶುದ್ಧಿಯು. ತಪಸ್ಸೇ ಎಲ್ಲ ಸಾಧನಗಳಿಗಿಂತಲೂ ಶ್ರೇಷ್ಠವಾದದ್ದು. ತಪಸ್ಸನ್ನು ಮಾಡುವ ಸಾಮರ್ಥ್ಯ ಮನುಷ್ಯರಿಗೆ ಮಾತ್ರ. ಪಶುಪಕ್ಷಿ ಕ್ರಿಮಿಕೀಟಗಳಿಗೆ ತಪಸ್ಸನ್ನು ಮಾಡುವ ಸಾಮರ್ಥ್ಯವಿಲ್ಲ.</p>
		<p class="description">ಸರಿ, ತಪಸ್ಸೆಂದರೇನು? ಬಾಹ್ಯಕರಣ ಹಾಗೂ ಅಂತಃಕರಣದ ಸಮಾಧಾನವೇ ತಪಸ್ಸು. ಪಂಚಜ್ಞಾನೇಂದ್ರಿಯ, ಪಂಚಕರ್ಮೇಂದ್ರಿಯಗಳೇ ಬಾಹ್ಯಕರಣಗಳು. ಮನಸ್ಸು ಬುದ್ಧಿ ಚಿತ್ತ ಅಹಂಕಾರಗಳೆಂಬ ವೃತ್ತಿಗಳಿಂದ ಕೂಡಿರುವ ಕರಣವೇ ಅಂತಃಕರಣವು. ಇವೆರಡನ್ನೂ ಸಾತ್ತ್ವಿಕ ವನ್ನಾಗಿಸಿಕೊಳ್ಳುವದೇ ತಪಸ್ಸು. ತಪಸ್ಸಿನಿಂದ ಅಂತಃಕರಣದ ಶುದ್ಧಿಯಾಗಿ, ಅನಂತರ ವೇದಾಂತವಾಕ್ಯಾರ್ಥವಿಚಾರದಿಂದ ಜ್ಞಾನಪ್ರಾಪ್ತಿಯಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.16">
		<p class="intro-shloka">॥ ಶಮಾದಿಸಾಧನೋಪದೇಶಕಾಯ ಶಂಕರಾಯ ನಮಃ ॥</p>
		<p class="shloka">ನಮಾಮಿ <strong>ಶಂಕರಾ</strong> ಚಾರ್ಯಂ ಯೋಗಿರಾಜಂ ತಪೋನಿಧಿಮ್ ।<br />ಭಕ್ತಾನಾಂ ಜ್ಞಾನದಾತಾರಂ ಗುರೂಣಾಂ ಪರಮಂ ಗುರುಮ್ ॥</p>
		<h1 class="level1-title" epub:type="title"><span class="date">ಜನವರಿ ೧೬</span><br /><span class="num">೧೬.</span> ಜ್ಞಾನಕ್ಕೆ ಸಾಧನಗಳು ಬೇಕೇಬೇಕು!</h1>
		<p class="bhashya-verse">ಅಪೇಕ್ಷತೇ ಚ ಬ್ರಹ್ಮವಿದ್ಯಾ ಸ್ವೋತ್ಪತ್ತಿಂ ಪ್ರತಿ ಸರ್ವಾಣಿ ಸಾಧನಾನಿ । ತಸ್ಮಾತ್ ಶಮದಮಾದ್ಯುಪೇತಃ ಸ್ಯಾತ್ ವಿದ್ಯಾರ್ಥೀ ॥</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೩-೪-೨೭</p>
		<p class="bhashya-verse-meaning">ಬ್ರಹ್ಮವಿದ್ಯೆಯು ತಾನು ಹುಟ್ಟುವದಕ್ಕೆ ಸಾಧನಚತುಷ್ಟಯಗಳನ್ನು ಬಯಸುತ್ತದೆ. ಆದ್ದರಿಂದ ಬ್ರಹ್ಮವಿದ್ಯೆಯನ್ನು ಬಯಸುವ ಬ್ರಹ್ಮಜಿಜ್ಞಾಸುವಾದ ಸಾಧಕನು ಅವಶ್ಯವಾಗಿ ಶಮದಮಾದಿಸಾಧನಗಳನ್ನು ಪ್ರಯತ್ನಪೂರ್ವಕವಾಗಿ ಅನುಷ್ಠಾನ ಮಾಡಲೇ ಬೇಕು.</p>
		<p class="description">“ಬ್ರಹ್ಮಜ್ಞಾನಪ್ರಾಪ್ತಿಗೆ ಯಾವ ಸಾಧನಗಳೂ ಬೇಕಾಗಿಲ್ಲ, ಆಚಾರ ವಿಚಾರಗಳೂ ಬೇಕಾಗಿಲ್ಲ, ನಿಯಮನಿಬಂಧನಗಳೂ ಇಲ್ಲ” ಎಂದು ಮುಂತಾದ ಕಲ್ಪನೆಗಳು ಅನೇಕರಲ್ಲಿ ಇರುತ್ತವೆ. ಇದು ಸರಿಯಲ್ಲ ಎಂಬುದನ್ನು ಶ್ರೀಶಂಕರಾಚಾರ್ಯರು ಈ ಮೇಲಿನ ವಾಕ್ಯದಲ್ಲಿ ತಿಳಿಸಿರುತ್ತಾರೆ.</p>
		<p class="description">ಬ್ರಹ್ಮತತ್ತ್ವವನ್ನು ಅರಿಯಲು ಪ್ರಯತ್ನಿಸುವವನೇ ವಿದ್ಯಾರ್ಥಿಯು. ಇವನಿಗೇ <strong>ಜಿಜ್ಞಾಸು</strong> ವೆಂದೂ <strong>ಮುಮುಕ್ಷು</strong> ವೆಂದೂ ಹೆಸರುಗಳು. ಅವನ ಮುಖ್ಯವಾದ ಗುರಿಯೆಂದರೆ ಬ್ರಹ್ಮಜ್ಞಾನಪ್ರಾಪ್ತಿಯೇ. ಬ್ರಹ್ಮಜ್ಞಾನಪ್ರಾಪ್ತಿಗೆ <strong>ಶ್ರವಣಮನನನಿದಿಧ್ಯಾಸನ</strong> ಗಳು ನೇರಾದ ಸಾಧನಗಳು. <strong>ಶಮದಮಾದಿಗಳು</strong> ಹಾಗೂ <strong>ಅಮಾನಿತ್ವಾದಿಗಳು</strong> ಸಹಕಾರಿಸಾಧನಗಳು. <strong>ಧ್ಯಾನ, ಉಪಾಸನಾದಿ</strong> ಗಳು ಅಂತರಂಗಸಾಧನಗಳು. ಇನ್ನು <strong>ಕರ್ಮಯೋಗಾದಿಗಳು</strong> ಬಹಿರಂಗಸಾಧನಗಳು. ಈ ಸಾಧನಗಳೆಲ್ಲವೂ ಜ್ಞಾನಪ್ರಾಪ್ತಿಗೆ ಅವಶ್ಯವಾಗಿ ಬೇಕು.</p>
		<p class="description">ಆದ್ದರಿಂದ ಜಿಜ್ಞಾಸುಸಾಧಕರಾದ ನಾವುಗಳು, ಶಾಸ್ತ್ರ ಹಾಗೂ ಆಚಾರ್ಯರ ಮಾರ್ಗದರ್ಶನದಂತೆ ಅಧ್ಯಾತ್ಮ ಸಾಧನಗಳನ್ನು ಶ್ರದ್ಧೆಯಿಂದ ಆಚರಿಸುತ್ತಾ ಆತ್ಮಜ್ಞಾನವನ್ನು ಪಡೆದು ಕೃತಾರ್ಥರಾಗೋಣ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.17">
		<p class="intro-shloka">॥ ಪರಬ್ರಹ್ಮನಿಷ್ಠಾಯ ಶಂಕರಾಯ ನಮಃ ॥</p>
		<p class="shloka">ವಿಷಯೇಭ್ಯೋ ವಿರಕ್ತಂ ತಂ ತೃಷ್ಣಾರಾಗಾದಿವರ್ಜಿತಮ್ ।<br />ಸದಾನಂದಸ್ವರೂಪಂ ಚ <strong>ಶಂಕರಂ</strong> ನೌಮಿ ಸರ್ವಥಾ ॥</p>
		<h1 class="level1-title" epub:type="title"><span class="date">ಜನವರಿ ೧೭</span><br /><span class="num">೧೭.</span> ದುರಾಶೆಯಿಂದ ದುಃಖ!</h1>
		<p class="bhashya-verse">ನ ತೃಷ್ಣಾಯಾಂ ಸತ್ಯಾಂ ಸುಖಸ್ಯ ಗಂಧಮಾತ್ರಮಪಿ ಉಪಪದ್ಯತೇ ।</p>
		<p class="bhashya-verse-source">ಗೀತಾಭಾಷ್ಯ ೨-೬೬</p>
		<p class="bhashya-verse-meaning">ದುರಾಶೆಯು ಇರುವ ವರೆಗೆ ಅಂಥವನಿಗೆ ಸುಖದ ವಾಸನೆಯೂ ದೊರುಕುವುದಿಲ್ಲ.</p>
		<p class="description">ಆಶೆಯು ಮಾನವನಿಗೆ ಇರಬೇಕು, ದಿಟ. ಆದರೆ ದುರಾಶೆಯು ಇರಬಾರದು. ಜೀವನಕ್ಕೆ ಬೇಕಾದಷ್ಟು ಇದ್ದರೆ ಆಶೆ, ಅದಕ್ಕಿಂತ ಹೆಚ್ಚಾಗಿ ಇನ್ನೂ ಬಯಸುತ್ತಾ ಹೋದರೆ ದುರಾಶೆಯಾಗುತ್ತದೆ. ದುರಾಶೆ, ಅತಿಯಾಶೆಯಿಂದ ಸುಖವು ದೊರಕುವದಿಲ್ಲವೆಂದು ಮಾತ್ರವಲ್ಲ, ಸುಖದ ವಾಸನೆಯೂ ಸಿಗುವುದಿಲ್ಲ; ಅಷ್ಟೇ ಅಲ್ಲ, ದುಃಖವೇ ಜಾಸ್ತಿಯಾಗುತ್ತದೆ.</p>
		<p class="description">ಸಂತುಷ್ಟಿಯೇ ಸುಖ, ಅತಿಯಾಶೆಯೇ ದುಃಖ. ಐಶ್ವರ್ಯವು ಹೆಚ್ಚುತ್ತಾ ಹೋದಂತೆ ಆ ಮನುಷ್ಯನಿಗೆ ದುರಾಶೆಯೂ ಹೆಚ್ಚುತ್ತಾ ಹೋಗುತ್ತದೆ. ಅದರಿಂದ ಅತಿಯಾಶೆ; ಇನ್ನೂ ಬೇಕು, ಅದೂ ಬೇಕು, ಇದೂ ಬೇಕು, ಅಷ್ಟೆಲ್ಲ ನನಗೇ ಬೇಕು—ಎಂದು ಸದಾ ಕೊರಗುತ್ತಿರುವ ಈ ಅವಿವೇಕಿಗೆ ಸುಖವು ಸಿಗುವುದು ದಿಟವೆ? ಖಂಡಿತಾ ಇಲ್ಲ. ಅದು ಸಿಗಲಿಲ್ಲವಲ್ಲ, ಇದು ಬರಲಿಲ್ಲವಲ್ಲ— ಎಂದು ಸದಾ ಕೊರಗುವವನಿಗೆ ಸದಾ ದುಃಖವೇ ದೊರಕುತ್ತದೆ.</p>
		<p class="description">ಆದ್ದರಿಂದ ದುರಾಶೆಗೆ ಒಳಗಾಗಬಾರದು. ತೃಪ್ತಿಯಿಂದ ತುಷ್ಟಿಯಿಂದ ಸಂತೋಷದಿಂದ ಜೀವನವನ್ನು ಸಾಗಿಸುವವನಿಗೆ ಸುಖ ಆನಂದಗಳು ತಾವಾಗಿ ಬರುತ್ತವೆ.ಸುಖವು ಮಾನಸಿಕಸ್ಥಿತಿಯೇ ಹೊರತು ವಸ್ತುನಿಷ್ಠವಲ್ಲ.ಇದನ್ನೇ <span class="en">Happiness is the state of mind, happiness is not in the objects</span> ಎಂದು ಹೇಳುತ್ತಾರಲ್ಲವೆ? ಇನ್ನು ಆತ್ಮಜ್ಞಾನದಿಂದ ಸದಾ ಸಂತೋಷ, ಸದಾ ಸಂತೃಪ್ತಿ, ಸದಾ ಆನಂದ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.18">
		<p class="intro-shloka">॥ ಸಂಸಾರಬಂಧನರಹಿತಾಯ ಶಂಕರಾಯ ನಮಃ ॥</p>
		<p class="shloka">ಸರ್ವವೇದಾಂತಸಾರಜ್ಞಂ ಕೃತಕೃತ್ಯಂ ಚ <strong>ಶಂಕರಮ್</strong> ।<br />ಸಂಸಾರಬಂಧನಿರ್ಮುಕ್ತಂ ಶ್ರಯೇ ಬಂಧನಿವೃತ್ತಯೇ ॥</p>
		<h1 class="level1-title" epub:type="title"><span class="date">ಜನವರಿ ೧೮</span><br /><span class="num">೧೮.</span> ಆತ್ಮಜ್ಞಾನದಿಂದಲೇ ಕೃತಕೃತ್ಯತೆ</h1>
		<p class="bhashya-verse">ಯದಾ ಶ್ರುತ್ಯುಕ್ತಮ್ ಆತ್ಮಾನಂ ವಿಜಾನಾತಿ ತದೈವ ಮುಕ್ತ-ಸರ್ವಸಂಸಾರಬಂಧನಃ ಕೃತಕೃತ್ಯೋ ಭವತಿ ।</p>
		<p class="bhashya-verse-source">ಐತರೇಯಭಾಷ್ಯ ೨-೧-೧</p>
		<p class="bhashya-verse-meaning">ಶ್ರುತಿಗಳಲ್ಲಿ ತಿಳಿಸಿರುವಂತೆ ಆತ್ಮನನ್ನು ಯಾವಾಗ ಅನುಭವದಿಂದ ತಿಳಿಯುತ್ತಾನೆಯೋ ಆ ಕೂಡಲೇ ಸರ್ವಸಂಸಾರಬಂಧನಗಳಿಂದಲೂ ಮುಕ್ತನಾಗಿ ಕೃತಕೃತ್ಯನಾಗಿಬಿಡುತ್ತಾನೆ.</p>
		<p class="description">ಆತ್ಮಜ್ಞಾನದಿಂದ ಕೃತಕೃತ್ಯನಾಗಿಬಿಡುತ್ತಾನೆ, ಆತ್ಮಜ್ಞಾನದಿಂದ ಮುಕ್ತನಾಗುತ್ತಾನೆ, ಆತ್ಮಜ್ಞಾನದಿಂದ ಬ್ರಹ್ಮವೇ ಆಗಿಬಿಡುತ್ತಾನೆ, ಆತ್ಮಜ್ಞಾನದಿಂದ ಅಮೃತನಾಗುತ್ತಾನೆ—ಎಂಬಿದೇ ಸಕಲ ವೇದವೇದಾಂತಗಳ ಸಂದೇಶವು. ಸರಿ, ಆತ್ಮಜ್ಞಾನವೆಂದರೇನು? ಆತ್ಮನೆಂದರೆ, ತನ್ನ ನಿಜವಾದ ಸ್ವರೂಪ. ಆತ್ಮನು ಅಜ, ಅಜರ, ಅಮೃತ, ಅಭಯ, ಅದ್ವಯನಾಗಿದ್ದಾನೆಂದು ಶ್ರುತಿಗಳು ಸಾರುತ್ತಿವೆ. ಇಂಥ ಆತ್ಮನ ಜ್ಞಾನವೇ ಆತ್ಮಜ್ಞಾನ. ಈ ಜ್ಞಾನವು ನಿಸ್ಸಂದಿಗ್ಧವಾಗಿ ಅನುಭವಕ್ಕೆ ಬರುವಂತಾಗಬೇಕು.</p>
		<p class="description">ಆತ್ಮಜ್ಞಾನದಿಂದ ಧನಲಾಭ, ಗೃಹಲಾಭ, ಪುತ್ರಲಾಭ, ಕೀರ್ತಿಲಾಭ, ಆರೋಗ್ಯಾದಿಲಾಭಗಳು ಉಂಟಾಗುತ್ತವೆಯೆಂದು ಅನೇಕರು ಭಾವಿಸುತ್ತಾರೆ. ಈ ಭಾವನೆಯು ಸರಿಯಲ್ಲ. ನಮ್ಮ ನಮ್ಮ ಪ್ರಾರಬ್ಧಕರ್ಮಗಳಿಗೆ ತಕ್ಕಂತೆ ಧನಾದಿಲಾಭವುಂಟಾಗುತ್ತದೆ. ಇದಾವುದೂ ಆತ್ಮಜ್ಞಾನದ ಫಲವಲ್ಲ. ಆತ್ಮಜ್ಞಾನದ ಫಲವೆಂದರೆ ಕೃತಕೃತ್ಯತೆ, ಶೋಕಮೋಹನಿವೃತ್ತಿ, ಪರಮಾನಂದಪ್ರಾಪ್ತಿ. ಉಪನಿಷತ್ತುಗಳಲ್ಲಿ ತಿಳಿಸಿರುವಂತೆಯೇ, ಸದ್ಗುರುಗಳ ಮಾರ್ಗದರ್ಶನದಂತೆಯೇ ಆತ್ಮತತ್ತ್ವವನ್ನು ಅನುಭವದಲ್ಲಿ ಕಂಡುಕೊಂಡಾಗ ಮಾತ್ರ ಆತ್ಮಜ್ಞಾನವಾದೀತು. ಜ್ಞಾನದಿಂದ ಮಾತ್ರವೇ ನಮಗೆ ಮೋಕ್ಷಪ್ರಾಪ್ತಿಯಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.19">
		<p class="intro-shloka">॥ ಬ್ರಹ್ಮತತ್ತ್ವಪ್ರವೀಣಾಯ ಶಂಕರಾಯ ನಮಃ ॥</p>
		<p class="shloka">ಪದವಾಕ್ಯಪ್ರಮಾಣಜ್ಞಂ “ಬ್ರಹ್ಮ” ಶಬ್ದವಿಮರ್ಶಕಮ್ ।<br /><strong>ಶಂಕರಂ</strong> ಸದ್ಗುರುಂ ವಂದೇ ನಿತ್ಯಶುದ್ಧ ಸ್ವರೂಪಕಮ್ ॥</p>
		<h1 class="level1-title" epub:type="title"><span class="date">ಜನವರಿ ೧೯</span><br /><span class="num">೧೯.</span> “ಬ್ರಹ್ಮ” ಶಬ್ದದ ಸ್ವಾರಸ್ಯ!</h1>
		<p class="bhashya-verse">‘ಬ್ರಹ್ಮ’ ಶಬ್ದಸ್ಯ ಹಿ ವ್ಯುತ್ಪಾದ್ಯಮಾನಸ್ಯ ನಿತ್ಯಶುದ್ಧತ್ವಾದಯೋ ಅರ್ಥಾಃ ಪ್ರತೀಯಂತೇ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೧</p>
		<p class="bhashya-verse-meaning">“ಬ್ರಹ್ಮ” ಶಬ್ದಕ್ಕೆ ಧಾತುವಿನ ಅರ್ಥದ ಪ್ರಕಾರ ವ್ಯುತ್ಪತ್ತಿಯನ್ನು ಮಾಡಿ ದರೆ ನಿತ್ಯಶುದ್ಧ ತ್ವವೇ ಮುಂತಾದ ಅರ್ಥಗಳೆಂದು ತಿಳಿಯುತ್ತದೆ.</p>
		<p class="description">ಬ್ರಹ್ಮವಿದ್ಯಾ, ಬ್ರಹ್ಮತತ್ತ್ವ, ಬ್ರಹ್ಮನಿಷ್ಠ, ಬ್ರಹ್ಮಪ್ರಾಪ್ತಿ, ಬ್ರಹ್ಮಾನುಭವ —ಮುಂತಾದ ಶಬ್ದಗಳನ್ನು ನಾವು ಬಹಳಮಟ್ಟಿಗೆ ಕೇಳಿರುತ್ತೇವೆ. ಇಲ್ಲಿ “ಬ್ರಹ್ಮ” ಎಂದರೇನರ್ಥ? ಎಂಬುದನ್ನು ಸಾಧಕರು ತಿಳಿಯಬೇಕು.</p>
		<p class="description">“ಬೃಹ, ಬೃಹಿ-ವೃದ್ಧೌ” ಎಂಬ ಧಾತುವಿನಿಂದ ‘ಬ್ರಹ್ಮ’ ಶಬ್ದವು ಬಂದಿರುತ್ತದೆ. ‘ಬೃಂಹತಿ ಇತಿ ಬ್ರಹ್ಮ’ ಎಂದು ‘ಬ್ರಹ್ಮ’ ಶಬ್ದದ ವ್ಯುತ್ಪತ್ತಿಯು. ಅತ್ಯಂತ ಹೆಚ್ಚಿನ, ಅತ್ಯಂತ ದೊಡ್ಡದಾದ, ನಿರತಿಶಯವಾದ ವಸ್ತುವೇ ಬ್ರಹ್ಮವು. ಇದನ್ನೇ ನಿತ್ಯಶುದ್ಧ, ನಿತ್ಯಬುದ್ಧ, ನಿತ್ಯಮುಕ್ತವೆನ್ನುತ್ತಾರೆ.</p>
		<p class="description">ಪರಬ್ರಹ್ಮಕ್ಕೆ ಯಾವ ಸಂಸಾರದ ಧರ್ಮಗಳೂ ಇಲ್ಲದ್ದರಿಂದ ಇದು <strong>ನಿತ್ಯಶುದ್ಧ</strong> ವಾಗಿದೆ. ಪರಬ್ರಹ್ಮದಲ್ಲಿ ಅಜ್ಞಾನದ ಸೋಂಕೇ ಇಲ್ಲವಾದ್ದರಿಂದ ಇದು <strong>ನಿತ್ಯಬುದ್ಧ</strong> ಸ್ವರೂಪವೂ ಆಗಿದೆ. ಪರಬ್ರಹ್ಮಕ್ಕೆ ಬಂಧನವೂ ಇಲ್ಲದ್ದರಿಂದ ಇದು <strong>ನಿತ್ಯಮುಕ್ತ</strong> ಸ್ವರೂಪವೂ ಆಗಿದೆ. ಈ ನಿತ್ಯಶುದ್ಧಬುದ್ಧಮುಕ್ತಸ್ವರೂಪವು ಪರಬ್ರಹ್ಮವನ್ನು ಬಿಟ್ಟು ಉಳಿದ ಯಾವ ದೇವತೆಗಳಿಗೂ ಹೊಂದುವದಿಲ್ಲ. ಸಕಲದೇವತೆಗಳೂ ಸೋಪಾಧಿಕರಾಗಿರುವದರಿಂದ ಅಶುದ್ಧ, ಅಬುದ್ಧ, ಅಮುಕ್ತರಾಗಿರುತ್ತಾರೆ. ವೇದಾಂತದಲ್ಲಿ ತಿಳಿಸಿರುವ ನಿರುಪಾಧಿಕ ಬ್ರಹ್ಮವೇ ಅನ್ವರ್ಥ ‘ಬ್ರಹ್ಮ’ ವು. ಸಕಲ ಜೀವರುಗಳಿಗೂ ಈ ಬ್ರಹ್ಮವೇ ಸ್ವರೂಪವಾದದ್ದು. ಬ್ರಹ್ಮವು ನಿರ್ಗುಣ, ನಿರುಪಾಧಿಕ, ನಿರವಯವ, ಪರಿಪೂರ್ಣ ತತ್ತ್ವವಾಗಿದೆ. ಇದನ್ನು ತಿಳಿದವನೂ ಬ್ರಹ್ಮವೇ ಆಗಿಬಿಡುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.20">
		<p class="intro-shloka">॥ ಶಿಷ್ಯಾನುಗ್ರಹಕಾರಕಾಯ ಶಂಕರಾಯ ನಮಃ ॥</p>
		<p class="shloka">ನಮಾಮಿ ಭಗವತ್ಪಾದಂ ಭಾಷ್ಯಕಾರಂ ತಪೋನಿಧಿಮ್ ।<br />ಭಕ್ತಾನಾಂ ಜ್ಞಾನದಾತಾರಂ <strong>ಶಂಕರಂ</strong> ನೌಮಿ ಭಾಸ್ವರಮ್ ॥</p>
		<h1 class="level1-title" epub:type="title"><span class="date">ಜನವರಿ ೨೦</span><br /><span class="num">೨೦.</span> ಬುದ್ಧಿಚಾತುರ್ಯದಿಂದ ಜ್ಞಾನವು ದೊರಕದು!</h1>
		<p class="bhashya-verse">ತಾರ್ಕಿಕೋ ಹಿ ಅನಾಗಮಜ್ಞಃ ಸ್ವಬುದ್ಧಿಪರಿಕಲ್ಪಿತಂ ಯತ್ಕಿಂಚಿದೇವ ಕಥಯತಿ ॥</p>
		<p class="bhashya-verse-source">ಕಾಠಕಭಾಷ್ಯ ೧-೨-೯</p>
		<p class="bhashya-verse-meaning">ಚತುರನಾದ ತಾರ್ಕಿಕನು ವೇದಾಂತಸಂಪ್ರದಾಯವನ್ನು ಅರಿಯದೆ ತಾನು ತನ್ನ ಚುರುಕಾದ ಬುದ್ಧಿಯಿಂದ ತನಗೆ ತೋಚಿದಂತೆ ಕಲ್ಪಿಸಿಕೊಂಡಿರುವ ಯಾವದನ್ನೋ ಏನನ್ನೋ ಹೇಳುತ್ತಾನೆಯೇ ಹೊರತು ಸಾರ್ವತ್ರಿಕಾನುಭವದಲ್ಲಿರುವ ವಿಷಯವನ್ನು ತಿಳಿಸಲಾರನು.</p>
		<p class="description">ತಪಸ್ಸು, ಸತ್ಯ, ಅಹಿಂಸೆ, ಆರ್ಜವಗಳಿಂದ ಚಿತ್ತಶುದ್ಧಿಯನ್ನು ಪಡೆದುಕೊಂಡು ಅದರ ಸಹಾಯದಿಂದ ಸದ್ಗುರೂಪದೇಶದ ಮೂಲಕವಾಗಿ ಆತ್ಮತತ್ತ್ವವನ್ನು ತಿಳಿಯಬಹುದೇ ಹೊರತು ಬರೀ ತಾರ್ಕಿಕರ ಬುದ್ಧಿಯಿಂದ ಆತ್ಮಜ್ಞಾನವನ್ನು ಸಂಪಾದಿಸಲು ಖಂಡಿತಾ ಸಾಧ್ಯವಿಲ್ಲ.</p>
		<p class="description">ಸರ್ವಶಾಸ್ತ್ರಗಳಲ್ಲಿ ಪಂಡಿತನಾಗಿದ್ದರೂ ತಾನೇ ತನ್ನ ಬುದ್ಧಿಯ ಸಾಮರ್ಥ್ಯದಿಂದ ಸ್ವತಂತ್ರನಾಗಿ ಬ್ರಹ್ಮಜ್ಞಾನವಿಚಾರದಲ್ಲಿ ಮುಂದೆ ನುಗ್ಗಬಾರದು ಎಂದು ಶ್ರೀಶಂಕರರು “ <strong>ಸರ್ವಶಾಸ್ತ್ರವಿದಪಿ ಸ್ವಾತಂತ್ರ್ಯೇಣ ಬ್ರಹ್ಮಜ್ಞಾನಾನ್ವೇಷಣಂ ನೈವ ಕುರ್ಯಾತ್</strong>” ಎಂದು ಮುಂಡಕಭಾಷ್ಯ (೧-೨-೧೨) ದಲ್ಲಿ ತಾರ್ಕಿಕ ಪಂಡಿತರನ್ನು ಎಚ್ಚರಿಸಿದ್ದಾರೆ.</p>
		<p class="description">ನಾವು ತುಂಬಾ ಬುದ್ಧಿವಂತರಾಗದಿದ್ದರೂ, ಮಹಾಮಹಾಮೇಧಾವಿಗಳಾಗದಿದ್ದರೂ ಚಿಂತೆಯಿಲ್ಲ, ದೈವದತ್ತವಾದ ಬುದ್ಧಿಯನ್ನು ಶುದ್ಧಗೊಳಿಸಿಕೊಂಡು ವೇದಾಂತಾರ್ಥವನ್ನು ಚಿಂತನೆಮಾಡಿಕೊಂಡು ಆತ್ಮಜ್ಞಾನವನ್ನು ಪಡೆದುಕೊಳ್ಳೋಣ. ಚಿತ್ತಚಾತುರ್ಯದಿಂದ ಪ್ರೇಯಸ್ಸು ದೊರಕಿದರೆ ಚಿತ್ತಶುದ್ಧಿಯಿಂದ ಜ್ಞಾನದ ಮೂಲಕ ಶ್ರೇಯಸ್ಸು ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.21">
		<p class="intro-shloka">॥ ವಿವೇಕಿಪುಂಗವಾಯ ಶಂಕರಾಯ ನಮಃ ॥</p>
		<p class="shloka">ಮಹಾವ್ರತಂ ಮಹಾತ್ಮಾನಂ ಮಹಾಜ್ಞಾನಿನಮವ್ಯಯಮ್ ।<br />ಮಹಾನುಗ್ರಹಕರ್ತಾರಂ ಮಹಾ <strong>ಶಂಕರ</strong> ಮಾಶ್ರಯೇ ॥</p>
		<h1 class="level1-title" epub:type="title"><span class="date">ಜನವರಿ ೨೧</span><br /><span class="num">೨೧.</span> ಇಂದ್ರಿಯಭೋಗಗಳು ದುಃಖಸ್ವರೂಪವೇ!</h1>
		<p class="bhashya-verse">ನ ಇಹ ಸಂಸಾರೇ ಸುಖಸ್ಯ ಗಂಧಮಾತ್ರಮಪಿ ಅಸ್ತಿ ಇತಿ ಬುದ್ಧ್ವಾ ವಿವೇಕೀ ವಿಷಯಮೃಗತೃಷ್ಣಿಕಾಯಾಃ ಇಂದ್ರಿಯಾಣಿ ನಿವರ್ತಯೇತ್ ।</p>
		<p class="bhashya-verse-source">ಭಗವದ್ಗೀತಾಭಾಷ್ಯ ೫-೨೨</p>
		<p class="bhashya-verse-meaning">‘ಈ ಸಂಸಾರದಲ್ಲಿ ಸುಖದ ವಾಸನೆಯೂ ಇಲ್ಲ’ ಎಂದು ತಿಳಿದು ವಿವೇಕಿಯಾದ ಮುಮುಕ್ಷುವು ವಿಷಯಗಳೆಂಬ ಬಿಸಿಲುಕುದುರೆ ನೀರಿನಿಂದ ಇಂದ್ರಿಯಗಳನ್ನು ಹಿಂದಕ್ಕೆ ಸರಿಸಿಕೊಳ್ಳಬೇಕು.</p>
		<p class="description">ಇಂದ್ರಿಯ ವಿಷಯ ಸಂಪರ್ಕದಿಂದ ಸುಖವು ದೊರಕುವದೆಂದು ಭ್ರಮಿಸಿ ಸಾಮಾನ್ಯವಾಗಿ ಎಲ್ಲರೂ ವಿಷಯ ಭೋಗಗಳಲ್ಲಿ ಅನುರಕ್ತರಾಗುತ್ತಾರೆ. ಆದರೆ ಸುಖವು ದೊರಕಿದಂತೆ ತೋರಿದರೂ ಅದು ಸುಖಾಭಾಸವೇ ಹೊರತು ಖಂಡಿತವಾಗಿಯೂ ಸುಖವಲ್ಲ. ಅಷ್ಟೇ ಅಲ್ಲ, ಅದು ಕೇವಲ ದುಃಖಮಾತ್ರವಾಗಿರುತ್ತದೆ.</p>
		<p class="description"><strong>ಯೇ ಹಿ ಸಂಸ್ಪರ್ಶಜಾ ಭೋಗಾ ದುಃಖಯೋನಯ ಏವ ತೇ ।<br />ಆದ್ಯಂತವಂತಃ ಕೌಂತೇಯ ನ ತೇಷು ರಮತೇ ಬುಧಃ ॥</strong></p>
		<p class="description">ಎಂದು ಗೀತಾಚಾರ್ಯನು ಗೀತೆಯಲ್ಲಿ (೫-೨೨) ಘೋಷಿಸಿದ್ದಾನಲ್ಲವೇ?</p>
		<p class="description">ಈ ನಿಯಮವು ಈ ಭೂಲೋಕದ ಭೋಗಗಳಿಗೆ ಮಾತ್ರವಲ್ಲ, ಸ್ವರ್ಗ ಲೋಕದ ದೇವತೆಗಳ ಭೋಗಕ್ಕೂ ಅನ್ವಯವಾಗುತ್ತದೆ. <strong>ಯಥಾ ಇಹ</strong> <strong>ಲೋಕೇ ತಥಾ ಪರಲೋಕೇ ಅಪಿ</strong> ಎಂದು ಶಾಂಕರಭಾಷ್ಯ.</p>
		<p class="description">ಆದ್ದರಿಂದ ಮುಮುಕ್ಷುಗಳಾದ ಸಾಧಕರು ಅನಾತ್ಮವಿಷಯಭೋಗಗಳಲ್ಲಿ ತನ್ಮಯರಾಗದೆ, ಅನುರಕ್ತರಾಗದೆ, ಆತ್ಮತತ್ತ್ವವನ್ನು ಅರಿತುಕೊಂಡು ಆತ್ಮಾನಂದವನ್ನು ಅನುಭವಿಸಬೇಕೆಂಬುದೇ ಶ್ರೀಶಂಕರರ ಹೃದಯವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.22">
		<p class="intro-shloka">॥ ಬ್ರಹ್ಮತತ್ತ್ವವಿತ್ ಪುಂಗವಾಯ ಶಂಕರಾಯ ನಮಃ ॥</p>
		<p class="shloka">ನಮಃ <strong>ಶ್ರೀಶಂಕರಾ</strong> ಚಾರ್ಯಯತಿರಾಜಾಯ ತೇಜಸೇ ।<br />ಬ್ರಹ್ಮನಿಷ್ಠಾಯ ಧೀರಾಯ ಗುರೂಣಾಂ ಗುರವೇ ಸದಾ ॥</p>
		<h1 class="level1-title" epub:type="title"><span class="date">ಜನವರಿ ೨೨</span><br /><span class="num">೨೨.</span> ಜ್ಞಾನಪ್ರಾಪ್ತಿಗೆ ಬೇರೆ ದಾರಿಯಿಲ್ಲ</h1>
		<p class="bhashya-verse">ಬ್ರಹ್ಮಾತ್ಮಭಾವಸ್ಯ ಶಾಸ್ತ್ರಮಂತರೇಣ ಅನವಗಮ್ಯಮಾನತ್ವಾತ್ ॥</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೪</p>
		<p class="bhashya-verse-meaning">ವೇದಾಂತಶಾಸ್ತ್ರವೊಂದನ್ನು ಬಿಟ್ಟು ಮತ್ತೆ ಯಾವುದರಿಂದಲೂ ಬ್ರಹ್ಮಾತ್ಮಭಾವವು ಅಂದರೆ ಬ್ರಹ್ಮಾತ್ಮಜ್ಞಾನವು ಅನುಭವಕ್ಕೆ ಬರುವುದಿಲ್ಲ.</p>
		<p class="description">ಈ ಮಾತನ್ನು ಶ್ರೀಶಂಕರಭಗವತ್ಪಾದಾಚಾರ್ಯರು ತಮ್ಮ ಬ್ರಹ್ಮಸೂತ್ರಭಾಷ್ಯದ ಸಮನ್ವಯಾಧ್ಯಾಯದ ಸಮನ್ವಯಾಧಿಕರಣದ ಸಮನ್ವಯ ಸೂತ್ರದಲ್ಲಿ ಬರೆದಿರುತ್ತಾರೆ. ಈ ವಾಕ್ಯವು ಶ್ರೀಶಂಕರರ ಹೃದಯವನ್ನೇ ಸೂರೆಗೊಂಡಂತಿದೆ.</p>
		<p class="description"><strong>ಅಹಂ ಬ್ರಹ್ಮಾಸ್ಮಿ</strong> ಎನ್ನುವ ಬ್ರಹ್ಮಾತ್ಮಜ್ಞಾನವನ್ನು ಉಪದೇಶಿಸುವ ಶಾಸ್ತ್ರವೆಂದರೆ ವೇದಾಂತವೊಂದೇ. ಈ ವಿಶಾಲ ಪ್ರಪಂಚದಲ್ಲಿ ಸಹಸ್ರಾರು ಗ್ರಂಥಗಳಿವೆ. ಅವುಗಳಲ್ಲಿ ಅನೇಕಾನೇಕ ಹೊಸ ಹೊಸ ವಿಚಾರಗಳನ್ನು ತಿಳಿಸಿದ್ದಾರೆ, ಸಂತೋಷ. ಆದರೆ “ಜೀವತ್ವವು ಅವಿದ್ಯಾಕಲ್ಪಿತವಾದದ್ದು, ಜೀವನಿಗೆ ಜನ್ಮಮರಣಾದಿ ಸಂಸಾರಧರ್ಮಗಳಿಲ್ಲವೇ ಇಲ್ಲ; ಜೀವನು ಎಂದೆಂದಿಗೂ ಸ್ವರೂಪದಿಂದ ನಿತ್ಯಶುದ್ಧಬುದ್ಧಮುಕ್ತವಾದ ಪರಬ್ರಹ್ಮವೇ ಆಗಿದ್ದಾನೆ” —ಎಂಬೀ ಬ್ರಹ್ಮಾತ್ಮಜ್ಞಾನವನ್ನು ವೇದಾಂತವೊಂದನ್ನು ಬಿಟ್ಟು ಬೇರೆ ಯಾವ ಗ್ರಂಥಗಳಲ್ಲೂ ಸ್ಪಷ್ಟವಾಗಿ ತಿಳಿಸಿಲ್ಲ.</p>
		<p class="description">ಬ್ರಹ್ಮಾತ್ಮಜ್ಞಾನಕ್ಕೇ ಹೆಸರು ಸಮ್ಯಗ್ದರ್ಶನ. ಇದು ಕೇವಲ ಬೌದ್ಧಿಕಜ್ಞಾನವಲ್ಲ, ಅನುಭವರೂಪವಾದ ನಿಶ್ಚಯಜ್ಞಾನವಿದು! ಇದರಿಂದಲೇ ಅವಿದ್ಯಾಬಾಧ, ಇದರಿಂದಲೇ ಮೋಕ್ಷಪ್ರಾಪ್ತಿ, ಇದೇ ಮಾನವಜನ್ಮದ ನಿಜವಾದ ಗುರಿ. ಜಿಜ್ಞಾಸುವಾದ ಸಾಧಕನು ಹೇಗಾದರೂ ಮಾಡಿ ಸದ್ಗುರುಗಳನ್ನು ಆಶ್ರಯಿಸಿ ಅವರಿಂದ ವೇದಾಂತಶಾಸ್ತ್ರವನ್ನು ಅಧ್ಯಯನಮಾಡಿ, ಜ್ಞಾನವನ್ನು ಪಡೆಯಬೇಕು. ಆತ್ಮಜ್ಞಾನಪ್ರಾಪ್ತಿಗೆ ಬೇರೆ ದಾರಿಯೇ ಇಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.23">
		<p class="intro-shloka">॥ ಮಾನವತಾವಾದಿನೇ ಶಂಕರಾಯ ನಮಃ ॥</p>
		<p class="shloka">ನಮಾಮಿ ಪರಮಂ ಶಾಂತಂ ವಿದ್ಯಾಸಾಗರಮಕ್ಷರಮ್ ।<br />ಜ್ಞಾನಸೂರ್ಯಂ ಮಹಾತ್ಮಾನಂ <strong>ಶಂಕರಾ</strong> ಚಾರ್ಯಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಜನವರಿ ೨೩</span><br /><span class="num">೨೩.</span> ಇಲ್ಲಿ ಎಲ್ಲರಿಗೂ ಪ್ರವೇಶವುಂಟು!</h1>
		<p class="bhashya-verse">ಸರ್ವೇಷಾಂ ಚ ಅಧಿಕಾರೋ ಬ್ರಹ್ಮವಿದ್ಯಾಯಾಮ್ । ಪರಂ ಚ ಶ್ರೇಯಃ ಕೇವಲಾಯಾಃ ಏವ ವಿದ್ಯಾಯಾಃ ॥</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೨</p>
		<p class="bhashya-verse-meaning">ಬ್ರಹ್ಮವಿದ್ಯೆಯಲ್ಲಿ ಎಲ್ಲರಿಗೂ ಸಮಾನವಾದ ಅಧಿಕಾರವಿದೆ. ಹೆಚ್ಚಿನ ಶ್ರೇಯ ಸ್ಸೆಂಬ ಮೋಕ್ಷವು ಕೇವಲ ಬ್ರಹ್ಮವಿದ್ಯೆಯೊಂದರಿಂದಲೇ ದೊರಕುತ್ತದೆ.</p>
		<p class="description">ಜಾತಿ, ವರ್ಣ, ಆಶ್ರಮ, ಸಂಸ್ಕಾರ, ಲಿಂಗಾದಿಗಳು ಕರ್ಮಾನುಷ್ಠಾನಗಳಿಗೆ ನಿಮಿತ್ತವಾಗುತ್ತವೆ. ಶಾಸ್ತ್ರೋಕ್ತವಾದ ವೈದಿಕ ಕರ್ಮಗಳಲ್ಲಿ ಎಲ್ಲರಿಗೂ ಸಮಾನವಾದ ಅಧಿಕಾರವಿರುವುದಿಲ್ಲ. ಶಾಸ್ತ್ರಕ್ಕೆ ವಿರುದ್ಧವಾಗಿ ಶ್ರೌತಸ್ಮಾರ್ತಕರ್ಮಗಳನ್ನು ಮಾಡಿದರೆ ಅದು ತಪ್ಪಾಗುತ್ತದೆ.</p>
		<p class="description">ಆದರೆ ಆತ್ಮವಿದ್ಯೆಯಲ್ಲಿ ಎಲ್ಲರಿಗೂ ಸಮಾನವಾದ ಅಧಿಕಾರ ವಿರುತ್ತದೆ. ಅತ್ಯಂತ ಉತ್ತಮಜಾತಿಯ ಸಂಸ್ಕಾರವುಳ್ಳ ಬ್ರಾಹ್ಮಣನಿಗೆ ಇರುವಂತೆಯೇ ಸಕಲಮಾನವರಿಗೂ ತಮ್ಮ ಪರಮಾರ್ಥಸ್ವರೂಪವಾಗಿರುವ ಪ್ರತ್ಯಗಾತ್ಮನನ್ನು, ಬ್ರಹ್ಮ ಸ್ವರೂಪವನ್ನು ತಿಳಿದುಕೊಂಡು ಮುಕ್ತರಾಗುವ ಪೂರ್ಣಾವಕಾಶವು ಇರುತ್ತದೆ. <strong>ಸ ಯೋ ಹ ವೈ</strong> <strong>ತತ್ ಪರಮಂ ಬ್ರಹ್ಮ ವೇದ ಬ್ರಹ್ಮೈವ ಭವತಿ</strong> ಎಂದಲ್ಲವೆ, ಮುಂಡಕೋಪನಿಷತ್ತು ಸಾರುತ್ತಿದೆ?</p>
		<p class="description">ಜ್ಞಾನಪ್ರಾಪ್ತಿಗೆ ಬೇಕಾದದ್ದು ಚಿತ್ತಶುದ್ಧಿಯ ಮೂಲಕ ವಿವೇಕ ವೈರಾಗ್ಯಾದಿಸಾಧನಚತುಷ್ಟಯ ಸಂಪತ್ತು. ಅನಂತರ ಸದ್ಗುರುಗಳ ಮುಖಾಂತರ ವೇದಾಂತ ಶ್ರವಣ ಮನನ ನಿದಿಧ್ಯಾಸನಗಳು. ಅನಂತರ ಆತ್ಮಜ್ಞಾನಪ್ರಾಪ್ತಿಯ ಮೂಲಕ ಮೋಕ್ಷಪ್ರಾಪ್ತಿ.</p>
		<p class="description"><strong>ಯೋಗಿನೋ ಭೋಗಿನೋ ವಾಪಿ ತ್ಯಾಗಿನೋ ರಾಗಿಣೋಽಪಿ ಚ ।<br />ಜ್ಞಾನಾನ್ಮೋಕ್ಷೋ ನ ಸಂದೇಹಃ ಇತಿ ವೇದಾಂತಡಿಂಡಿಮಃ ॥</strong></p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.24">
		<p class="intro-shloka">॥ ಮಹಾತಪಸ್ವಿನೇ ಶಂಕರಾಯ ನಮಃ ॥</p>
		<p class="shloka">ಗುರುಭಕ್ತಂ ತಪೋರಕ್ತಂ ವಿರಕ್ತಂ ವಿಷಯಾದಿಷು ।<br />ಸದ್ಗುರುಂ <strong>ಶಂಕರಂ</strong> ವಂದೇ ಸದಾ ವೈರಾಗ್ಯಸಿದ್ಧಯೇ ॥</p>
		<h1 class="level1-title" epub:type="title"><span class="date">ಜನವರಿ ೨೪</span><br /><span class="num">೨೪.</span> ಹೆಚ್ಚಿನ ತಪಸ್ಸಿನಿಂದಲೇ ಬ್ರಹ್ಮವಿದ್ಯೆ</h1>
		<p class="bhashya-verse">ಮಹದ್ಭಿಃ ಬ್ರಹ್ಮಾದಿಭಿಃ ಪರಮಪುರುಷಾರ್ಥಸಾಧನತ್ವೇನ ಗುರುಣಾ ಆಯಾಸೇನ ಲಬ್ಧಾ ಬ್ರಹ್ಮವಿದ್ಯಾ ।</p>
		<p class="bhashya-verse-source">ಮುಂಡಕಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಚತುರ್ಮುಖಬ್ರಹ್ಮನೇ ಮುಂತಾದ ದೊಡ್ಡದೊಡ್ಡ ಮಹಾತ್ಮರು ಕೂಡ ಬಹಳ ಕಷ್ಟಪಟ್ಟು ಮೋಕ್ಷಕ್ಕೆ ಸಾಧನವಾಗಿರುವ ಈ ಬ್ರಹ್ಮವಿದ್ಯೆಯನ್ನು ಸದ್ಗುರುಗಳಿಂದ ಪಡೆದುಕೊಂಡಿರುತ್ತಾರೆ.</p>
		<p class="description">ಚತುರ್ಮುಖಬ್ರಹ್ಮನು ವೇದಪುರುಷನು. ಇವನು ಇಡೀ ವಿಶ್ವಕ್ಕೆ ಸೃಷ್ಟಿಕರ್ತೃವಾದವನು. ಇಂಥ ಬ್ರಹ್ಮನು ಕೂಡ ಶ್ರೀಮನ್ನಾರಾಯಣನ ಅನುಗ್ರಹದಿಂದ ಬ್ರಹ್ಮವಿದ್ಯೆಯನ್ನು ಪಡೆದುಕೊಂಡನಂತೆ. ಸಕಲವೇದ ಶಾಸ್ತ್ರ ಪುರಾಣಗಳ ಸಾರವೇ ಬ್ರಹ್ಮವಿದ್ಯೆಯು.</p>
		<p class="description">ಈ ಬ್ರಹ್ಮವಿದ್ಯಾಚಾರ್ಯಪರಂಪರೆಗೆ ಶ್ರೀಮನ್ನಾರಾಯಣನೇ ಆದಿಗುರು, ಮೂಲಗುರು. ಅವನಿಂದ ಇಂದಿನ ಕಾಲದ ನಮ್ಮ ಗುರುಗಳ ವರೆಗೂ ಈ ಬ್ರಹ್ಮವಿದ್ಯೆಯು ಗಂಗಾಪ್ರವಾಹದಂತೆ ಹರಿದು ಬಂದಿರುತ್ತದೆ. ಇದು ಪರಮಪುರುಷಾರ್ಥವೆಂಬ ಮೋಕ್ಷಕ್ಕೆ ಸಾಧನವಾಗಿರುತ್ತದೆ.</p>
		<p class="description">ಮಹಾಮಹಾತಪಸ್ವಿಗಳೂ ದೇವಾದಿದೇವತೆಗಳೂ ಗುರುಸೇವೆಯನ್ನು ಮಾಡಿ, ತಪಸ್ಸನ್ನು ಆಚರಿಸಿಯೇ ಇಂಥ ಬ್ರಹ್ಮವಿದ್ಯೆಯನ್ನು ಪಡೆದುಕೊಂಡಿರುತ್ತಾರೆ. ಸಕಲಶಾಸ್ತ್ರಪಾರಂಗತನಾದ ಮಾತ್ರಕ್ಕೆ ಈ ಬ್ರಹ್ಮವಿದ್ಯೆಯು ದಕ್ಕುವದಿಲ್ಲ. ಬ್ರಹ್ಮವಿದ್ಯಾಪ್ರಾಪ್ತಿಗೆ ಮುಖ್ಯವಾಗಿ ಬೇಕಾದದ್ದು ಹೆಚ್ಚಿನ ತಪಸ್ಸು. ಇಲ್ಲಿ ತಪಸ್ಸೆಂದರೆ ಉಪವಾಸ ವನವಾಸವಲ್ಲ. ಆರ್ಜವ, ಸತ್ಯ, ಇಂದ್ರಿಯನಿಗ್ರಹ, ವಿವೇಕ, ವೈರಾಗ್ಯಾದಿಗಳೇ ತಪಸ್ಸು. ಇದಿದ್ದರೇ ಬ್ರಹ್ಮವಿದ್ಯೆಯು ನಮ್ಮದಾಗುವದು. ಬ್ರಹ್ಮವಿದ್ಯೆಯಿಂದ ಮುಕ್ತಿಯು ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.25">
		<p class="intro-shloka">॥ ಮುಕ್ತಿಮಾರ್ಗಪ್ರದರ್ಶಕಾಯ ಶಂಕರಾಯ ನಮಃ ॥</p>
		<p class="shloka"><strong>ಶಂಕರಂ</strong> ಶಾಸ್ತ್ರಸಾರಜ್ಞಂ ಮುಕ್ತಿಮಾರ್ಗಪ್ರದರ್ಶಕಮ್ ।<br />ಜೀವನ್ಮು ಕ್ತಂ ಪರಂ ಪ್ರಾಜ್ಞಂ ವಂದೇ ಸನ್ಮಾರ್ಗಸಿದ್ಧಯೇ ॥</p>
		<h1 class="level1-title" epub:type="title"><span class="date">ಜನವರಿ ೨೫</span><br /><span class="num">೨೫.</span> ಜ್ಞಾನವೊಂದೇ ಸಾಕು, ಮುಕ್ತಿಗೆ</h1>
		<p class="bhashya-verse">ಕರ್ಮಣಾಂ ಸಹಕಾರಿತ್ವಂ ವಾ ಕರ್ಮಶೇಷಾಪೇಕ್ಷಾ ವಾ ನ ಬ್ರಹ್ಮಜ್ಞಾನಸ್ಯ ಉಪಪದ್ಯತೇ ।</p>
		<p class="bhashya-verse-source">ಕೇನಭಾಷ್ಯ ೪-೭</p>
		<p class="bhashya-verse-meaning">ಬ್ರಹ್ಮಜ್ಞಾನಕ್ಕೆ ಕರ್ಮಗಳ ಸಹಾಯವಾಗಲಿ ಅಪೇಕ್ಷೆಯಾಗಲಿ ಸರ್ವಥಾ ಹೊಂದುವದಿಲ್ಲ.</p>
		<p class="description">ಬ್ರಹ್ಮಜ್ಞಾನವು ಉದಯಿಸುವದಕ್ಕೆ ಮುಂಚೆ ಅವಶ್ಯವಾಗಿ ಎಲ್ಲ ಸಾಧನಗಳೂ ಬೇಕೇ ಬೇಕು. ಅಂದರೆ ಬಹಿರಂಗಸಾಧನವಾದ ಕರ್ಮಯೋಗವು ಬೇಕು, ಅಂತರಂಗಸಾಧನವಾದ ಧ್ಯಾನಯೋಗವೂ ಬೇಕು, ಅಮಾನಿತ್ವಾದಿ ಸಹಕಾರಿಸಾಧನಗಳೂ ಬೇಕು, ಶ್ರವಣ ಮನನ ನಿದಿಧ್ಯಾಸನಗಳೆಂಬ ಸಾಕ್ಷಾತ್ ಸಾಧನಗಳೂ ಅವಶ್ಯವಾಗಿ ಬೇಕೇ ಬೇಕು. ದೀಪವು ಪ್ರಕಾಶವನ್ನು ಕೊಡುತ್ತದೆ, ಪ್ರಕಾಶವು ಬರುವುದಕ್ಕೆ ಸಹಾಯಕವಾಗಿ ಎಣ್ಣೆ, ಬತ್ತಿ, ಕಂಬ, ಬೆಂಕಿ ಎಲ್ಲವೂ ಬೇಕು. ಆದರೆ ಪ್ರಕಾಶವು ಬಂದಮೇಲೆ ಕತ್ತಲೆಯನ್ನು ಓಡಿಸುವದಕ್ಕೆ ಇನ್ನೇನೂ ಬೇಕಾಗಿಲ್ಲ. ಅದರಂತೆ ಜ್ಞಾನವಾದಮೇಲೆ ಅಜ್ಞಾನವನ್ನು ತೊಲಗಿಸುವದಕ್ಕೆ ಮತ್ತು ಮೋಕ್ಷಪ್ರಾಪ್ತಿಗೆ ಮತ್ತೆ ಬೇರಾವ ಸಾಧನಗಳೂ ಬೇಕಿಲ್ಲ.</p>
		<p class="description">ಜ್ಞಾನದಿಂದಲೇ ಮುಕ್ತಿ. ಅಜ್ಞಾನನಿವೃತ್ತಿಯಿಂದಲೇ ಮುಕ್ತಿ. ಆತ್ಮಜ್ಞಾನವು ಹುಟ್ಟಿದ ಬಳಿಕ ಅದಕ್ಕೆ ಸಹಾಯಕವಾಗಿ ಕರ್ಮಗಳಾಗಲಿ ಉಪಾಸನೆಗಳಾಗಲಿ ಯಾವದೂ ಬೇಕಾಗಿಲ್ಲ. ಅಂದರೆ ಜ್ಞಾನಪ್ರಾಪ್ತಿಗೆ ಸಾಧನಗಳು ಅವಶ್ಯವಾಗಿ ಬೇಕೇ ಬೇಕು. ಆದರೆ ಜ್ಞಾನವೊಂದೇ ಮುಕ್ತಿಗೆ ಸಾಕೇ ಸಾಕು. ಆತ್ಮಜ್ಞಾನವು ಉದಯಿಸಿದಮೇಲೆ ಅದನ್ನು ಯಾವ ಕರ್ಮಗಳಲ್ಲಾಗಲಿ ಉಪಾಸನೆಯಲ್ಲಾಗಲಿ ವಿನಿಯೋಗಿಸಬೇಕಾಗಿಲ್ಲ. ಜ್ಞಾನವು ಸ್ವತಂತ್ರವಾಗಿ ಮುಕ್ತಿಹೇತುವಾಗುತ್ತದೆ. ಆತ್ಮಜ್ಞಾನವೇ ಸಕಲ ವೇದೋಪನಿಷತ್ತುಗಳ ಗುರಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.26">
		<p class="intro-shloka">॥ ವಿಷಯಭೋಗಪರಾಙ್ಮುಖಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮಜ್ಞಾನೋಪದೇಶೇನ ಸರ್ವಾನರ್ಥನಿವಾರಕಮ್ ।<br />ವೇದಾಂತಾರ್ಥಪ್ರವಕ್ತಾರಂ <strong>ಶಂಕರಂ</strong> ಪ್ರಣಮಾಮ್ಯಹಮ್ ॥</p>
		<h1 class="level1-title" epub:type="title"><span class="date">ಜನವರಿ ೨೬</span><br /><span class="num">೨೬.</span> ಅಜ್ಞಾನನಿವೃತ್ತಿಯೇ ಪ್ರಯೋಜನ</h1>
		<p class="bhashya-verse">ಅಸ್ಯ ಅನರ್ಥಹೇತೋಃ ಪ್ರಹಾಣಾಯ ಆತ್ಮೈಕತ್ವವಿದ್ಯಾಪ್ರತಿ-ಪತ್ತಯೇ ಸರ್ವೇ ವೇದಾಂತಾಃ ಆರಭ್ಯಂತೇ ॥</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ–ಅಧ್ಯಾಸಭಾಷ್ಯ</p>
		<p class="bhashya-verse-meaning">ಸಕಲದುಃಖಗಳಿಗೂ ಕಾರಣವಾಗಿರುವ ಅಧ್ಯಾಸವೆಂಬ ಅಜ್ಞಾನವನ್ನು ನಾಶಪಡಿಸುವದಕ್ಕಾಗಿ ಮತ್ತು ಆತ್ಮೈಕತ್ವವಿದ್ಯೆಯನ್ನು ಉಪದೇಶಿಸುವದಕ್ಕಾಗಿ ಎಲ್ಲ ವೇದಾಂತಗಳೂ ಹೊರಟಿರುತ್ತವೆ!!</p>
		<p class="description">ಈ ಜಗತ್ತಿನಲ್ಲಿರುವ ಪ್ರತಿಯೊಂದು ಪ್ರಾಣಿಗೂ ದುಃಖವು ಇದ್ದೇ ಇರುತ್ತದೆ. ಮಾನವರಂತೂ ಯಾವಾಗಲೂ ದುಃಖಸಾಗರದಲ್ಲೇ ಮುಳುಗಿರುತ್ತಾರೆ. ಶ್ರೀಮಂತನಿಗೂ ಬಡವನಿಗೂ, ಪಂಡಿತನಿಗೂ ಪಾಮರನಿಗೂ, ಬಲಿಷ್ಠನಿಗೂ ದುರ್ಬಲನಿಗೂ, ಮಹಾರಾಜನಿಗೂ ರಂಕನಿಗೂ, ಆರೋಗ್ಯವಂತನಿಗೂ ರೋಗಿಗೂ, ವೃದ್ಧನಿಗೂ ಬಾಲಕನಿಗೂ —ಎಲ್ಲರಿಗೂ ದುಃಖವು ಇರುತ್ತದೆ. ಇದನ್ನೇ ಅನರ್ಥ, ತಾಪ, ಚಿಂತೆ, ಯೋಚನೆ, ಬೇಜಾರು, ದುಗುಡ, ಅಶಾಂತಿ, ಜುಗುಪ್ಸೆ, ಅತೃಪ್ತಿ, ಶೋಕ, ವೇದನೆ ಎಂದು ಬೇರೆಬೇರೆ ಶಬ್ದಗಳಿಂದ ಕರೆಯುತ್ತಾರೆ. ಈ ದುಃಖವು ಯಾರೊಬ್ಬರಿಗೂ ಬೇಡವಾದರೂ ಯಾರನ್ನೂ ಬಿಟ್ಟಿಲ್ಲ.</p>
		<p class="description">ಹಾಗಾದರೆ ಈ ದುಃಖಕ್ಕೆ ಕಾರಣವೇನು? ಎಂದರೆ, ಅಜ್ಞಾನವೇ. ಅಜ್ಞಾನವೆಂದರೆ ತಮ್ಮ ನಿಜಸ್ವರೂಪವನ್ನು ಸರಿಯಾಗಿ ತಿಳಿಯದೆ, ತಾನಲ್ಲದ ದೇಹಾದಿಗಳನ್ನೇ ತಾನೆಂದು ತಪ್ಪಾಗಿ ತಿಳಿಯುವುದು. ಇದನ್ನೇ ಅಧ್ಯಾಸ, ಅವಿದ್ಯಾ, ಭ್ರಾಂತಿ ಮುಂತಾಗಿ ಕರೆಯುತ್ತಾರೆ. ಈ ಅಜ್ಞಾನವು ಎಲ್ಲರಿಗೂ ಇರುವದರಿಂದ ಇದರ ಫಲವಾದ ದುಃಖವೂ ಇದೆ. ಆತ್ಮಜ್ಞಾನವೊಂದರಿಂದಲೇ ಅಜ್ಞಾನವು ನಾಶವಾಗುತ್ತದೆ. ಆತ್ಮಜ್ಞಾನದಿಂದಲೇ ಪರಮಾನಂದಪ್ರಾಪ್ತಿ ಹಾಗೂ ಕೃತಕೃತ್ಯತೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.27">
		<p class="intro-shloka">॥ ಸರ್ವಬಂಧರಹಿತಾಯ ಶಂಕರಾಯ ನಮಃ ॥</p>
		<p class="shloka">ಕರ್ಮಾತೀತಂ ಗುಣಾತೀತಂ ಜನ್ಮಾತೀತಂ ಜಗದ್ಗುರುಮ್ ।<br />ವಂದೇಽಹಂ <strong>ಶಂಕರಂ</strong> ಧೀರಮ್ ಕರ್ಮಬಂಧನಿವೃತ್ತಯೇ ॥</p>
		<h1 class="level1-title" epub:type="title"><span class="date">ಜನವರಿ ೨೭</span><br /><span class="num">೨೭.</span> ಕರ್ಮ, ಕರ್ಮಯೋಗ, ಕರ್ಮಾಭಾಸ</h1>
		<p class="bhashya-verse">ಲೋಕಸಂಗ್ರಹಂ ಚಿಕೀರ್ಷುಣಾ ಆತ್ಮವಿದಾ ಕ್ರಿಯಮಾಣಂ ಕರ್ಮ ಪರಮಾರ್ಥತಃ ಅಕರ್ಮೈವ, ಬ್ರಹ್ಮಬುದ್ಧಿ ಉಪಮೃದಿತತ್ವಾತ್ ।</p>
		<p class="bhashya-verse-source">ಗೀತಾಭಾಷ್ಯ ೪-೨೪</p>
		<p class="bhashya-verse-meaning">ಲೋಕಸಂಗ್ರಹವನ್ನು ಮಾಡುವ ಉದ್ದೇಶದಿಂದ ಆತ್ಮಜ್ಞಾನಿಯು ಮಾಡುತ್ತಿರುವ ಕರ್ಮಗಳು ನಿಜವಾಗಿ ನೋಡಿದರೆ ಅಕರ್ಮವೇ. ಏಕೆಂದರೆ ಅದೂ ಅವನ ದೃಷ್ಟಿಯಿಂದ ಬ್ರಹ್ಮವೇ ಆಗಿರುತ್ತದೆ.</p>
		<p class="description">ಅಜ್ಞಾನಿಗಳಾದ ಕಾಮಿಗಳೂ ಕರ್ಮಗಳನ್ನು ಮಾಡುತ್ತಾರೆ, ವಿವೇಕಿಗಳಾದ ಮುಮುಕ್ಷುಗಳೂ ಕರ್ಮಗಳನ್ನು ಮಾಡುತ್ತಾರೆ, ಮತ್ತು ಜೀವನ್ಮುಕ್ತರಾದ ಆತ್ಮಜ್ಞಾನಿಗಳೂ ಕರ್ಮಗಳನ್ನು ಮಾಡುತ್ತಾರೆ. ನೋಡುವವರ ದೃಷ್ಟಿಯಿಂದ ಈ ಮೂರೂ ಒಂದೇ ತೆರನಾಗಿ ಕಾಣಿಸುತ್ತವೆ. ಆದರೆ ಮೂರೂ ಬೇರೆಬೇರೆಯೇ.</p>
		<p class="description">ಅಜ್ಞಾನಿಗಳಾದ ಸಂಸಾರಿಗಳು ಮಾಡುವ ಕರ್ಮಗಳು ಬಂಧಕವಾಗುತ್ತವೆ. ಫಲಕ್ಕಾಗಿಯೇ ಮಾಡಲ್ಪಡುವ ಈ ಕರ್ಮಗಳು ಅಜ್ಞಾನಿಗಳಿಗೆ ಜನ್ಮಾಂತರದಲ್ಲಿ ದೇಹಾಂತರವನ್ನು ಉಂಟುಮಾಡುತ್ತವೆ. ಮುಮುಕ್ಷುಗಳು ವಿವೇಕಿಗಳಾಗಿ ಈ ಬಂಧಕವಾದ ಕರ್ಮಗಳನ್ನೇ ಕರ್ಮಯೋಗವನ್ನಾಗಿ ಮಾಡುತ್ತಾರೆ. ಇವರಿಗೆ ಫಲದಲ್ಲಾಗಲಿ ಕರ್ಮಗಳಲ್ಲಾಗಲಿ ಸಂಗವಿರುವದಿಲ್ಲ. ಭಗವದರ್ಪಣಬುದ್ಧಿಯಿಂದ ಸಮಬುದ್ಧಿಯುಳ್ಳವರಾಗಿ ಫಲಾಭಿಸಂಧಿಯಿಲ್ಲದೆ ಪ್ರೀತಿಯಿಂದ ಮಾಡುತ್ತಾರಾದ್ದರಿಂದ ಕರ್ಮಯೋಗ ರೂಪವಾದ ಈ ಕರ್ಮಗಳು ಇವರಿಗೆ ಚಿತ್ತಶುದ್ಧಿಗೆ ಸಾಧನವಾಗುತ್ತವೆ.</p>
		<p class="description">ಇನ್ನು ಬ್ರಹ್ಮಜ್ಞಾನಿಗಳೂ ನಮ್ಮಂತೆಯೇ ಕರ್ಮಗಳನ್ನು ಮಾಡುವಂತೆ ತೋರಿದರೂ ಅದು ಚೇಷ್ಟಾಮಾತ್ರವಾಗಿರುತ್ತವೆ. ಈ ಕರ್ಮಗಳು ಬಂಧಕ ವಲ್ಲ. ಇದು ಅಕರ್ಮವೇ. ಜ್ಞಾನಿಗಳ ಕರ್ಮವು ಕರ್ಮಾಭಾಸಮಾತ್ರ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.28">
		<p class="intro-shloka">॥ ಆರ್ಷಸಂಪ್ರದಾಯವಿದೇ ಶಂಕರಾಯ ನಮಃ ॥</p>
		<p class="shloka">ಪ್ರಮಾಣಜ್ಞಾನಸಂಪನ್ನಂ ಪೂರ್ವತಂತ್ರಾರ್ಥಕೋವಿದಮ್ ।<br />ಯಜ್ಞಯಾಗಾದಿಮರ್ಮಜ್ಞಂ ವಂದೇ <strong>ಶಂಕರ</strong> ದೇಶಿಕಮ್ ॥</p>
		<h1 class="level1-title" epub:type="title"><span class="date">ಜನವರಿ ೨೮</span><br /><span class="num">೨೮.</span> ಸರಿಯಾಗಿ ಕರ್ಮವನ್ನು ಮಾಡಬೇಕು</h1>
		<p class="bhashya-verse">ಪ್ರಮಾಣವಿಜ್ಞಾನಪೂರ್ವಕೋ ಹಿ ಯಜ್ಞಾದಿಃ ತಾಯತೇ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೪</p>
		<p class="bhashya-verse-meaning">ಪ್ರಮಾಣವಿಜ್ಞಾನಪೂರ್ವಕವಾಗಿಯೇ ಯಜ್ಞಯಾಗಾದಿಗಳನ್ನು ಅನುಷ್ಠಾನಮಾಡಬೇಕು.</p>
		<p class="description">ಕರ್ಮಗಳಲ್ಲಿ ಎರಡು ವಿಧ. ಅವು ಶಾಸ್ತ್ರೀಯ ಮತ್ತು ಲೌಕಿಕ. ಲೌಕಿಕಕರ್ಮಗಳೆಂದರೆ ಎಲ್ಲರೂ ದೇಹೇಂದ್ರಿಯ ಸಂತೃಪ್ತಿಗಾಗಿ ಮಾಡುವ ದೈನಂದಿನ ವ್ಯವಹಾರಗಳು. ಹಸಿವಾದಾಗ ಊಟಮಾಡುವದು, ಬಾಯಾರಿಕೆಯಾದಾಗ ಕುಡಿಯುವದು, ಆಯಾಸವಾದಾಗ ಮಲಗುವದು; ಧನ, ಗೃಹ, ವಾಹನಗಳನ್ನು ಸಂಪಾದಿಸಿಕೊಂಡು ಅನುಭವಿಸುವದು; ಇವೆಲ್ಲ ಲೌಕಿಕಕರ್ಮಗಳು. ಇದಕ್ಕೆ ಯಾವ ಶಾಸ್ತ್ರಪ್ರಮಾಣವೂ ಬೇಕಿಲ್ಲ. ಏಕೆಂದರೆ ಇವು ಎಲ್ಲ ಪ್ರಾಣಿಗಳಿಗೂ ಸಮಾನವಾಗಿರುವ ದೃಷ್ಟಾರ್ಥಕರ್ಮಗಳು.</p>
		<p class="description">ಆದರೆ ಶಾಸ್ತ್ರೀಯಕರ್ಮಗಳಿಗೆ ಮಾತ್ರ ಶಾಸ್ತ್ರವೇ ಪ್ರಮಾಣ. ಶ್ರೌತ ಸ್ಮಾರ್ತಕರ್ಮಗಳನ್ನು ನಮಗೆ ತೋಚಿದಂತೆ ಮಾಡಬಾರದು. ಇದರಿಂದ ಅನರ್ಥವೇ ಉಂಟಾಗುತ್ತದೆ. ಈ ಶಾಸ್ತ್ರೀಯಕರ್ಮಗಳಿಗೇ ವೈದಿಕಕರ್ಮಗಳೆಂದೂ ಹೆಸರು. ಶ್ರುತಿಸ್ಮೃತಿಗಳಲ್ಲಿ ತಿಳಿಸಿರುವಂತೆಯೇ ಈ ಕರ್ಮಗಳನ್ನು ಶ್ರದ್ಧೆಯಿಂದ ಮಾಡಬೇಕು. ಶಾಸ್ತ್ರೋಕ್ತವಾದ ಕರ್ಮವು ಧರ್ಮವೆನಿಸಿಕೊಳ್ಳುತ್ತದೆ. ಶಾಸ್ತ್ರನಿಷಿದ್ಧವಾದ ಕರ್ಮವು ಅಧರ್ಮವೆನಿಸಿಕೊಳ್ಳುತ್ತದೆ. ಈ ಕರ್ಮಗಳಿಗೆ ಫಲಗಳು ಅದೃಷ್ಟವಾಗಿರುವದರಿಂದ ಶಾಸ್ತ್ರೋಕ್ತರೀತಿಯಲ್ಲಿಯೇ ಮಾಡಬೇಕು. ಈಗಿನ ಕಾಲದಲ್ಲಿ ಆಡಂಬರವೇ ಪ್ರಧಾನವಾಗಿಬಿಟ್ಟಿರುತ್ತದೆ. ಎಲ್ಲವೂ ಅನುಕೂಲಸಿಂಧುವಾಗಿರುತ್ತದೆ, ಇದು ಸರಿಯಲ್ಲ. ತಿಳಿದು, ಸರಿಯಾಗಿ ಶ್ರದ್ಧೆಯಿಂದ ಮಾಡಿದ ಕರ್ಮದಿಂದ ಮಾತ್ರ ಸತ್ಫಲವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.29">
		<p class="intro-shloka">॥ ವೇದಾಂತವಾಕ್ಯಾರ್ಥವಿಚಾರಣಪರಾಯ ಶಂಕರಾಯ ನಮಃ ॥</p>
		<p class="shloka">ವೇದಾಂತವಾಕ್ಯಸಾರಜ್ಞಂ ಬ್ರಹ್ಮಾವಗತಿಸಾರದಮ್ ।<br />ಬ್ರಹ್ಮನಿಷ್ಠಂ ಪರಂ ಶುದ್ಧಂ <strong>ಶಂಕರಂ</strong> ಸದ್ಗುರುಂ ಶ್ರಯೇ ॥</p>
		<h1 class="level1-title" epub:type="title"><span class="date">ಜನವರಿ ೨೯</span><br /><span class="num">೨೯.</span> ವಾಕ್ಯಾರ್ಥವಿಚಾರದಿಂದಲೇ ಬ್ರಹ್ಮಜ್ಞಾನ</h1>
		<p class="bhashya-verse">ವಾಕ್ಯಾರ್ಥವಿಚಾರಣಾಧ್ಯವಸಾನನಿರ್ವೃತ್ತಾ ಹಿ ಬ್ರಹ್ಮಾವಗತಿಃ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೨</p>
		<p class="bhashya-verse-meaning">ಬ್ರಹ್ಮಾತ್ಮಾನುಭವವು ವೇದಾಂತವಾಕ್ಯಗಳ ಅರ್ಥವನ್ನು ವಿಚಾರಮಾಡಿ ನಿಶ್ಚಯಮಾಡಿಕೊಂಡದ್ದರಿಂದಲೇ ಉಂಟಾಗುತ್ತದೆ.</p>
		<p class="description">ಬ್ರಹ್ಮಾವಗತಿಯೆಂದರೆ ಬ್ರಹ್ಮಜ್ಞಾನವೆಂದರ್ಥ. ಇದಕ್ಕೇ ‘ಬ್ರಹ್ಮಾತ್ಮಾನು ಭವ’ ಎಂದೂ ಹೆಸರು. ಇದು ಅಂತಃಕರಣದಲ್ಲಿ ಉಂಟಾಗುವ ನಿಶ್ಚಿತವಾದ ತಿಳಿವಳಿಕೆ. ಇದೇ ಆತ್ಮಜ್ಞಾನವು. ಇದು ಉಂಟಾಯಿತೆಂದರೆ ಮುಕ್ತಿಯು ಕರಗತವಾದಂತೆಯೇ. ಬ್ರಹ್ಮಜ್ಞಾನಕ್ಕಾಗಿ ಪ್ರಯತ್ನಗಳು ಬೇಕೇ ಹೊರತು ಮೋಕ್ಷಪ್ರಾಪ್ತಿಗಾಗಿ ಅಲ್ಲ. ಏಕೆಂದರೆ ಮೋಕ್ಷವು ಸ್ವತಃಸಿದ್ಧ.</p>
		<p class="description">ಸರಿ, ಬ್ರಹ್ಮಜ್ಞಾನಪ್ರಾಪ್ತಿಗೆ ಏನು ಮಾಡಬೇಕು? ಎಂಬುದೇ ಸಾಧಕ ರಿಗೆ ಮುಖ್ಯವಾದ ಪ್ರಶ್ನೆ. ಜ್ಞಾನಪ್ರಾಪ್ತಿಗಾಗಿ ಸಾಧಕರು ನಾನಾ ತರಹದ ಸಾಧನೆಗಳನ್ನು ಮಾಡುತ್ತಾರೆ. ಆದರೆ ಅವರೆಲ್ಲರೂ ಕೊನೆಯಲ್ಲಿ ಹೇಳುವ ಮಾತು “ನಮಗೆ ಆತ್ಮಜ್ಞಾನವು ಇನ್ನೂ ಉಂಟಾಗಲಿಲ್ಲ” ಎಂಬುದು.</p>
		<p class="description">ಹಾಗಾದರೆ ಯಾತರಿಂದ ನಿಶ್ಚಿತವಾಗಿ ನಮಗೆ ಜ್ಞಾನವು ಉಂಟಾಗುತ್ತದೆ? ಎಂದರೆ, ವೇದಾಂತದಿಂದ. ಓಹೋ! ವೇದಾಂತಗಳನ್ನು ಓದಿಬಿಟ್ಟರೆ ಜ್ಞಾನವಾದೀತೆ? ಎಂದರೆ, ಹಾಗಲ್ಲ. ವೇದಾಂತವಾಕ್ಯಗಳ ಅರ್ಥವನ್ನು ಸರಿಯಾಗಿ ವಿಚಾರಮಾಡಿ, ಅದರಂತೆ ತತ್ತ್ವವನ್ನು ಅನುಭವದಲ್ಲಿ ಕಂಡುಕೊಂಡರೆ ಆಗ ಅದರಿಂದ ಆತ್ಮಜ್ಞಾನವು ಹುಟ್ಟುತ್ತದೆ. ವೇದಾಂತಗಳಲ್ಲಿ ಆತ್ಮತತ್ತ್ವವನ್ನು ಅನೇಕ ಪ್ರಕಾರಗಳಿಂದ ತಿಳಿಸಿರುತ್ತದೆ. ಭಾಷ್ಯಕಾರ ಶಂಕರರು ಜಿಜ್ಞಾಸುಗಳ ಪ್ರಶ್ನೆಗಳಿಗೆಲ್ಲ ಸೂಕ್ತವಾದ ಉತ್ತರಗಳನ್ನು ತಮ್ಮ “ಪ್ರಸ್ಥಾನತ್ರಯಭಾಷ್ಯ” ಗಳಲ್ಲಿ ಕೊಟ್ಟಿರುತ್ತಾರೆ. ಅವುಗಳನ್ನು ಸರಿಯಾಗಿ ಅರ್ಥಮಾಡಿಕೊಂಡಾಗ ಆತ್ಮಜ್ಞಾನವು ಉಂಟಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.30">
		<p class="intro-shloka">॥ ಆಗಮಾಚಾರ್ಯಾಯ ಶಂಕರಾಯ ನಮಃ ॥</p>
		<p class="shloka">ಆಚಾರ್ಯಮ್ ಆಗಮಾಭಿಜ್ಞಂ ಮನಃಸಂಸ್ಕಾರಕಾರಕಮ್ ।<br />ಬ್ರಹ್ಮತತ್ತ್ವೋಪದೇಷ್ಟಾರಂ <strong>ಶಂಕರಂ</strong> ನೌಮಿ ದೇಶಿಕಮ್ ॥</p>
		<h1 class="level1-title" epub:type="title"><span class="date">ಜನವರಿ ೩೦</span><br /><span class="num">೩೦.</span> ‘ಸುಸಂಸ್ಕೃತ’ ವಾದ ಮನಸ್ಸು</h1>
		<p class="bhashya-verse">ಆಚಾರ್ಯಾಗಮಸಂಸ್ಕೃತೇನ ಮನಸೈವ ಇದಂ ಬ್ರಹ್ಮ ಏಕ-ರಸಮ್ ಆಪ್ತವ್ಯಮ್ । ‘ಆತ್ಮೈವ ಸರ್ವಂ, ನಾನ್ಯದಸ್ತಿ’ ಇತಿ ॥</p>
		<p class="bhashya-verse-source">ಕಾಠಕಭಾಷ್ಯ ೨-೧-೧೧</p>
		<p class="bhashya-verse-meaning">ಆಚಾರ್ಯರು ಮತ್ತು ಆಗಮಗಳಿಂದ ಸಂಸ್ಕೃತವಾದ ಮನಸ್ಸಿನಿಂದಲೇ ಏಕಮೇವ ಅದ್ವಿತೀಯವಾಗಿರುವ ಏಕರಸವಾದ ಬ್ರಹ್ಮವನ್ನು ತನ್ನ ಆತ್ಮನೆಂದು ತಿಳಿಯಬೇಕು. “ಈ ವಿಶ್ವವೆಲ್ಲವೂ ಆತ್ಮನೇ, ತನಗಿಂತ ಬೇರೆಯಿಲ್ಲ” ಎಂಬುದನ್ನು ಸುಸಂಸ್ಕೃತವಾದ ಮನಸ್ಸಿನಿಂದಲೇ ಅರಿಯಬೇಕು.</p>
		<p class="description">ಲೌಕಿಕ ವಿಷಯಗಳನ್ನು ಬುದ್ಧಿಯಿಂದ ಸುಲಭವಾಗಿ ತಿಳಿದುಕೊಂಡುಬಿಡುತ್ತೇವೆ. ಇದಕ್ಕೆ ಬುದ್ಧಿಗೆ ಯಾವ ವಿಶೇಷವಾದ ಯೋಗ್ಯತೆಯಾಗಲಿ ಸಂಸ್ಕಾರವಾಗಲಿ ಬೇಕಾಗಿಲ್ಲ. ಆದರೆ ಭೌತಶಾಸ್ತ್ರ, ರಸಾಯನಶಾಸ್ತ್ರ, ಜೀವಶಾಸ್ತ್ರ, ಖಗೋಳಶಾಸ್ತ್ರ, ಗಣಿತಶಾಸ್ತ್ರಗಳನ್ನು ಆಳವಾಗಿ ತಿಳಿಯಬೇಕಾದರೆ ಮನಸ್ಸಿಗೆ ಒಂದು ಯೋಗ್ಯತೆಯು ಬೇಕೇ ಬೇಕಲ್ಲವೆ? ಇನ್ನು ಲೋಕಾಂತರ ಜನ್ಮಾಂತರಗಳಿಗೆ ಸಂಬಂಧಪಟ್ಟ ವಿಷಯಗಳನ್ನು ಅರಿಯಬೇಕಾದರೆ ಇನ್ನೂ ವಿಶೇಷ ಯೋಗ್ಯತೆಯು ಖಂಡಿತಾ ಬೇಕೇ ಬೇಕು.</p>
		<p class="description">ಇದೆಲ್ಲವೂ ಅನಾತ್ಮವಿಚಾರವಾಯಿತು. ಇನ್ನು ಪರಬ್ರಹ್ಮದ ವಿಚಾರವನ್ನು ಅರಿಯಬೇಕಾದರೆ, ‘ನಾನೇ ಪರಬ್ರಹ್ಮ ಸ್ವರೂಪನು’ ಎಂಬುದನ್ನು ಅರ್ಥಮಾಡಿಕೊಳ್ಳಬೇಕಾದರಂತೂ ಈ ಅಸಂಸ್ಕೃತವಾದ ಮನಸ್ಸಿನಿಂದ ಖಂಡಿತಾ ಸಾಧ್ಯವಿಲ್ಲ. ಇಲ್ಲಿ ಸುಸಂಸ್ಕೃತವಾದ ಮನಸ್ಸೇ ಬೇಕು. ಸರಿ, ಮನಸ್ಸಿಗೆ ಈ ಸಂಸ್ಕಾರ ಬರುವದು ಹೇಗೆ? ಮತ್ತು ಏತರಿಂದ? ಅಂದರೆ, ಆಚಾರ್ಯರು ಮತ್ತು ಆಗಮಗಳಿಂದ. ಸಂಪ್ರದಾಯವನ್ನು ಬಲ್ಲ ಆಚಾರ್ಯರಿಂದ ವೇದಾಂತಗಳ ಸಂದೇಶವನ್ನು ಕೇಳುತ್ತಾ ಇದ್ದರೆ ಅಂಥವನ ಮನಸ್ಸು ಸುಸಂಸ್ಕೃತವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-01.31">
		<p class="intro-shloka">॥ ಬ್ರಹ್ಮವಿದ್ಯಾಚಾರ್ಯಾಯ ಶ್ರೀಶಂಕರಾಯ ನಮಃ ॥</p>
		<p class="shloka">ಬ್ರಹ್ಮವಿದ್ಯಾಪ್ರವಕ್ತಾರಂ ಬ್ರಹ್ಮವಿದ್ಯಾಪ್ರಮಾರ್ಗಗಮ್ ।<br />ಬ್ರಹ್ಮವಿದ್ಯಾಪರಂ ಪ್ರಾಜ್ಞಂ ವಂದೇ <strong>ಶ್ರೀಶಂಕರಂ</strong> ಮುದಾ ॥</p>
		<h1 class="level1-title" epub:type="title"><span class="date">ಜನವರಿ ೩೧</span><br /><span class="num">೩೧.</span> ಆಸಕ್ತಿಯಿದ್ದವರಿಗೇ ಬ್ರಹ್ಮವಿದ್ಯಾಪ್ರಾಪ್ತಿ</h1>
		<p class="bhashya-verse">ಸ್ತುತ್ಯಾ ಪ್ರರೋಚಿತಾಯಾಂ ಹಿ ವಿದ್ಯಾಯಾಂ ಸಾದರಾಃ ಪ್ರವರ್ತೇರನ್ಮುಮುಕ್ಷವಃ ।</p>
		<p class="bhashya-verse-source">ಮುಂಡಕಭಾಷ್ಯ–ಅವತರಣಿಕಾಭಾಷ್ಯ</p>
		<p class="bhashya-verse-meaning">ಹೊಗಳಿ ಬ್ರಹ್ಮವಿದ್ಯೆಯಲ್ಲಿ ರುಚಿಯನ್ನು ಉಂಟುಮಾಡಿದರಲ್ಲವೆ, ಮುಮುಕ್ಷುಗಳಾದ ಸಾಧಕರು ಅತ್ಯಂತ ಹೆಚ್ಚಿನ ಆಸಕ್ತಿಯಿಂದ ಬ್ರಹ್ಮವಿದ್ಯೆಯಲ್ಲಿ ಪ್ರವೃತ್ತರಾಗುವದು?</p>
		<p class="description">ಲೌಕಿಕವಿದ್ಯೆಗಳಲ್ಲಿ ಇರುವಷ್ಟು ಆಸಕ್ತಿಯು, ಶ್ರದ್ಧೆಯು ಅಧ್ಯಾತ್ಮವಿದ್ಯೆಯಲ್ಲಿ ಮಾನವರಿಗೆ ಕಾಣಿಸುತ್ತಿಲ್ಲ. ಹೆಚ್ಚಿನ ಹಣವನ್ನು ಕೊಟ್ಟಾದರೂ ಲೌಕಿಕವಿದ್ಯೆಗಳನ್ನು ಅಭ್ಯಾಸಮಾಡುತ್ತಾರೆ. ಆದರೆ ಬ್ರಹ್ಮವಿದ್ಯೆಯಲ್ಲಿ ಏಕೆ ಹೀಗೆ ಆಸಕ್ತಿಯು ಇಲ್ಲ? ಎಂದು ಅನೇಕರು ಕೇಳುತ್ತಾರೆ. ಇದಕ್ಕೆ ಉತ್ತರ, ಅವರಿಗೆ ಬ್ರಹ್ಮವಿದ್ಯೆಯಲ್ಲಿ ಅಭಿರುಚಿಯು ಬಂದಿಲ್ಲವೆಂಬುದು. ಅದಕ್ಕೆ ಕಾರಣ? ಬ್ರಹ್ಮವಿದ್ಯಾ ಸಂಪನ್ನರಾದ ಆಚಾರ್ಯರು ಅಂಥವರಿಗೆ ಬ್ರಹ್ಮವಿದ್ಯೆಯ ಮಹಿಮೆಯನ್ನು ಹೇಳಿ ಬ್ರಹ್ಮವಿದ್ಯೆಯಲ್ಲಿ ಅಭಿರುಚಿಯನ್ನು ಉಂಟುಮಾಡದಿರುವದು.</p>
		<p class="description">ಶ್ರುತಿಗಳು ಹಾಗೂ ಬ್ರಹ್ಮವಿದ್ಯಾಚಾರ್ಯರುಗಳು ಬ್ರಹ್ಮವಿದ್ಯೆಯನ್ನು ಹೊಗಳಿ ಸಾಧಕರಿಗೆ ಅದರಲ್ಲಿ ಆಸಕ್ತಿಯನ್ನುಂಟುಮಾಡುತ್ತಾರೆ. ಅದು ಹೇಗೆಂದರೆ, ಬ್ರಹ್ಮವಿದ್ಯೆಯು ಸರ್ವವಿದ್ಯೆಗಳಿಗೂ ಮೂಲವಾದದ್ದು, ಬ್ರಹ್ಮವಿದ್ಯೆಯಿಂದ ಸರ್ವದುಃಖನಿವೃತ್ತಿ, ಬ್ರಹ್ಮವಿದ್ಯೆಯಿಂದ ಪರಮಶಾಂತಿ ಪ್ರಾಪ್ತಿ, ಬ್ರಹ್ಮವಿದ್ಯೆಯಿಂದಲೇ ಶೋಕಮೋಹಗಳ ಸಂಪೂರ್ಣನಾಶ, ಬ್ರಹ್ಮವಿದ್ಯೆಯಿಂದಲೇ ಕೃತಕೃತ್ಯತೆ, ಇಂಥ ಬ್ರಹ್ಮವಿದ್ಯೆಯನ್ನು ನಾರಾಯಣನು ಬ್ರಹ್ಮದೇವನಿಗೆ ಉಪದೇಶಿಸಿದನಂತೆ ಇತ್ಯಾದಿ. ಈ ಬ್ರಹ್ಮವಿದ್ಯೆಯನ್ನು ಸಂಪಾದಿಸಿಕೊಂಡು ಪ್ರತಿಯೊಬ್ಬ ಮಾನವನೂ ಈ ಜನ್ಮದಲ್ಲಿಯೇ ಮೋಕ್ಷಾನಂದವನ್ನು ಪಡೆಯಬಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
</body>
</html>
