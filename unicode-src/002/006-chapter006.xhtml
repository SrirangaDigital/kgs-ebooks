<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-06.01">
		<p class="intro-shloka">॥ ಸರ್ವವೇದಾಂತಸಿದ್ಧಾಂತವಿದೇ ಶಂಕರಾಯ ನಮಃ ॥</p>
		<p class="shloka">ಪ್ರೇಯೋಮಾರ್ಗಾತ್ ವಿರಕ್ತಂ ಚ ಶ್ರೇಯೋಮಾರ್ಗಾನುಸಾರಿಣಮ್ ।<br />ಅಮೂಢಂ <strong>ಶಂಕರಂ</strong> ವಂದೇ ದೂರದರ್ಶಿನಮೀಶ್ವರಮ್ ॥</p>
		<h1 class="level1-title" epub:type="title"><span class="date">ಜೂನ್ ೧</span><br /><span class="num">೧೫೩.</span> ಅಜ್ಞಾನಿಗೆ ಎಂಥಾ ನಷ್ಟ!</h1>
		<p class="bhashya-verse">ಯಸ್ತು ಅದೂರದರ್ಶೀ ವಿಮೂಢಃ ಪ್ರೇಯಃಪ್ರಯೋಜನಃ ಸಃ ಹೀಯತೇ ಪಾರಮಾರ್ಥಿಕಾತ್ ಪ್ರಯೋಜನಾತ್ ನಿತ್ಯಾತ್ ಪರಮಪುರುಷಾರ್ಥಾತ್ ಮೋಕ್ಷಾತ್ ।</p>
		<p class="bhashya-verse-source">ಕಾಠಕಭಾಷ್ಯ ೧-೨-೧</p>
		<p class="bhashya-verse-meaning">ದೂರದರ್ಶಿಯಲ್ಲದ ವಿಮೂಢನು ಪ್ರೇಯಸ್ಸನ್ನೇ ಹೆಚ್ಚಿನಫಲವೆಂದು ತಿಳಿದು ನಿಜವಾದ ಪರಮಪುರುಷಾರ್ಥವೆಂಬ ಮೋಕ್ಷದಿಂದ ವಂಚಿತನಾಗಿಬಿಡುತ್ತಾನೆ.</p>
		<p class="description">ಶಾಸ್ತ್ರದಲ್ಲಿ ಪ್ರೇಯಸ್ಸು, ಶ್ರೇಯಸ್ಸುಗಳೆಂದು ಎರಡು ಫಲಗಳನ್ನು ತಿಳಿಸಿದೆ. ಪ್ರೇಯಸ್ ಎಂದರೆ ಇಂದ್ರಿಯಭೋಗದಿಂದ ಉಂಟಾಗುವ ಸುಖ; ಶ್ರೇಯಸ್ ಎಂದರೆ ಮೋಕ್ಷ, ಪರಮಪುರುಷಾರ್ಥ. ಪ್ರೇಯಸ್ ಎಂಬುದು ಅನಿತ್ಯ, ಕ್ಷಣಿಕ ಮತ್ತು ದುಃಖ ಆಯಾಸರೂಪವಾದದ್ದು. ಪ್ರೇಯಸ್ಸೆಂಬುದು ಪ್ರಾರಂಭದಲ್ಲೂ ಮಧ್ಯದಲ್ಲೂ ಅಂತ್ಯದಲ್ಲೂ ದುಃಖವನ್ನೇ ಕೊಡುತ್ತದೆ. ಈ ಲೋಕದಲ್ಲೂ ಪರಲೋಕದಲ್ಲೂ ಪ್ರೇಯಸ್ಸಿನ ಹಣೇಬರಹವೇ ಇಂಥಹುದು.</p>
		<p class="description">ಶ್ರೇಯಸ್ ಎಂಬುದು ಸರ್ವದುಃಖ ಆಯಾಸರಹಿತವಾದ ಬ್ರಹ್ಮಾನಂದ. ಇದು ಸ್ವಾಭಾವಿಕವಾದದ್ದು. ಇದು ಪ್ರಾಪ್ಯವಲ್ಲ. ಶುದ್ಧವಾದ ವಿಚಾರದಿಂದ ಅನುಭವದಲ್ಲಿ ಕೊನೆಗೊಳ್ಳುವ ಫಲವೇ ಶ್ರೇಯಸ್ಸು. ತನ್ನ ನೈಜಸ್ವರೂಪವನ್ನು ಶಾಸ್ತ್ರಾಚಾರ್ಯರ ಮಾರ್ಗದರ್ಶನದಂತೆ ಅನುಭವಾನುಸಾರವಾಗಿ ವಿಚಾರವನ್ನು ಮಾಡಿದರೆ ತಾನೇ ಆನಂದಸ್ವರೂಪನೆಂದು ಕೂಡಲೇ ಅರ್ಥವಾಗಿಬಿಡುತ್ತದೆ. ಆದರೆ ಕ್ಷಣಿಕವಾದ ಸುಖದಲ್ಲೇ ಮುಳುಗಿರುವವನಿಗೆ ಈ ವಿವೇಕವಾಗಲಿ ವಿಚಾರವಾಗಲಿ ಮೋಕ್ಷಾನಂದವಾಗಲಿ ದೊರಕುವ ಅವಕಾಶವು ತಪ್ಪಿಹೋಗುತ್ತದೆ. ಅಜ್ಞಾನಿಗೆ ಆಗುವ ದೊಡ್ಡ ನಷ್ಟವಿದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.02">
		<p class="intro-shloka">॥ ಶ್ರದ್ಧೋತ್ಪಾದಕಾಯ ಶಂಕರಾಯ ನಮಃ ॥</p>
		<p class="shloka">ಕರ್ಮಯೋಗರಹಸ್ಯಜ್ಞಂ ಶ್ರದ್ಧೋತ್ಪಾದಕಮೇವ ಚ ।<br />ಭಗವಂತಂ ಭಾಷ್ಯಕಾರಂ <strong>ಶಂಕರಂ</strong> ನೌಮಿ ಕೋವಿದಮ್ ॥</p>
		<h1 class="level1-title" epub:type="title"><span class="date">ಜೂನ್ ೨</span><br /><span class="num">೧೫೪.</span> ತಿಳಿದೇ ಕರ್ಮಗಳನ್ನು ಮಾಡಬೇಕು</h1>
		<p class="bhashya-verse">ನಿಶ್ಚಯವಿಜ್ಞಾನವತೋ ಹಿ ಕರ್ತವ್ಯೇಷು ಅರ್ಥೇಷು ಪೂರ್ವಂ ಶ್ರದ್ಧಾ ಉತ್ಪದ್ಯತೇ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೪</p>
		<p class="bhashya-verse-meaning">ಸರಿಯಾಗಿ ಕರ್ಮಗಳನ್ನು ತಿಳಿದವನಿಗೇ ಅಲ್ಲವೆ, ಕರ್ತವ್ಯಕರ್ಮಗಳಲ್ಲಿ ಮೊದಲು ಶ್ರದ್ಧೆಯು ಉಂಟಾಗುತ್ತದೆ?</p>
		<p class="description">ಶ್ರದ್ಧೆಯಿಂದ ಮಾಡಿದರೆ ಮಾತ್ರ ಅದು ಶಾಸ್ತ್ರೀಯಕರ್ಮವಾಗುತ್ತದೆ. ಶ್ರದ್ಧೆಯಿಲ್ಲದೆ ಯಜ್ಞ ಯಾಗ, ದಾನ ಧರ್ಮ, ಪೂಜೆ ಜಪ—ಏನನ್ನೇ ಮಾಡಿದರೂ ಅದು ವ್ಯರ್ಥವಾಗುತ್ತದೆ. ಶ್ರೌತಸ್ಮಾರ್ತರೂಪವಾದ ಶಾಸ್ತ್ರೀಯಕರ್ಮಗಳಿಗೆಲ್ಲ ಶ್ರದ್ಧೆಯೇ ಮುಖ್ಯ.</p>
		<p class="description">ಶ್ರದ್ಧೆಯು ಉಂಟಾಗುವದು ಯಾವಾಗ? ನಾವು ಮಾಡಬೇಕಾ ಗಿರುವ ಕರ್ಮಗಳ ಸ್ವರೂಪವನ್ನೂ ಅವುಗಳ ಫಲಗಳನ್ನೂ ಸರಿಯಾಗಿ ತಿಳಿದಮೇಲೆ. ಕರ್ಮಗಳ ಸ್ವರೂಪವನ್ನು ಚೆನ್ನಾಗಿ ತಿಳಿದಮೇಲೆ ನಮಗೆ ಅಂಥ ಕರ್ಮಗಳಲ್ಲಿ ಶ್ರದ್ಧೆಯು ತಾನಾಗಿಯೇ ಹುಟ್ಟುತ್ತದೆ. ಈ ಕರ್ಮಗಳನ್ನು ಹೀಗೆಯೇ ಮಾಡಬೇಕು, ಇಂಥ ಫಲವು ಸಿಗುತ್ತದೆ, ಹೀಗೆ ಮಾಡ ಬಾರದು, ಇದರಿಂದ ಇಂಥ ಅನಿಷ್ಟಫಲವು ಒದಗಿಬರುತ್ತದೆ ಎಂಬುದನ್ನು ತಿಳಿದಾಗ ಮಾತ್ರ ನಮಗೆ ಶಾಸ್ತ್ರೀಯಕರ್ಮಗಳಲ್ಲಿ ಶ್ರದ್ಧೆಯುಂಟಾಗುತ್ತದೆ.</p>
		<p class="description">ಶ್ರದ್ಧೆಯಿಂದ ಮಾಡಿದ ಕರ್ಮಗಳಿಗೆ ಕರ್ಮಾಧ್ಯಕ್ಷನಾದ ಪರಮಾತ್ಮನು ನ್ಯಾಯವಾದ ಫಲಗಳನ್ನು ಕೊಡುತ್ತಾನೆ. ಈಗ ನಾವುಗಳು ಮಾಡುತ್ತಿರುವ ಕರ್ಮಗಳಲ್ಲಿ ನಮಗೆ ಶ್ರದ್ಧೆಯು ಇಲ್ಲದಿರುವದರಿಂದ ಸರಿಯಾದ ಫಲಗಳಾಗುತ್ತಿಲ್ಲ. ವಿದ್ಯಾರ್ಥಿಯು ಶ್ರದ್ಧೆಯಿಂದ ಅಧ್ಯಯನಮಾಡಿದರೆ ತಾನೆ, ಉತ್ತಮಾಂಕಗಳನ್ನು ಪಡೆಯುತ್ತಾನೆ? ಅಡಿಗೆಯವನು ಶ್ರದ್ಧೆಯಿಂದ ಅಡುಗೆಮಾಡಿದರೆ ತಾನೆ, ಅಡುಗೆ ರುಚಿಯಾಗುತ್ತದೆ? ಹೀಗೆಯೇ ಸಾಧಕರು ಶ್ರದ್ಧೆಯಿಂದ ಸಾಧನವನ್ನು ಮಾಡಿದಾಗ ಮಾತ್ರವೇ ಅದರಿಂದ ಉತ್ತಮವಾದ ಫಲಗಳು ಆಗುತ್ತವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.03">
		<p class="intro-shloka">॥ ಋಋಣರಹಿತಾಯ ಶಂಕರಾಯ ನಮಃ ॥</p>
		<p class="shloka">ಋಣತ್ರಯವಿದೂರಂ ತಂ ಯತಿರಾಜಂ ನಿರಂಜನಮ್ ।<br />ವಿದ್ವಾಂಸಂ <strong>ಶಂಕರಂ</strong> ವಂದೇ ಋಣತ್ರಯವಿಮುಕ್ತಯೇ ॥</p>
		<h1 class="level1-title" epub:type="title"><span class="date">ಜೂನ್ ೩</span><br /><span class="num">೧೫೫.</span> ಬ್ರಹ್ಮಜ್ಞಾನಿಗೆ ಯಾರ ಸಾಲವೂ ಇಲ್ಲ</h1>
		<p class="bhashya-verse">ಋಣಪ್ರತಿಬಂಧಶ್ಚ ಅವಿದುಷ ಏವ, ನ ತು ವಿದುಷಃ ।</p>
		<p class="bhashya-verse-source">ಐತರೇಯಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಋಣತ್ರಯಗಳು ಜ್ಞಾನಪ್ರಾಪ್ತಿಗೆ ಅಡ್ಡಿಯೆಂಬ ಮಾತು ಅಜ್ಞಾನಿಗೆ ಮಾತ್ರ ಅನ್ವಯವಾಗುತ್ತದೆಯೇ ಹೊರತು ಬ್ರಹ್ಮಜ್ಞಾನಿಗೆ ಅಲ್ಲ.</p>
		<p class="description">ಹುಟ್ಟುವ ಪ್ರತಿಯೊಬ್ಬ ಬ್ರಾಹ್ಮಣನಿಗೂ ಮೂರು ಮೂರು ಋಣಗಳ (ಸಾಲಗಳ) ಭಾರಗಳನ್ನು ಶಾಸ್ತ್ರಗಳಲ್ಲಿ ತಿಳಿಸಿದೆ. (ಜಾಯಮಾನೋ ವೈ ಬ್ರಾಹ್ಮಣಃ ತ್ರಿಭಿಃ ಋಣವಾನ್ ಜಾಯತೇ). ಅವುಗಳೇ ಋಷಿಋಣ, ದೇವಋಣ ಮತ್ತು ಪಿತೃಋಣಗಳು. ತಾನು ಬೇಡಬೇಡವೆಂದರೂ ಈ ಮೂರು ಸಾಲಗಳು ಪ್ರತಿಯೊಬ್ಬನಿಗೂ ಗಂಟುಬಿದ್ದಿರುತ್ತವೆ. ಈ ಮೂರು ಸಾಲಗಳನ್ನು ತೀರಿಸದೇ ಹೋದರೆ ಮುಂದೆ ಅವನು ಬಡ್ಡಿ ಚಕ್ರಬಡ್ಡಿಗಳನ್ನು ಕೊಡಬೇಕಾಗುತ್ತದೆ. ವೇದಾಧ್ಯಯನದಿಂದ ಋಷಿಗಳ ಸಾಲವನ್ನೂ, ಯಜ್ಞಯಾಗಾದ್ಯನುಷ್ಠಾನದಿಂದ ದೇವತೆಗಳ ಸಾಲವನ್ನೂ, ಸತ್ ಪುತ್ರೋತ್ಪಾದನೆಯಿಂದ ಪಿತೃಗಳ ಸಾಲವನ್ನೂ ತೀರಿಸಿಬಿಡಬೇಕೆಂದು ವೇದವು ಸಾರುತ್ತಿದೆ. ಆದ್ದರಿಂದ ಬ್ರಹ್ಮಜ್ಞಾನಿಯಾಗಿದ್ದರೂ ಅವನಿಗೂ ಈ ನಿಯಮವು ಅನ್ವಯವಾಗಲೇಬೇಕು—ಎಂದು ಕೆಲವರು ಕೇಳುತ್ತಾರೆ.</p>
		<p class="description">ಇದು ಸರಿಯಲ್ಲ. ಈ ಋಣಾಪಕರಣನಿಯಮವು (ಸಾಲವನ್ನು ತೀರಿಸಲೇಬೇಕೆಂಬ ಮಾತು) ಅಜ್ಞಾನಿಗಳಿಗೆ ಮಾತ್ರವೇ ಹೊರತು ಆತ್ಮಜ್ಞಾನಿಗೆ ಖಂಡಿತಾ ಹೊಂದುವದಿಲ್ಲ. ನಾನು ಮನುಷ್ಯನಲ್ಲ, ಬ್ರಾಹ್ಮಣನೂ ಅಲ್ಲ, ಗೃಹಸ್ಥನೂ ತಾನಲ್ಲ, ಈ ದೇಹಾದಿಗಳಂತೂ ತಾನಲ್ಲವೇ ಅಲ್ಲ, ಪರಬ್ರಹ್ಮವೇ ತಾನೆಂಬ ನಿಶ್ಚಯಜ್ಞಾನವನ್ನು ಹೊಂದಿರುವ ಬ್ರಹ್ಮನಿಷ್ಠನಿಗೆ ಕರ್ಮದ ಬಂಧನವಿರುವದಿಲ್ಲ. ಜ್ಞಾನಿಯು ಬ್ರಹ್ಮ ಸ್ವರೂಪನೇ. ಇವನಿಗೆ ಯಾರ ಸಾಲವೂ ಇಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.04">
		<p class="intro-shloka">॥ ಜ್ಞಾನಯೋಗಿನೇ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಾಭ್ರಾಂತಿದೋಷೋತ್ಥದೇಹಭೇದಾನುವಾದಿನಮ್ ।<br />ಅದ್ವೈತತತ್ತ್ವನಿಷ್ಠಂ ಶ್ರೀ <strong>ಶಂಕರಂ</strong> ನೌಮಿ ಭಕ್ತಿತಃ ॥</p>
		<h1 class="level1-title" epub:type="title"><span class="date">ಜೂನ್ ೪</span><br /><span class="num">೧೫೬.</span> ಆತ್ಮನೊಬ್ಬನೇ, ದೇಹಗಳು ಹಲವು</h1>
		<p class="bhashya-verse">ದೇಹಭೇದಾನುವೃತ್ತ್ಯಾಬಹುವಚನಮ್, ನ ತು ಆತ್ಮಭೇದಾಭಿ-ಪ್ರಾಯೇಣ ।</p>
		<p class="bhashya-verse-source">ಗೀತಾಭಾಷ್ಯ ೨-೧೨</p>
		<p class="bhashya-verse-meaning">ದೇಹಭೇದವನ್ನನುಸರಿಸಿ ಬಹುವಚನದ ಪ್ರಯೋಗವೇ ಹೊರತು ಆತ್ಮರುಗಳು ಅನೇಕರಿದ್ದಾರೆಂಬ ಅಭಿಪ್ರಾಯದಿಂದಲ್ಲ.</p>
		<p class="description">ಲೋಕದಲ್ಲಿ ಏಕವಚನ ಮತ್ತು ಬಹುವಚನ ಎಂದು ಎರಡು ವಚನಗಳಿರುತ್ತವೆ. ಒಂದು ವಸ್ತುವನ್ನು ಹೇಳುವಾಗ ‘ಏಕ’ ವಚನವನ್ನೂ, ಅನೇಕ ವಸ್ತುಗಳನ್ನು ಹೆಸರಿಸುವಾಗ ‘ಬಹು’ ವಚನವನ್ನೂ ಬಳಸುವುದು ರೂಢಿಯಲ್ಲಿದೆ. ಒಬ್ಬ ಹುಡುಗ, ಅನೇಕ ಹುಡುಗರು; ಒಬ್ಬ ಮನುಷ್ಯ, ಅನೇಕ ಮನುಷ್ಯರು—ಇತ್ಯಾದಿ.</p>
		<p class="description">ಲೋಕದಲ್ಲೇನೋ ಸರಿ, ಆದರೆ ವೇದಾಂತದಲ್ಲೂ, ಹೀಗೆ ಬಳಸುತ್ತಾರಲ್ಲ! ಹೇಗೆಂದರೆ, “ಎಲ್ಲ ಜೀವರೂ ಪರಮಾತ್ಮನೇ”, “ಎಲ್ಲ ಮಾನವರೂ ಸಮಾನರೇ”, “ಸಕಲ ಪ್ರಾಣಿಗಳಲ್ಲೂ ಒಬ್ಬನೇ ಪರಮಾತ್ಮನಿದ್ದಾನೆ” ಇತ್ಯಾದಿ ಹೇಳುತ್ತಾರಲ್ಲ! ಇದು ಹೇಗೆ ಸರಿ? ಎಂದರೆ, ದಿಟ. ವೇದಾಂತದ ದೃಷ್ಟಿಯಿಂದ ಆತ್ಮನೊಬ್ಬನೇ, ಅನೇಕ ಆತ್ಮರಿರುವದಿಲ್ಲ. ಆತ್ಮನಿಗೆ ಏಕವಚನವೇ ಹೊರತು ಎಂದೆಂದಿಗೂ ಬಹುವಚನವಿರುವದಿಲ್ಲ. ಆದರೆ ಅನೇಕ ದೇಹಗಳೆಂಬ ಉಪಾಧಿಯಿಂದ ಅನೇಕ ಜೀವರು ಎನ್ನುತ್ತೇವೆ. ಭೂಮಿಯೆಲ್ಲವೂ ಒಂದೇ ಆಗಿದ್ದರೂ ಆಯಾ ಉಪಾಧಿದೃಷ್ಟಿಯಿಂದ ಭಾರತ, ನೇಪಾಳ, ಚೈನಾ, ಬರ್ಮಾ—ಎಂದು ಹೇಳುವದಿಲ್ಲವೆ? ಸಮುದ್ರವು ಒಂದೇ ಆದರೂ ಬಂಗಾಳಕೊಲ್ಲಿ, ಅರಬ್ಬೀ ಸಮುದ್ರ, ಹಿಂದೂಮಹಾಸಾಗರ—ಎನ್ನುವದಿಲ್ಲವೆ? ಹೀಗೇಯೇ ಆತ್ಮನೊಬ್ಬನೇ, ಉಪಾಧಿಗಳು ಮಾತ್ರ ಅನೇಕ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.05">
		<p class="intro-shloka">॥ ಅದ್ವಯಾತ್ಮಜ್ಞಾನನಿಷ್ಠಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮಜ್ಞಾನವಿಹೀನತ್ವಾತ್ ‘ಅಸುರಾ’ ಏವ ತೇ ಸುರಾಃ ।<br />ಇತಿ ಬ್ರುವಾಣಂ ಧೈರ್ಯೇಣ <strong>ಶಂಕರಂ</strong> ನೌಮಿ ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಜೂನ್ ೫</span><br /><span class="num">೧೫೭.</span> ಸುರರೂ ಅಸುರರೇ!</h1>
		<p class="bhashya-verse">ಪರಮಾತ್ಮಭಾವಮ್ ಅದ್ವಯಮಪೇಕ್ಷ್ಯ ದೇವಾದಯೋಽಪ್ಯಸುರಾಃ ।</p>
		<p class="bhashya-verse-source">ಈಶಾವಾಸ್ಯಭಾಷ್ಯ ೩</p>
		<p class="bhashya-verse-meaning">ಅದ್ವಯನಾದ ಪರಮನಾದ ಆತ್ಮನ ಸ್ವರೂಪದ ದೃಷ್ಟಿಯಿಂದ ದೇವತೆಗಳೂ ಅಸುರರೇ!</p>
		<p class="description">ನಾವು ಬುದ್ಧಿಪ್ರಾಣಿಗಳನ್ನು ಸಾಮಾನ್ಯವಾಗಿ ಸುರರು, ಮಾನವರು ಮತ್ತು ಅಸುರರು ಎಂದು ಮೂರು ಭಾಗವನ್ನಾಗಿ ವಿಂಗಡಿಸುತ್ತೇವೆ. ಅಸುರರನ್ನು ಅಧಮರೆಂದೂ ಮಾನವರನ್ನು ಉತ್ತಮರೆಂದೂ ಸುರರೆಂಬ ದೇವತೆಗಳನ್ನು ಅತ್ಯಂತ ಶ್ರೇಷ್ಠರೆಂದೂ ಭಾವಿಸುತ್ತೇವೆ. ಇದು ಪುರಾಣಗಳ ಪ್ರಕಾರ ನಮಗೆ ದೊರಕುವ ದೃಷ್ಟಿ. ಲೌಕಿಕರೆಲ್ಲರೂ ಇದನ್ನು ಒಪ್ಪುತ್ತಾರೆ.</p>
		<p class="description">ಆದರೆ ವೇದಾಂತದ ಬ್ರಹ್ಮಾತ್ಮಜ್ಞಾನದ ದೃಷ್ಟಿಯಿಂದ ನೋಡಿದಾಗ ದೇವತೆಗಳೂ ಅಸುರರೇ. ಅಸುಷು ರಮಂತೇ ಇತಿ ಅಸುರಾಃ = ಎಂದರೆ ದೇಹಾದಿಭೋಗಗಳಲ್ಲಿ ಇಂದ್ರಿಯಭೋಗಗಳಲ್ಲಿ ರತರಾಗಿರುವವರೇ ಅಸುರರು. ಜ್ಞಾನ, ಐಶ್ವರ್ಯ, ಶಕ್ತಿ, ವೀರ್ಯ, ಭೋಗಗಳ ದೃಷ್ಟಿಯಿಂದ ‘ಸುರ’ ರೆನಿಸಿಕೊಂಡಿರುವ ದೇವತೆಗಳು ಮಾನವರಿಗಿಂತ ಅತ್ಯಂತ ಶ್ರೇಷ್ಠರಾದರೂ ದೇಹಾದಿಗಳನ್ನೇ ತಾವೆಂದು ತಿಳಿದು ವಿಷಯಭೋಗಗಳಲ್ಲಿ ಮುಳುಗಿರುವದರಿಂದ ಈ ‘ಸುರ’ ರೂ ‘ಅಸುರ’ ರೇ ಆಗಿರುತ್ತಾರೆ.</p>
		<p class="description">ಅದ್ವಿತೀಯನಾದ ಪ್ರತ್ಯಗಾತ್ಮನನ್ನು ಅರಿತಿರುವ ಬ್ರಹ್ಮಜ್ಞಾನಿಯೊಬ್ಬನನ್ನು ಬಿಟ್ಟು ಉಳಿದ ಎಲ್ಲರೂ ಅಸುರರೇ. ಬ್ರಹ್ಮಜ್ಞಾನಿಗೆ ಅಜ್ಞಾನವಿಲ್ಲ. ಬ್ರಹ್ಮಜ್ಞಾನಿಯು ಬ್ರಹ್ಮಸ್ವರೂಪನೇ ಆಗಿರುತ್ತಾನೆ. ಈ ದೃಷ್ಟಿಯಿಂದ ನೋಡಿದಾಗ ದೇವತೆಗಳೂ ಅಸುರರೇ! ಆದ್ದರಿಂದ ಮಾನವರು ದೇವತೆಗಳಾಗುವ ಪ್ರಯತ್ನವನ್ನು ಕೈಬಿಟ್ಟು ಆತ್ಮಜ್ಞಾನದಿಂದ ಮುಕ್ತರಾಗುವದೇ ಶ್ರೇಯಸ್ಸು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.06">
		<p class="intro-shloka">॥ ಜ್ಞಾನಾಗ್ನಿದಗ್ಧಪುಣ್ಯಾಯ ಶಂಕರಾಯ ನಮಃ ॥</p>
		<p class="shloka">ಪುಣ್ಯಪಾಪಾತಿಗಂ ಧೀರಂ ಜನ್ಮಬಂಧವಿವರ್ಜಿತಮ್ ।<br />ಜ್ಞಾನಾಗ್ನಿದಗ್ಧಕರ್ಮಾಣಂ ವಂದೇ <strong>ಶಂಕರ</strong> ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಜೂನ್ ೬</span><br /><span class="num">೧೫೮.</span> ಇದು, ಬಂಗಾರದ ಬೇಡಿ!</h1>
		<p class="bhashya-verse">ತಮ್ ಆತ್ಮಾನಂ ವಿದಿತ್ವಾ ನ ಲಿಪ್ಯತೇ ಪಾಪಕೇನ ಧರ್ಮಾಧರ್ಮ- ಲಕ್ಷಣೇನ । ಉಭಯಮಪಿ ಪಾಪಕಮೇವ ವಿದುಷಃ ।</p>
		<p class="bhashya-verse-source">ಬೃಹದಾರಣ್ಯಕಭಾಷ್ಯ ೪-೪-೨೩</p>
		<p class="bhashya-verse-meaning">ಆ ಆತ್ಮನನ್ನು ತಿಳಿದರೆ ಅಂಥವನಿಗೆ ಧರ್ಮಾಧರ್ಮಗಳೆಂಬ ಪಾಪದ ಅಂಟು ಇರುವುದಿಲ್ಲ. ಜ್ಞಾನಿಗೆ ಧರ್ಮಾಧರ್ಮಗಳೆರಡೂ ಪಾಪಗಳೇ.</p>
		<p class="description">ಧರ್ಮಶಾಸ್ತ್ರದ ಪ್ರಕಾರ ಹಾಗೂ ಪೂರ್ವಮೀಮಾಂಸಾ ದರ್ಶನದ ಪ್ರಕಾರ ಪಾಪಕರ್ಮಗಳೆಂದರೆ ನಿಷಿದ್ಧವಾದ ಕರ್ಮಗಳು. ಉದಾಹರಣೆಗೆ ಬ್ರಹ್ಮಹತ್ಯಾ, ಸುರಾಪಾನ, ಕಳ್ಳತನ, ಸುಳ್ಳು, ವಂಚನೆ ಇತ್ಯಾದಿಗಳು. ಈ ಪಾಪಕರ್ಮಗಳನ್ನು ಮಾಡುವದರಿಂದ ಮುಂದಿನ ಜನ್ಮದಲ್ಲಿ ನೀಚಯೋನಿಯಲ್ಲಿ ಹುಟ್ಟಿ ಅನೇಕ ದುಃಖಗಳನ್ನು ಅನುಭವಿಸಬೇಕಾಗುತ್ತದೆ. ಆದ್ದರಿಂದ ಪಾಪಕರ್ಮಗಳನ್ನು ಮಾಡಬಾರದು. ಆದರೆ ಪುಣ್ಯಕರ್ಮಗಳನ್ನು ಮಾಡುವದರಿಂದ ಸ್ವರ್ಗಪ್ರಾಪ್ತಿ, ಐಶ್ವರ್ಯಪ್ರಾಪ್ತಿ, ಯಶಃಪ್ರಾಪ್ತಿ, ಧನಪ್ರಾಪ್ತಿಯಾಗುತ್ತದೆ. ಆದ್ದರಿಂದ ಧರ್ಮವನ್ನು ಮಾಡಬೇಕು, ಪುಣ್ಯವನ್ನು ಸಂಪಾದನೆಮಾಡಬೇಕು ಎಂಬುದು ಶಾಸ್ತ್ರದ ಹಾಗೂ ಲೋಕದ ಸಾಮಾನ್ಯ ನಿಯಮ.</p>
		<p class="description">ಆದರೆ ವೇದಾಂತದ ಪ್ರಕಾರ ಪುಣ್ಯವೂ ಪಾಪವೇ; ಪುಣ್ಯಪಾಪಗಳೆರಡನ್ನೂ ಪಾಪವೆಂದೇ ವೇದಾಂತದಲ್ಲಿ ಕರೆಯಲಾಗಿದೆ. ಬ್ರಹ್ಮಜ್ಞಾನಿಗೆ ಪುಣ್ಯವೂ ಬೇಡ, ಪಾಪವೂ ಬೇಡ. ಏಕೆಂದರೆ ಎರಡೂ ಬಂಧಕಗಳೇ. ಪುಣ್ಯದಿಂದ ದೇವಜನ್ಮ, ಪಾಪದಿಂದ ನೀಚಜನ್ಮ. ಪಾಪವು ಕಬ್ಬಿಣದ ಬೇಡಿಯಾದರೆ ಪುಣ್ಯವು ಬಂಗಾರದ ಬೇಡಿಯು, ಎಚ್ಚರಿಕೆ! ಅಂತೂ ಎರಡೂ ಜನ್ಮಾಂತರಕ್ಕೆ ಕಾರಣಗಳೇ! ಆದ್ದರಿಂದ ಜ್ಞಾನಿಯು ಪಾಪ-ಪುಣ್ಯ ಎರಡನ್ನೂ ಜ್ಞಾನದಿಂದ ಸುಟ್ಟು ಬೂದಿಮಾಡಿಕೊಂಡಿರುವ ಧೀರನು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.07">
		<p class="intro-shloka">॥ ಸರ್ವಸಂಸಾರದೋಷರಹಿತಾಯ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಾಬಂಧನಿರ್ಮುಕ್ತಂ ಮೃತ್ಯುಭೀತಿವಿವರ್ಜಿತಮ್ ।<br />ಆತ್ಮವಿದ್ಯಾಪರಂ ಧೀರಂ <strong>ಶಂಕರಂ</strong> ಸದ್ಗುರುಂ ಭಜೇ ॥</p>
		<h1 class="level1-title" epub:type="title"><span class="date">ಜೂನ್ ೭</span><br /><span class="num">೧೫೯.</span> ವೇದಾಂತದಲ್ಲಿ ‘ಮೃತ್ಯು’ ವೆಂದರೇನು?</h1>
		<p class="bhashya-verse">ಬ್ರಹ್ಮ ಆತ್ಮಾನಮ್ ಅವಗಮ್ಯ ಮೃತ್ಯುಮುಖಾತ್ ಅವಿದ್ಯಾಕಾಮ-ಕರ್ಮಲಕ್ಷಣಾತ್ ಪ್ರಮುಚ್ಯತೇ ।</p>
		<p class="bhashya-verse-source">ಕಾಠಕಭಾಷ್ಯ ೧-೩-೧೫</p>
		<p class="bhashya-verse-meaning">ಬ್ರಹ್ಮವೇ ತಾನೆಂದು ತಿಳಿದರೆ ಅಂಥವನು ಅವಿದ್ಯಾಕಾಮಕರ್ಮ ರೂಪವಾದ ಮೃತ್ಯುವಿನ ದವಡೆಯಿಂದ ಬಿಡುಗಡೆಯನ್ನು ಹೊಂದುತ್ತಾನೆ.</p>
		<p class="description">ಬ್ರಹ್ಮಜ್ಞಾನದ ಫಲವೇನು? ಎಂದರೆ ಬಿಡುಗಡೆ. ಯಾತರಿಂದ ಬಿಡುಗಡೆ? ಎಂದರೆ ಮೃತ್ಯುವಿನ ದವಡೆಯಿಂದ. ಹಾಗಾದರೆ ಬ್ರಹ್ಮಜ್ಞಾನವಾಗಿ ಬಿಟ್ಟರೆ ಅಂಥವನು ಸಾಯುವದೇ ಇಲ್ಲವೆ? ಜ್ಞಾನಿಯಾದವನು ಬಹಳ ದೀರ್ಘ ಕಾಲದವರೆಗೂ ಅಂದರೆ ಸಹಸ್ರಾರು ವರ್ಷಗಳವರೆಗೂ ಬದುಕಿರುತ್ತಾನೆ—ಎಂದರ್ಥವೆ? ಜ್ಞಾನಿಯಾಗಿಬಿಟ್ಟರೆ ಕನಿಷ್ಠಪಕ್ಷ ಒಂದು ನೂರು ಇಪ್ಪತ್ತು ವರ್ಷಗಳ ಕಾಲ ಬದುಕಿರುತ್ತಾನೆ ಎಂದರ್ಥವೆ?— ಎಂದರೆ ಹಾಗಲ್ಲ.</p>
		<p class="description">ಮತ್ತೇನೆಂದರೆ, ದುಃಖಸಂಸಾರಬಂಧನದಿಂದ ಮುಕ್ತನಾಗಿಬಿಡು ತ್ತಾನೆ ಎಂದರ್ಥ. ವೇದಾಂತದಲ್ಲಿ ‘ಮೃತ್ಯು’ ವೆಂದರೆ ಲೋಕಪ್ರಸಿದ್ಧವಾದ ‘ಮರಣ’ ಎಂದರ್ಥವಲ್ಲ. ಮತ್ತೇನೆಂದರೆ ಅವಿದ್ಯಾಕಾಮಕರ್ಮಗಳೇ ಮೃತ್ಯು. ಅವಿದ್ಯೆಯಿಂದ ಕಾಮ, ಕಾಮದಿಂದ ಕರ್ಮ, ಕರ್ಮದಿಂದ ಜನ್ಮ —ಇದೇ ಮೃತ್ಯು. ಇದೇ ಸಂಸಾರಚಕ್ರ. ಆತ್ಮಜ್ಞಾನದಿಂದ ತನ್ನ ನೈಜಸ್ವರೂಪವನ್ನು ತಿಳಿದ ಮೇಲೆ ಅವನಿಗೆ ದೇಹಾಧ್ಯಾಸವು ತೊಲಗಿಬಿಡುವುದರಿಂದ ಅವನು ಯಾವಾಗಲೂ ಅಜ ಅಜರ ಅಮೃತಸ್ವರೂಪನಾಗಿಯೇ ಉಳಿದುಕೊಳ್ಳುತ್ತಾನೆ. ಜ್ಞಾನಿಯು ಅಲ್ಪಾಯುಷಿಯಾಗಿ ಸತ್ತರೂ ದೀರ್ಘಾಯುಷಿಯಾಗಿ ಬಾಳಿದರೂ ಇದೆಲ್ಲವೂ ಉಪಾಧಿಯ ದೃಷ್ಟಿಯಿಂದಲೇ. ಈ ವ್ಯವಹಾರವೆಲ್ಲವೂ ಅವನ ದೃಷ್ಟಿಯಿಂದ ಮಾಯಾಮಾತ್ರವೇ! ಜ್ಞಾನಿಯು ಸ್ವತಃ ಸರ್ವದಾ ಅಮೃತಸ್ವರೂಪನೇ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.08">
		<p class="intro-shloka">॥ ಆತ್ಮೈಕತ್ವವಿಜ್ಞಾನನಿಷ್ಠಾಯ ಶಂಕರಾಯ ನಮಃ ॥</p>
		<p class="shloka">ಏಷಣಾತ್ರಯನಿರ್ಮುಕ್ತಂ ವೇದಾಂತಜ್ಞಾನತತ್ಪರಮ್ ।<br />ಆತ್ಮೈಕತ್ವವಿದಂ ಶಾಂತಂ <strong>ಶಂಕರಂ</strong> ಸದ್ಗುರುಂ ಭಜೇ ॥</p>
		<h1 class="level1-title" epub:type="title"><span class="date">ಜೂನ್ ೮</span><br /><span class="num">೧೬೦.</span> ಈ ‘ನಾಲ್ಕು’ ಇದ್ದವರಿಗೆ ಆತ್ಮಜ್ಞಾನ!</h1>
		<p class="bhashya-verse">ತಸ್ಮಾತ್ ಇದಂ ತ್ಯಕ್ತಸರ್ವಬಾಹ್ಯೈಷಣೈಃ ಅನನ್ಯಶರಣೈಃ ಪರಮ-ಹಂಸಪರಿವ್ರಾಜಕೈಃ ಅತ್ಯಾಶ್ರಮಿಭಿಃ ವೇದಾಂತವಿಜ್ಞಾನಪರೈರೇವ ವೇದನೀಯಮ್ ಪೂಜ್ಯತಮೈಃ ಆತ್ಮತತ್ತ್ವಮ್ ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೧೨-೧</p>
		<p class="bhashya-verse-meaning">ಹೊರಗಿನ ವಿಷಯಗಳಲ್ಲಿ ಆಶೆಯನ್ನು ಬಿಟ್ಟಿರುವ, ಮೋಕ್ಷವನ್ನೇ ಬಯಸುವ, ಪರಮಹಂಸ ಪರಿವ್ರಾಜಕರಾದ, ಆಶ್ರಮಧರ್ಮಗಳನ್ನು ಮೀರಿರುವ, ವೇದಾಂತವಿಜ್ಞಾನವನ್ನೇ ಚಿಂತಿಸುತ್ತಿರುವ ಮಹಾತ್ಮರಿಗೆ ಮಾತ್ರವೇ ಈ ಆತ್ಮೈಕತ್ವವು ತಿಳಿಯುತ್ತದೆ.</p>
		<p class="description">ವೇದಾಂತಗಳಲ್ಲಿ ಉಪದೇಶಿಸಿರುವ ಆತ್ಮಜ್ಞಾನವನ್ನು ಯಾರು ಬೇಕಾದರೂ ಪಡೆದು ಕೃತಾರ್ಥರಾಗಬಹುದು. ಇದಕ್ಕೆ ಯಾವ ಜಾತಿ, ವರ್ಣ, ಆಶ್ರಮ, ಲಿಂಗ, ಪಂಥಗಳ ಭೇದವೂ ಇಲ್ಲ. ಆದರೆ ಸಾಧಕರು ತೀವ್ರ ಮುಮುಕ್ಷುಗಳಾಗಿರಬೇಕು. ಸುಮ್ಮನೆ ವೇದಾಂತವನ್ನು ‘ಟೈಂ ಪಾಸ್’ ಗಾಗಿ ಓದಿದರೆ ಅಷ್ಟರಿಂದ ಆತ್ಮಜ್ಞಾನವಾಗಲಾರದು. ಈ ಕೆಳಗಿನ ನಾಲ್ಕು ಯೋಗ್ಯತೆಗಳು ಇದ್ದರೆ ಅಂಥವರಿಗೆ ಖಂಡಿತಾ ಆತ್ಮಜ್ಞಾನವುಂಟಾಗುತ್ತದೆ.</p>
		<p class="description"><strong>೧. ವಿಷಯವೈರಾಗ್ಯ :</strong> ಭೋಗವಸ್ತುಗಳಲ್ಲಿ ಆಸಕ್ತಿಯನ್ನು ಬಿಡಬೇಕು. ಕಾಮ್ಯವಸ್ತುಗಳು ಇಂದ್ರಿಯಗಳ ಶಕ್ತಿಯನ್ನು ನಾಶಮಾಡಿಬಿಡುವದರಿಂದ ಅವುಗಳಿಂದ ದೂರವಿರಬೇಕು.</p>
		<p class="description"><strong>೨. ಆತ್ಮತತ್ತ್ವದಲ್ಲಿ ನಿಷ್ಠೆ :</strong> ಆತ್ಮನನ್ನೇ ತಿಳಿದು ಈ ಜನ್ಮದಲ್ಲಿಯೇ ಕೃತಾರ್ಥನಾಗಲೇಬೇಕೆಂಬ ತೀವ್ರತೆಯು ಇರಬೇಕು.</p>
		<p class="description"><strong>೩. ಕಾಮ್ಯ ಕರ್ಮಗಳಲ್ಲಿ ಅನಾಸಕ್ತಿ :</strong> ಸ್ವರ್ಗಲೋಕಕ್ಕೆ ಸಾಧನವಾದ ಯಾವ ವೈದಿಕಕರ್ಮಗಳಲ್ಲೂ ಆಸಕ್ತಿಯಿಲ್ಲದೆ ನಿವೃತ್ತಿಧರ್ಮಪರಾಯಣನಾಗಿ ಶಾಂತನಾಗಿರಬೇಕು.</p>
		<p class="description"><strong>೪. ವೇದಾಂತವಾಕ್ಯಾರ್ಥಾನುಸಂಧಾನ :</strong> ಉಪನಿಷತ್ತುಗಳನ್ನು ಅನುಸಂಧಾನಮಾಡುತ್ತಾ ಆತ್ಮತತ್ತ್ವವನ್ನೇ ವಿಚಾರಮಾಡುತ್ತಾ ಇರಬೇಕು. ಇಂಥವರೇ ಪೂಜ್ಯರು. ಇವರಿಗೆ ಆತ್ಮೈಕತ್ವವಿಜ್ಞಾನವು ನಿಶ್ಚಿತವಾಗಿ ಉಂಟಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.09">
		<p class="intro-shloka">॥ ವಿವೇಕಿನೇ ಪಂಡಿತಾಯ ಶಂಕರಾಯ ನಮಃ ॥</p>
		<p class="shloka">ಪರಮಾರ್ಥವಿದಂ ಪ್ರಾಜ್ಞಂ ಪಂಡಿತಂ ಚ ವಿವೇಕಿನಮ್ ।<br />ಆತ್ಮನ್ಯೇವಾತ್ಮನಾ ತುಷ್ಟಂ ವಂದೇ <strong>ಶಂಕರ</strong> ದೇಶಿಕಮ್ ॥</p>
		<h1 class="level1-title" epub:type="title"><span class="date">ಜೂನ್ ೯</span><br /><span class="num">೧೬೧.</span> ಪಂಡಿತನಾದ ಬಾಲಿಶ!</h1>
		<p class="bhashya-verse">ಯದ್ಯಪಿ ಪಂಡಿತಃ ಬಾಲಿಶ ಏವಾಸೌ, ಪರಮಾರ್ಥತತ್ತ್ವಾನವ- ಬೋಧಾತ್; ಅವಿವೇಕೀ ಏವಾಸೌ ।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೪-೮೩</p>
		<p class="bhashya-verse-meaning">ಪಂಡಿತನಾಗಿದ್ದರೂ ಇವನು ಬಾಲಿಶನೇ, ಏಕೆಂದರೆ ಪರಮಾರ್ಥತತ್ತ್ವವನ್ನು ಸರಿಯಾಗಿ ತಿಳಿಯದಿರುವದರಿಂದ ಈ ಪಂಡಿತನು ಅವಿವೇಕಿಯೇ.</p>
		<p class="description">ಲೋಕದಲ್ಲಿ ಪಂಡಿತನೆಂದರೆ ಹೆಚ್ಚಿನ ವಿಷಯಗಳನ್ನು ಬಲ್ಲವನಾಗಿ ಚೆನ್ನಾಗಿ ಉಪನ್ಯಾಸಮಾಡಬಲ್ಲ ಚತುರನು. ಶ್ರೋತೃಗಳ ಮನಸ್ಸಿಗೆ ನಾಟುವಂತೆ ಹೊಸ ಹೊಸ ವಿಚಾರಗಳನ್ನು ತಿಳಿಸುವವನನ್ನು ‘ಪಂಡಿತ’ ಎನ್ನುತ್ತೇವೆ. ಇನ್ನು ತರ್ಕ, ವ್ಯಾಕರಣ, ಮೀಮಾಂಸಾ ಇವುಗಳನ್ನು ಬಲ್ಲವನನ್ನೂ ಲೋಕದಲ್ಲಿ ‘ಪಂಡಿತ’ ನೆನ್ನುತ್ತಾರೆ. ವೇದಶಾಸ್ತ್ರಪುರಾಣಗಳನ್ನು ಚೆನ್ನಾಗಿ ಅರಿತಿರುವವನೂ ಪಂಡಿತನೇ. ಮೇಧಾಸಾಮರ್ಥ್ಯ ವುಳ್ಳವನೂ ಪಂಡಿತನೇ.</p>
		<p class="description">ಆದರೆ ಆತ್ಮಜ್ಞಾನಿಗಳ ದೃಷ್ಟಿಯಿಂದ ಇವನೂ ಬಾಲಿಶನಾದ ಅವಿವೇಕಿಯೇ. ತನ್ನ ಪರಮಾರ್ಥಸ್ವರೂಪನಾಗಿರುವ ಸಚ್ಚಿದಾನಂದ ಆತ್ಮನನ್ನು ತಿಳಿಯದಿರುವದೇ ಅವಿವೇಕವು. ನಾನು ಪಂಡಿತ, ನಾನು ಶಾಸ್ತ್ರಕೋವಿದ, ನಾನು ವಾಗ್ಮಿ, ನಾನು ಮೇಧಾವಿ, ನಾನು ಶಾಸ್ತ್ರಜ್ಞ— ಎಂದು ತಿಳಿದಿರುವದೇ ಅಜ್ಞಾನವಲ್ಲವೆ? ಇವೆಲ್ಲವೂ ಬುದ್ಧಿಯ ಕಸರತ್ತು- ಕೌಶಲ! ಇದಾವುದೂ ನಿಜವಾದ ಆತ್ಮಜ್ಞಾನರೂಪವಾದ ಪಾಂಡಿತ್ಯವಲ್ಲ.</p>
		<p class="description">ಈ ವಿಶ್ವದ ಹಾಗೂ ಸಕಲ ಪ್ರಾಣಿಗಳ ಸ್ವರೂಪವಾಗಿರುವ ಪರಬ್ರಹ್ಮವನ್ನು ತಿಳಿದವನೇ ನಿಜವಾದ ಪಂಡಿತನು. ಪಂಡಾ ಎಂದರೆ ಆತ್ಮಜ್ಞಾನ, ಅದನ್ನುಳ್ಳವನೇ ಪಂಡಿತನು. ಬ್ರಹ್ಮಜ್ಞಾನಿಯೊಬ್ಬನೇ ನಿಜವಾದ ಪಂಡಿತ, ಇವನೇ ನಿಜವಾಗಿ ವಿವೇಕಿ; ಉಳಿದವರೆಲ್ಲ ಪಂಡಿತರಾದ ಅವಿವೇಕಿಗಳೇ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.10">
		<p class="intro-shloka">॥ ಭಕ್ತಿಭುಕ್ತಿಮುಕ್ತಿತತ್ತ್ವವಿದೇ ಶಂಕರಾಯ ನಮಃ ॥</p>
		<p class="shloka">ಭಕ್ತಿಯೋಗರಹಸ್ಯಜ್ಞಂ ಮುಕ್ತಿತತ್ತ್ವಪ್ರದರ್ಶಕಮ್ ।<br />ಭಕ್ತ್ಯಾ ಶ್ರೀ <strong>ಶಂಕರಂ</strong> ವಂದೇ ಗುರುಂ ಭಾಗವತಂ ಪರಮ್ ॥</p>
		<h1 class="level1-title" epub:type="title"><span class="date">ಜೂನ್ ೧೦</span><br /><span class="num">೧೬೨.</span> ಭಕ್ತಿಯಿಂದ ಮುಕ್ತಿ</h1>
		<p class="bhashya-verse">ಏವಂ ಭಗವತಃ ಸತ್ಯಪ್ರತಿಜ್ಞತ್ವಂ ಬುದ್ಧ್ವಾಭಗವದ್ಭಕ್ತೇಃ ಅವಶ್ಯಂ ಭಾವಿ ಮೋಕ್ಷಫಲಮ್ ಅವಧಾರ್ಯ ಭಗವಚ್ಛರಣೈಕ-ಪರಾಯಣೋ ಭವೇತ್ ।</p>
		<p class="bhashya-verse-source">ಗೀತಾಭಾಷ್ಯ ೧೮-೬೫</p>
		<p class="bhashya-verse-meaning">ಹೀಗೆ ಭಗವಂತನು ‘ಸತ್ಯಪ್ರತಿಜ್ಞ’ ನೆಂದು ತಿಳಿದು ಭಗವದ್ಭಕ್ತಿಯು ಮೋಕ್ಷಫಲವನ್ನು ಅವಶ್ಯವಾಗಿ ಕೊಡುತ್ತದೆ ಎಂದು ನಿರ್ಧರಿಸಿಕೊಂಡು ಸಾಧಕನು ಭಗವಂತನಿಗೆ ಸಂಪೂರ್ಣವಾಗಿ ಶರಣುಹೊಂದಬೇಕು.</p>
		<p class="description">ಭಗವಂತನು ಅರ್ಜುನನಿಗೆ ತನ್ನ ಉಪದೇಶದ ಕಡೆಯಲ್ಲಿ ಹೇಳಿರುವ ಸಂದೇಶವೇನೆಂದರೆ, ‘ಅರ್ಜುನನೆ, ನನಗೆ ಶರಣಾಗತನಾದರೆ ಅಂಥವನು ನನ್ನನ್ನೇ ಬಂದು ಸೇರುತ್ತಾನೆ’ ಎಂದು. “ಮಾಮೇವೈಷ್ಯಸಿ ಸತ್ಯಂ ತೇ ಪ್ರತಿಜಾನೇ ಪ್ರಿಯೋಽಸಿ ಮೇ” (ನನ್ನನ್ನೇ ಸೇರುತ್ತೀಯೆ. ಇದು ನನ್ನ ಪ್ರತಿಜ್ಞೆ, ನೀನು ನನಗೆ ಪ್ರಿಯನಾಗಿರುತ್ತೀಯೆ).</p>
		<p class="description">ಶ್ರೀಕೃಷ್ಣಪರಮಾತ್ಮನು ಸುಳ್ಳುಸುಳ್ಳು ಪ್ರತಿಜ್ಞೆಮಾಡುವವನಲ್ಲ. ಪರಮಾತ್ಮನು ‘ಸತ್ಯಪ್ರತಿಜ್ಞನು’ ; ತನ್ನ ಪ್ರತಿಜ್ಞೆಯಂತೆ ನಡೆದುಕೊಳ್ಳುವವನು, ಭಗವಂತನು. “ನನ್ನ ಭಕ್ತರನ್ನು ನಾನು ಕಾಪಾಡುತ್ತೇನೆ, ನನ್ನ ಭಕ್ತರು ಎಂದೆಂದಿಗೂ ನಾಶವಾಗುವದಿಲ್ಲ, ನನ್ನ ಭಕ್ತರನ್ನು ನಾನು ಸಂಸಾರಸಾಗರದಿಂದ ಮೇಲಕ್ಕೆ ಎತ್ತುತ್ತೇನೆ, ನನ್ನ ಭಕ್ತರು ನನ್ನನ್ನೇ ಬಂದು ಸೇರುತ್ತಾರೆ” —ಈ ಪ್ರತಿಜ್ಞೆಗಳೆಲ್ಲವೂ ಸರ್ವಜ್ಞಸರ್ವಶಕ್ತನಾದ ಭಗವಂತನ ಪ್ರತಿಜ್ಞೆಗಳು—ಎಂಬಿದನ್ನು ಸಾಧಕರು ಮರೆಯಬಾರದು!</p>
		<p class="description">ಭಕ್ತಿಯಿಂದ ಆತ್ಮಜ್ಞಾನವನ್ನು ಪಡೆದು ಅವಶ್ಯವಾಗಿ ಮುಕ್ತಿಯನ್ನೇ ಪಡೆಯಬಹುದು. ಭಗವದ್ಭಕ್ತಿಯಿಂದ ಮುಕ್ತಿಯು ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.11">
		<p class="intro-shloka">॥ ಸರ್ವಲೋಕಪಿತ್ರೇ ಶಂಕರಾಯ ನಮಃ ॥</p>
		<p class="shloka">ಕಾರುಣ್ಯಸಾಗರಂ ಶಾಂತಂ ಮಾತರಂ ಪಿತರಂ ಗುರುಮ್ ।<br /><strong>ಶಂಕರಂ</strong> ಭಾಸ್ಕರಂ ವಂದೇ ಬ್ರಹ್ಮತತ್ತ್ವಪ್ರದರ್ಶಕಮ್ ॥</p>
		<h1 class="level1-title" epub:type="title"><span class="date">ಜೂನ್ ೧೧</span><br /><span class="num">೧೬೩.</span> ‘ಗುರು’ ವೇ ನಿಜವಾದ ತಂದೆ</h1>
		<p class="bhashya-verse">ಗುರುರೇವ ಪಿತಾ, ಬ್ರಹ್ಮಶರೀರಸ್ಯ ವಿದ್ಯಯಾ ಜನಯಿತೃತ್ವಾತ್ ನಿತ್ಯಸ್ಯ ಅಜರಾಮರಣಸ್ಯ ಅಭಯಸ್ಯ ॥</p>
		<p class="bhashya-verse-source">ಪ್ರಶ್ನಭಾಷ್ಯ ೬-೮</p>
		<p class="bhashya-verse-meaning">ಗುರುವೇ ನಿಜವಾದ ತಂದೆಯು, ಏಕೆಂದರೆ ಶಿಷ್ಯರಿಗೆ ಬ್ರಹ್ಮವಿದ್ಯೆಯ ಮೂಲಕವಾಗಿ ಬ್ರಹ್ಮ ಸ್ವರೂಪವನ್ನು ತೋರಿಸಿ ಅವರನ್ನು ಬ್ರಹ್ಮಮಯರನ್ನಾಗಿ ಮಾಡುತ್ತಾನೆ. ಈ ಬ್ರಹ್ಮಶರೀರವು ನಿತ್ಯವೂ ಅಜರವೂ ಅಮೃತವೂ ಅಭಯವೂ ಆದದ್ದು.</p>
		<p class="description">ಲೌಕಿಕನಾದ ತಂದೆಯು ನಮಗೆ ಮಾಂಸಪಿಂಡಾತ್ಮಕವಾದ ಅನಿತ್ಯವಾದ ಶರೀರವನ್ನು ಕೊಡುತ್ತಾನೆ. ಲೌಕಿಕ ತಾಯಿತಂದೆಯರು ನಮ್ಮನ್ನು ಈ ಸಂಸಾರಬಂಧನಕ್ಕೆ ಬೀಳುವಂತೆ ಮಾಡಿರುತ್ತಾರೆ. ಆದರೆ ಬ್ರಹ್ಮವಿದ್ಯೋಪದೇಶಕನಾದ ಸದ್ಗುರುವು ನಮ್ಮನ್ನು ಈ ಜನ್ಮಜರಾಮರಣರೂಪವಾದ ಸಂಸಾರಬಂಧನದಿಂದ ಬಿಡಿಸುತ್ತಾನೆ. ಸದ್ಗುರುವು ಸಚ್ಛಿಷ್ಯನಿಗೆ ಬ್ರಹ್ಮವಿದ್ಯೆಯನ್ನು ಉಪದೇಶಿಸಿ ಅವನನ್ನು ಬ್ರಹ್ಮಮಯನನ್ನಾಗಿ ಚಿನ್ಮಾತ್ರನನ್ನಾಗಿ ಮಾಡಿಬಿಡುತ್ತಾನೆ. ಶಿಷ್ಯನ ಮನಸ್ಸಿನಲ್ಲಿ ಬ್ರಹ್ಮತತ್ತ್ವವು ನೆಲೆಗೊಳ್ಳುವಂತೆ ಮಾಡುವವನೇ ಅನ್ವರ್ಥ ಸದ್ಗುರು.</p>
		<p class="description">ಸದ್ಗುರುಗಳ ಮಾರ್ಗದರ್ಶನವು ನಮಗೆ ಬೇಕೇ ಬೇಕು. ಅವರ ಕೃಪಾನುಗ್ರಹಕ್ಕೆ ಪಾತ್ರರಾಗದೆ ನಾವು ಖಂಡಿತಾ ಮುಕ್ತರಾಗಲು ಸಾಧ್ಯವಿಲ್ಲ. ತಂದೆತಾಯಿಗಳಿಗಿಂತಲೂ ಬಂಧುಬಾಂಧವರಿಗಿಂತಲೂ ಭಗವಂತನಿಗಿಂತಲೂ ಅತ್ಯಂತ ಪೂಜ್ಯನಾದವನು ಸದ್ಗುರುವು. ಸದ್ಗುರುವೊಬ್ಬನೇ ನಮ್ಮನ್ನು ಭವಪಾಶದಿಂದ ಬಿಡಿಸಬಲ್ಲ. ಸದ್ಗುರುಮಾತ್ರ ನಮ್ಮನ್ನು ಸಂಸಾರ ಸಾಗರದಿಂದ ದಾಟಿಸಬಲ್ಲ. ಮುಮುಕ್ಷುವಿಗೆ ಸದ್ಗುರುವೇ ಸರ್ವಸ್ವ.</p>
		<p class="description"><strong>ತ್ವಮೇವ ಮಾತಾ ಚ ಪಿತಾ ತ್ವಮೇವ ತ್ವಮೇವ ಬಂಧುಶ್ಚ ಸಖಾ ತ್ವಮೇವ ।<br />ತ್ವಮೇವ ವಿದ್ಯಾ ದ್ರವಿಣಂ ತ್ವಮೇವ ತ್ವಮೇವ ಸರ್ವಂ ಮಮ ದೇವ ದೇವಖ್</strong></p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.12">
		<p class="intro-shloka">॥ ವಿದ್ಯಾಸಾಗರಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮವಿದ್ಯಾರತಂ ಶಾಂತಂ ಸರ್ವವಿದ್ಯಾಪ್ರಕಾಶಕಮ್ ।<br />ಸರ್ವವಿದ್ಯಾಪ್ರವೀಣಂ ತಂ ನೌಮಿ <strong>ಶಂಕರ</strong> ಭಾಸ್ವರಮ್ ॥</p>
		<h1 class="level1-title" epub:type="title"><span class="date">ಜೂನ್ ೧೨</span><br /><span class="num">೧೬೪.</span> ಬ್ರಹ್ಮವಿದ್ಯೆಯಿಂದ ಸರ್ವಜ್ಞತ್ವ</h1>
		<p class="bhashya-verse">ಸರ್ವವಿದ್ಯಾವೇದ್ಯಂ ವಸ್ತು ಅನಯೈವ ವಿಜ್ಞಾಯತೇ ।</p>
		<p class="bhashya-verse-source">ಮುಂಡಕಭಾಷ್ಯ ೧-೧</p>
		<p class="bhashya-verse-meaning">ಸಕಲ ವಿದ್ಯೆಗಳಿಂದಲೂ ತಿಳಿಯಲ್ಪಡಬೇಕಾಗಿರುವ ಸಕಲ ವಿಷಯ ಗಳೂ ಈ ಬ್ರಹ್ಮವಿದ್ಯೆಯಿಂದಲೇ ತಿಳಿಯಲ್ಪಡುತ್ತವೆ.</p>
		<p class="description">ಬ್ರಹ್ಮವಿದ್ಯೆಯು ಸರ್ವವಿದ್ಯೆಗಳಿಗೂ ಮೂಲವಾದದ್ದು; ಬ್ರಹ್ಮವೆಂದರೆ ಇಡೀ ವಿಶ್ವಕ್ಕೂ ಸಕಲ ಪ್ರಾಣಿಗಳಿಗೂ ಸ್ವರೂಪವು. ಬ್ರಹ್ಮವಲ್ಲದ್ದು ಯಾವದೊಂದೂ ಇಲ್ಲ. ಬ್ರಹ್ಮವೆಂದರೂ ಸರ್ವವೆಂದರೂ ಒಂದೇ. ಬ್ರಹ್ಮ, ಪೂರ್ಣಂ, ಸರ್ವಂ, ವಿಶ್ವಮ್—ಇವೆಲ್ಲಕ್ಕೂ ಒಂದೇ ಅರ್ಥ. ಬ್ರಹ್ಮವು ಪರಿಚ್ಛಿನ್ನವಾದ ಸಾಕಾರವಾದ ಸೋಪಾಧಿಕವಾದ ವಸ್ತುವಲ್ಲ.</p>
		<p class="description">ಇಂಥ ಬ್ರಹ್ಮವಿದ್ಯೆಯಿಂದ ಉಂಟಾಗುವ ಫಲವೆಂದರೆ ಸರ್ವಜ್ಞತ್ವವೇ. ಬ್ರಹ್ಮವಿದ್ಯೆಯಿಂದ ಸರ್ವಜ್ಞತ್ವವನ್ನು ಮಾನವನು ಪಡೆದುಕೊಳ್ಳುತ್ತಾನೆ. ಅಂದರೆ ಈ ಪ್ರಪಂಚದಲ್ಲಿ ತಿಳಿಯಲ್ಪಡಬೇಕಾಗಿರುವ ಸಕಲವಸ್ತುಗಳೂ ಪರಬ್ರಹ್ಮಕ್ಕಿಂತ ಅಂದರೆ ತನಗಿಂತ ಭಿನ್ನವಾಗಿಲ್ಲ—ಎಂಬ ನಿಶ್ಚಯಜ್ಞಾನವು ಉಂಟಾಗುತ್ತದೆ. ಕನಸಿನಲ್ಲಿ ನಾನಾ ವಸ್ತುಗಳನ್ನು ಕಾಣುತ್ತಾ ಇರುತ್ತೇವೆ. ಕನಸಿನಿಂದ ಎಚ್ಚೆತ್ತಕೂಡಲೇ ಅಲ್ಲಿ ‘ತೋರುತ್ತಿದ್ದ’ ಪ್ರಪಂಚವೆಲ್ಲವೂ ತಾನೇ, ತನಗಿಂತ ಬೇರೆಯಾಗಿ ಇಲ್ಲ—ಎಂದು ತಿಳಿದುಕೊಳ್ಳುವಂತೆಯೇ ಇದು.</p>
		<p class="description">ಈಗ ಅವಿದ್ಯೆಯಿಂದ ತೋರುತ್ತಿರುವ ಪ್ರಮಾತೃಪ್ರಮಾಣಪ್ರಮೇಯರೂಪವಾಗಿರುವ ವಿಶ್ವವೆಲ್ಲವೂ ಪರಬ್ರಹ್ಮವೇ ಹೊರತು ಅದಕ್ಕಿಂತ ಭಿನ್ನವಾಗಿಲ್ಲ—ಎಂಬ ನಿಶ್ಚಯಜ್ಞಾನಕ್ಕೇ ಹೆಸರು ಬ್ರಹ್ಮಜ್ಞಾನ. ಇಂಥ ಬ್ರಹ್ಮಜ್ಞಾನದಿಂದಲೇ ಶೋಕಮೋಹನಿವೃತ್ತಿ. ಈ ಬ್ರಹ್ಮಜ್ಞಾನವೇ ನಿಜವಾದ ಜ್ಞಾನ. ಉಳಿದ ಜ್ಞಾನಗಳೆಲ್ಲವೂ ಅಜ್ಞಾನವೇ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.13">
		<p class="intro-shloka">॥ ಸತ್ಯವ್ರತಾಯ ಶಂಕರಾಯ ನಮಃ ॥</p>
		<p class="shloka">ಸತ್ಯವ್ರತಂ ಸದಾಚಾರಂ ಸದಾಚಾರ್ಯಂ ತಪೋನಿಧಿಮ್ ।<br /><strong>ಶಂಕರಂ</strong> ಸತ್ಯನಿಷ್ಠಂ ತಂ ಪ್ರಣಮಾಮಿ ಪರಂ ಗುರುಮ್ ॥</p>
		<h1 class="level1-title" epub:type="title"><span class="date">ಜೂನ್ ೧೩</span><br /><span class="num">೧೬೫.</span> ಜ್ಞಾನೋತ್ಪತ್ತಿಗೆ ‘ಸತ್ಯವಚನ’ ವು ಬೇಕು</h1>
		<p class="bhashya-verse">ಸತ್ಯಸ್ಯ ಪುನಃ ಆಯತನತ್ವೇನ ಗ್ರಹಣಂ ಸಾಧನಾತಿಶಯತ್ವ ಜ್ಞಾಪನಾರ್ಥಮ್ ॥</p>
		<p class="bhashya-verse-source">ಕೇನಭಾಷ್ಯ ೪-೮</p>
		<p class="bhashya-verse-meaning">ಸತ್ಯವನ್ನು ಆಯತನವೆಂದು ಇಲ್ಲಿ ಪುನಃ ಹೇಳಿರುವದು ಜ್ಞಾನೋತ್ಪತ್ತಿಗೆ ಸತ್ಯವು ಹೆಚ್ಚಿನ ಸಾಧನವೆಂದು ತಿಳಿಸುವದಕ್ಕಾಗಿ.</p>
		<p class="description">ಮುಮುಕ್ಷು ಸಾಧಕರೆಂದು ತಮ್ಮನ್ನು ಕರೆದುಕೊಳ್ಳುವ ಅನೇಕರು ಧ್ಯಾನ, ಪೂಜೆ, ಜಪ, ತಪ ಮುಂತಾದ ಸಾಧನಗಳನ್ನು ತುಂಬಾ ಮಾಡುತ್ತಿರುತ್ತಾರೆ. ಆದರೆ ಅದೇಕೋ? ಸತ್ಯವ್ರತವನ್ನು ಮಾತ್ರ ಪಾಲಿಸುವದಿಲ್ಲ. ಸತ್ಯವು ಅಂದರೆ ಸತ್ಯವಚನವು ಮತ್ತು ಅನೃತತ್ಯಾಗವು. ಇದು ಜ್ಞಾನಪ್ರಾಪ್ತಿಗೆ ಬಹಳ ಮುಖ್ಯವಾದ ಸಾಧನವು.</p>
		<p class="description">ಸತ್ಯವೆಂದರೆ ಕಂಡದ್ದನ್ನು ಕಂಡಂತೆ, ಕೇಳಿದ್ದನ್ನು ಕೇಳಿದಂತೆ ಸಹಜವಾಗಿ ನುಡಿಯುವದು. ಸತ್ಯಕ್ಕೆ ಒಂದೇ ಮುಖ, ಒಂದೇ ಮಾರ್ಗ, ಒಂದೇ ಬಣ್ಣ, ಒಂದೇ ನಿಷ್ಠೆ, ಒಂದೇ ಗುರಿ. ಆದರೆ ಅಸತ್ಯಕ್ಕೆ? ನಾನಾ ಮುಖಗಳು, ನಾನಾ ಮಾರ್ಗಗಳು, ನೂರಾರು ಬಣ್ಣಗಳು, ನೂರಾರು ಗುರಿಗಳು. ಸತ್ಯವನ್ನು ಹೇಳುವದು ತುಂಬಾ ಸುಲಭ, ಆದರೆ ಸುಳ್ಳು ಹೇಳಬೇಕಾದರೆ ಪೂರ್ವಸಿದ್ಧತೆ ಬೇಕು. ಸರಾಗವಾಗಿ, ಸುಲಭವಾಗಿ ಸತ್ಯವನ್ನು ಹೇಳಬಹುದು. ಆದರೆ ಸುಳ್ಳನ್ನು ಹೇಳಬೇಕಾದರೆ ಮಾತ್ರ ತುಂಬಾ ಎಚ್ಚರಿಕೆವಹಿಸಬೇಕಾಗುತ್ತದೆ.</p>
		<p class="description">ಯಜ್ಞ ಯಾಗ ದಾನ ಧರ್ಮಾದಿ ಸಕಲ ಧರ್ಮಗಳಿಗಿಂತಲೂ ಸತ್ಯವೇ ಅತ್ಯಂತ ಹೆಚ್ಚಿನ ಸಾಧನವು. ಅಧ್ಯಾತ್ಮ ಸಾಧಕರಿಗಂತೂ ಸತ್ಯವ್ರತಾನುಷ್ಠಾನವು ತುಂಬಾ ತುಂಬಾ ಮುಖ್ಯವಾದದ್ದು. ಸಾವಿರಾರು ಅಶ್ವಮೇಧಯಾಗಗಳಿಗಿಂತಲೂ ಸತ್ಯವೇ ಹೆಚ್ಚಿನದೆಂದು ಶಾಸ್ತ್ರಗಳು ಸಾರುತ್ತಿವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.14">
		<p class="intro-shloka">॥ ಅವಿದ್ಯಾನಿವಾರಕಾಯ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಾಕೃತಸಂಸಾರನಿವರ್ತನವಿಚಕ್ಷಣಮ್ ।<br />ಬ್ರಹ್ಮವಿದ್ಯಾಸ್ವರೂಪಜ್ಞಂ <strong>ಶಂಕರಂ</strong> ನೌಮಿ ಭಾಸ್ಕರಮ್ ॥</p>
		<h1 class="level1-title" epub:type="title"><span class="date">ಜೂನ್ ೧೪</span><br /><span class="num">೧೬೬.</span> ‘ಅವಿದ್ಯಾನಿವೃತ್ತಿ’ ಯೇ ಮುಕ್ತಿ</h1>
		<p class="bhashya-verse">ಅವಿದ್ಯಾಕಲ್ಪಿತಸಂಸಾರಿತ್ವನಿವರ್ತನೇನ ನಿತ್ಯಮುಕ್ತಾತ್ಮಸ್ವರೂಪ-ಸಮರ್ಪಣಾತ್ ನ ಮೋಕ್ಷಃ ಅನಿತ್ಯಃ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೪</p>
		<p class="bhashya-verse-meaning">ಅವಿದ್ಯೆಯಿಂದ ಕಲ್ಪಿತವಾಗಿರುವ ಸಂಸಾರಿತ್ವವನ್ನು ನಾಶಮಾಡುವ ಮೂಲಕ ನಿತ್ಯಮುಕ್ತನಾಗಿರುವ ಆತ್ಮನ ಸ್ವರೂಪವನ್ನು ತೋರಿಸಿಕೊಡುವದೇ “ಮೋಕ್ಷ” ವಾದ್ದರಿಂದ ಈ ಮೋಕ್ಷವು ಅನಿತ್ಯವಾದದ್ದಲ್ಲ.</p>
		<p class="description">ಕರ್ಮೋಪಾಸನೆಗಳ ಫಲಗಳು ಹೊಸದಾಗಿ ಬರುವಂಥವುಗಳು, ಮತ್ತು ಸ್ವಲ್ಪ ಕಾಲವಿದ್ದು ಪುನಃ ನಾಶವಾಗುವಂಥವುಗಳು. ಈ ಫಲಗಳಿಗೆ ‘ಅಭ್ಯುದಯ’ ಎಂದು ಹೆಸರು. ಇವುಗಳು ಮೊದಲು ಇರಲಿಲ್ಲ, ಆಮೇಲೂ ಇರುವದಿಲ್ಲ; ಆದರೆ ಮಧ್ಯೆ ಮಾತ್ರ ಇರುವಂತೆ ತೋರುವದರಿಂದ ಇವುಗಳೆಲ್ಲವೂ ಅನಿತ್ಯವಾದ ಫಲಗಳೇ.</p>
		<p class="description">ಆದರೆ ಮೋಕ್ಷವು ಹೀಗಲ್ಲ. ಜೀವಾತ್ಮನಿಗೆ ಮೋಕ್ಷವು ಯಾವಾಗಲೂ ಸ್ವರೂಪವೇ ಆಗಿದೆ. ಅವಿದ್ಯೆಯಿಂದ ಈ ಸ್ವರೂಪವು ಮರೆಯಾದಂತಾಗಿದೆ. ಜೀವನಲ್ಲಿ ತೋರುತ್ತಿರುವ ಸಂಸಾರಿತ್ವವು ಇವನಿಗೆ ಸ್ವರೂಪವಲ್ಲ. ಅವಿದ್ಯೆಯಿಂದಲೇ ಸಂಸಾರಿತ್ವವು ತೋರುತ್ತಿದೆ. ಅವಿದ್ಯೆಯು ತೊಲಗಿದ ಕೂಡಲೇ ಇವನ ನಿಜಸ್ವರೂಪವು ಇವನಿಗೆ ದೊರಕಿದಂತಾಗುತ್ತದೆ.</p>
		<p class="description">ವೇದಾಂತವು ಇರುವ ಸಂಸಾರಿತ್ವವನ್ನು ಕಳೆಯುವುದೂ ಇಲ್ಲ, ಇಲ್ಲದ ಮೋಕ್ಷವನ್ನು ಹೊಸದಾಗಿ ಉಂಟುಮಾಡುವದೂ ಇಲ್ಲ; ನಿತ್ಯಪ್ರಾಪ್ತವಾಗಿರುವ ಮೋಕ್ಷಕ್ಕೆ ಅಡ್ಡಿಯಾಗಿರುವ ಅವಿದ್ಯೆಯನ್ನು ಮಾತ್ರ ಕಳೆಯುತ್ತದೆ. ಇಷ್ಟೇ ವೇದಾಂತದ ಕೆಲಸ. ವೇದಾಂತದಲ್ಲಿ ತಿಳಿಸಿರುವ ಮೋಕ್ಷವು ನಿತ್ಯವಾದದ್ದು, ಸ್ವಾಭಾವಿಕವಾದದ್ದು, ಎಲ್ಲರಿಗೂ ಸಮಾನವಾದದ್ದು. ಇದನ್ನು ಆತ್ಮಜ್ಞಾನದಿಂದ ಮಾತ್ರವೇ ಪಡೆದುಕೊಳ್ಳಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.15">
		<p class="intro-shloka">॥ ವೇದಸಾರಜ್ಞಾಯ ಶಂಕರಾಯ ನಮಃ ॥</p>
		<p class="shloka">ವೇದಮೂಲಪರಬ್ರಹ್ಮಜ್ಞಾನಿನಂ <strong>ಶಂಕರಂ</strong> ಶ್ರಯೇ ।<br />ಬ್ರಹ್ಮಾಭಿನ್ನಂ ಪರಂ ಜ್ಯೋತಿಃ ಧರ್ಮಾಧರ್ಮಾದಿವರ್ಜಿತಮ್ ॥</p>
		<h1 class="level1-title" epub:type="title"><span class="date">ಜೂನ್ ೧೫</span><br /><span class="num">೧೬೭.</span> ಜ್ಞಾನಿಯೇ ವೇದಗಳಿಗೂ ಮೂಲ</h1>
		<p class="bhashya-verse">ನ ಚ ಸ ನಿಯೋಕ್ತುಂ ಶಕ್ಯತೇ ಕೇನಚಿತ್, ಆಮ್ನಾಯಸ್ಯಾಪಿ ತತ್ಪ್ರಭವತ್ವಾತ್ ।</p>
		<p class="bhashya-verse-source">ಐತರೇಯಭಾಷ್ಯ–ಅವತರಣಿಕಾಭಾಷ್ಯ</p>
		<p class="bhashya-verse-meaning">ಬ್ರಹ್ಮಾತ್ಮಜ್ಞಾನಿಯನ್ನು ಯಾವ ವೇದವಾಕ್ಯವೂ ಕಟ್ಟಪ್ಪಣೆ ಮಾಡಲಾರದು. ಏಕೆಂದರೆ ವೇದವು ಕೂಡ ಅವನಿಂದಲೇ ಹುಟ್ಟಿರುತ್ತದೆ.</p>
		<p class="description">ಬ್ರಹ್ಮಜ್ಞಾನಿಯು ಪರಬ್ರಹ್ಮಸ್ವರೂಪನೇ ಎಂಬಿದನ್ನು ಭಗವತ್ಪಾದ ಶಂಕರರು ಮಾರ್ಮಿಕವಾಗಿ ಇಲ್ಲಿ ತಿಳಿಸಿದ್ದಾರೆ. ಅಜ್ಞಾನಿಗಳ ಕಣ್ಣಿಗೆ ಬ್ರಹ್ಮಜ್ಞಾನಿಯೆಂದರೆ ನಮ್ಮಂತೆಯೇ ಒಬ್ಬ ಮನುಷ್ಯ. ಅವನಿಗೂ ವರ್ಣ, ಆಶ್ರಮ, ಜಾತಿ, ಲಿಂಗ, ಮತ, ಪಂಥಗಳು ಇವೆ. ಅವನೂ ನಮ್ಮಂತೆಯೇ ಎಲ್ಲ ಕರ್ಮಗಳನ್ನೂ ಮಾಡುತ್ತಿರುತ್ತಾನೆ. ಅವನೂ ನಮ್ಮಂತೆಯೇ ಸಂಸಾರವನ್ನು ಮಾಡುತ್ತಿರುತ್ತಾನೆ. ಆದ್ದರಿಂದ ಅವನಿಗೂ ನಮ್ಮಂತೆಯೇ ವಿಧಿನಿಷೇಧಗಳಿರಬೇಕಲ್ಲವೆ? ಅವನಿಗೂ ಪುಣ್ಯಪಾಪಗಳ ಸಂಬಂಧವಿರುತ್ತದೆ ಯಲ್ಲವೆ? ಬ್ರಹ್ಮಜ್ಞಾನಿಗೂ ಮರಣಾನಂತರ ಪುಣ್ಯಲೋಕ ಪಾಪಲೋಕಗಳ ಗತಿಯು ಇರಲೇಬೇಕಲ್ಲವೆ? ಎಂದು ಅನೇಕರು ಕೇಳುತ್ತಿರುತ್ತಾರೆ.</p>
		<p class="description">ಅವರ ದೃಷ್ಟಿಯಿಂದ ಈ ಪ್ರಶ್ನೆಗಳೆಲ್ಲವೂ ಸರಿ, ಆದರೆ ಜ್ಞಾನಿಯ ದೃಷ್ಟಿಯಿಂದ ಇದಾವುದೂ ಹೊಂದುವದಿಲ್ಲ. ಬ್ರಹ್ಮವನ್ನು ತಿಳಿದಿರುವ ಬ್ರಹ್ಮಜ್ಞಾನಿಯು ಬ್ರಹ್ಮವೇ, ಪರಮಾತ್ಮ ಸ್ವರೂಪನೇ ಆಗಿರುತ್ತಾನೆ. ಆತ್ಮಜ್ಞಾನಕ್ಕೂ ಅನಾತ್ಮಜ್ಞಾನಕ್ಕೂ ಇದೇ ಮುಖ್ಯವಾದ ವ್ಯತ್ಯಾಸ! ಅನಾತ್ಮವಸ್ತುಗಳ ಜ್ಞಾನವಾದಮೇಲೂ ಆ ಅನಾತ್ಮವಸ್ತುಗಳೇ ಬೇರೆ, ತಾನು ಬೇರೆ. ಅದರ ಹೆಸರೇ ಅನಾತ್ಮ ವಸ್ತುಜ್ಞಾನ! ಆದರೆ ಇದು ಆತ್ಮಜ್ಞಾನ, ಬ್ರಹ್ಮಜ್ಞಾನ, ಬ್ರಹ್ಮಾತ್ಮಜ್ಞಾನ. ಬ್ರಹ್ಮವೇ ತಾನೆಂಬ ಅಬಾಧಿತವಾದ ಜ್ಞಾನ. ವೇದಗಳಿಗೆ ಮೂಲವಾಗಿರುವ ಬ್ರಹ್ಮವೇ ತಾನೆಂದು ತಿಳಿದಿರುವ ಜ್ಞಾನಿಗೆ ವೇದಗಳು ಕಟ್ಟಪ್ಪಣೆ ಮಾಡಲಾರವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.16">
		<p class="intro-shloka">॥ ಆತ್ಮನಿಷ್ಠಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮಜ್ಞಂ ಸರ್ವಗಂ ಶಾಂತಮ್ ಆತ್ಮನಿಷ್ಠಂ ನಿರಂಜನಮ್ ।<br />ನಿರ್ಭಯಂ ಭೀತಿಹಂತಾರಂ ಭಕ್ತ್ಯಾ ತಂ <strong>ಶಂಕರಂ</strong> ಭಜೇ ॥</p>
		<h1 class="level1-title" epub:type="title"><span class="date">ಜೂನ್ ೧೬</span><br /><span class="num">೧೬೮.</span> ತನ್ನಿಂದ ತನಗೆ ಭಯವಿರುವದಿಲ್ಲ</h1>
		<p class="bhashya-verse">ಅನ್ಯಸ್ಯ ಹಿ ಅನ್ಯತೋ ಭಯಂ ಭವತಿ, ನ ತು ಆತ್ಮನ ಏವ ಆತ್ಮನೋ ಭಯಂ ಯುಕ್ತಮ್ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೭</p>
		<p class="bhashya-verse-meaning">ಒಬ್ಬನಿಗೆ ಮತ್ತೊಬ್ಬನಿಂದಲ್ಲವೆ, ಭಯವೆಂಬುದು? ಆದರೆ ತನಗೆ ತನ್ನಿಂದಲೇ ಭಯವೆಂಬುದು ಇಲ್ಲವೇ ಇಲ್ಲ.</p>
		<p class="description">ಎಲ್ಲಿಯವರೆಗೆ ಮಾನವನಿಗೆ ಅವಿದ್ಯೆಯು ಇರುತ್ತದೆಯೋ ಅಲ್ಲಿಯವರೆಗೂ ಇವನಿಗೆ ಭಯವು ತಪ್ಪಿದ್ದಲ್ಲ. ದೇವತಾಭಕ್ತನಾಗಿರಬಹುದು, ಸಿದ್ಧಪುರುಷನಾಗಿರಬಹುದು, ಸರ್ವೈಶ್ವರ್ಯಗಳನ್ನೂ ಹೊಂದಿರಬಹುದು. ಅಷ್ಟೇ ಏಕೆ? ಸಾಕ್ಷಾತ್ ದೇವತೆಯೇ ಆಗಿರಬಹುದು. ಆಗಲೂ ಭಯವು ಇದ್ದೇ ಇರುತ್ತದೆ. ತಾನು ಒಬ್ಬ, ತನಗಿಂತ ಬೇರೊಬ್ಬ ಎಂಬ ಭೇದಬುದ್ಧಿಯು ಇದ್ದರೆ ಅಲ್ಲಿ ಖಂಡಿತವಾಗಿಯೂ ಭಯವು ಇದ್ದೇ ಇರುತ್ತದೆ.</p>
		<p class="description">ಭೇದಬುದ್ಧಿಗೇ ವೇದಾಂತದಲ್ಲಿ ‘ಅವಿದ್ಯಾ’ ಎಂದು ಹೆಸರು. ಅವಿದ್ಯೆಯೆಂದರೆ ತನ್ನನ್ನು ‘ಶರೀರೀ’ (ದೇಹವುಳ್ಳವನು) ಎಂದು ತಪ್ಪಾಗಿ ತಿಳಿದುಕೊಳ್ಳುವದು. ‘ಉಪಾಧಿಪರಿಚ್ಛಿನ್ನನು ನಾನು’ ಎಂದು ತಿಳಿಯುವದೇ ಅವಿದ್ಯೆಯು. ವಿದ್ಯೆಯಿಂದ ಅವಿದ್ಯೆಯು ನಾಶವಾಗುತ್ತದೆ. ತಾನು ನಿರುಪಾಧಿಕನಾದ ಪ್ರತ್ಯಗಾತ್ಮನು—ಎಂದು ತಿಳಿಯುವದೇ ವಿದ್ಯೆಯು. ಇಡೀ ಎಚ್ಚರವಾಗಿ ತೋರುತ್ತಿರುವವನು ತಾನೇ—ಎಂದು ಅರಿತಾಗ ಯಾರಿಂದ, ಯಾರಿಗೆ, ಹೇಗೆ, ಎಲ್ಲಿ, ಭಯ? ಅಭಯಸ್ವರೂಪವಾಗಿರುವ ಪರಬ್ರಹ್ಮವನ್ನು ತನ್ನ ಪರಮಾರ್ಥಸ್ವರೂಪವೆಂದು ಸರಿಯಾಗಿ ಶಾಸ್ತ್ರಾಚಾರ್ಯರ ಉಪದೇಶದಿಂದ ತಿಳಿದರೆ ಅವನಿಗೆ ಸರ್ವದಾ ಸರ್ವತ್ರ ಅಭಯವೇ. ಅದ್ವಯನಾದ ಆತ್ಮನ ಜ್ಞಾನದಿಂದಲೇ ಅಭಯಪ್ರಾಪ್ತಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.17">
		<p class="intro-shloka">॥ ಕರ್ಮಯೋಗರಹಸ್ಯವಿದೇ ಶಂಕರಾಯ ನಮಃ ॥</p>
		<p class="shloka">ಕರ್ಮಯೋಗರತಂ ಧೀರಂ ಯೋಗಿನಂ ಪರಹಂಸಕಮ್ ।<br />ಅಕ್ರಿಯಂ ಸಕ್ರಿಯಂ ವಂದೇ <strong>ಶಂಕರಂ</strong> ಯತಿಪುಂಗವಮ್ ॥</p>
		<h1 class="level1-title" epub:type="title"><span class="date">ಜೂನ್ ೧೭</span><br /><span class="num">೧೬೯.</span> ‘ಕರ್ಮಯೋಗಿ’ ಯೂ ಸಂನ್ಯಾಸಿಯೇ</h1>
		<p class="bhashya-verse">ನ ಕೇವಲಂ ನಿರಗ್ನಿಃ ಅಕ್ರಿಯ ಏವ ಸಂನ್ಯಾಸೀ ಯೋಗೀ ಚ, ಕಿಂ ತರ್ಹಿ, ಕರ್ಮಯೋಗೀ ಅಪಿ ।</p>
		<p class="bhashya-verse-source">ಗೀತಾಭಾಷ್ಯ ೬-೧</p>
		<p class="bhashya-verse-meaning">ಅಗ್ನಿಬಿಟ್ಟವನು ಕ್ರಿಯೆಬಿಟ್ಟವನು ಮಾತ್ರವೇ ಸಂನ್ಯಾಸಿ ಮತ್ತು ಯೋಗಿ ಎಂದರ್ಥವಲ್ಲ, ಮತ್ತೇನೆಂದರೆ ಕರ್ಮಯೋಗಿಯು ಕೂಡ ಸಂನ್ಯಾಸಿ ಹಾಗೂ ಯೋಗಿ ಎನಿಸಿಕೊಳ್ಳುತ್ತಾನೆ.</p>
		<p class="description">ಸಾಮಾನ್ಯವಾಗಿ ಲೋಕದಲ್ಲಿ ಅಗ್ನಿಯನ್ನು ಬಿಟ್ಟವನನ್ನು ಅಂದರೆ ಶಾಸ್ತ್ರೀಯ ಕರ್ಮಗಳನ್ನು ತ್ಯಾಗಮಾಡಿದವನನ್ನು ಸಂನ್ಯಾಸಿಗಳೆಂದೂ ಯೋಗಿಗಳೆಂದೂ ಕರೆಯುತ್ತಾರೆ. ಕಾಷಾಯವಸ್ತ್ರಧಾರಿಗಳಾಗಿ ಮುಂಡನ ಮಾಡಿಸಿಕೊಂಡು ಜಪಮಾಲೆಯನ್ನು ಧರಿಸಿ ದಂಡಕಮಂಡಲಗಳನ್ನು ಹಿಡಿದವರನ್ನು ‘ಸಂನ್ಯಾಸಿ’ ಗಳೆಂದು ಗೌರವಿಸುವದು ಲೋಕದಲ್ಲಿ ಕಂಡಿರುತ್ತದೆ. ಇವರನ್ನೇ ‘ಯೋಗಿ’ ಗಳೆಂದೂ ಕರೆಯುತ್ತಾರೆ. ಇವರು ಶ್ರೌತಸ್ಮಾರ್ತ ಕರ್ಮಗಳನ್ನು ತ್ಯಾಗಮಾಡಿರುವ ‘ಸಂನ್ಯಾಸಿ’ ಗಳು.</p>
		<p class="description">ದಿಟ, ಆದರೆ ಇವರನ್ನು ಮಾತ್ರ ಸಂನ್ಯಾಸಿಗಳೆನ್ನುವಂತಿಲ್ಲ. ಯಾರು ಕರ್ಮಯೋಗಿಗಳಾಗಿ ತಮ್ಮ ಕರ್ಮಗಳನ್ನೆಲ್ಲ ಭಗವದರ್ಪಣಬುದ್ಧಿಯಿಂದ ಮಾಡುತ್ತಿದ್ದಾರೆಯೋ ಅವರೆಲ್ಲರೂ ‘ಸಂನ್ಯಾಸಿ’ ಗಳೇ. ಕರ್ಮಯೋಗಿಗಳು ಕರ್ಮಸಂಗ, ಕರ್ತೃಸಂಗ, ಫಲಸಂಗಗಳನ್ನು ಸಂನ್ಯಾಸ ಮಾಡಿರುವದರಿಂದ ಇವರೂ ‘ಸಂನ್ಯಾಸಿ’ ಗಳೇ ಆಗಿರುತ್ತಾರೆ. ಭಗವಂತನಿಗೆ ಎಲ್ಲವನ್ನೂ ಅರ್ಪಣೆಮಾಡಿರುವದರಿಂದ ಇವರು ಯೋಗಿಗಳೂ ಆಗಿರುತ್ತಾರೆ. ಇವರು ಅಗ್ನಿಯನ್ನು ಇಟ್ಟುಕೊಂಡು ಕರ್ಮಾನುಷ್ಠಾನವನ್ನು ಮಾಡುವ ಗೃಹಸ್ಥರಾಗಿದ್ದರೂ ಕರ್ಮಯೋಗಿಗಳಾಗಿರುವದರಿಂದ ಸಂನ್ಯಾಸಿಗಳೂ ಯೋಗಿಗಳೂ ಆಗಿರುತ್ತಾರೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.18">
		<p class="intro-shloka">॥ ಅವಿದ್ಯಾದೋಷರಹಿತಾಯ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಾದೋಷನಿರ್ಮುಕ್ತಂ ಶೋಕಮೋಹಾದಿವರ್ಜಿತಮ್ ।<br />ಬ್ರಹ್ಮಾನಂದಪರಂ ಶಾಂತಂ ಸದ್ಗುರುಂ <strong>ಶಂಕರಂ</strong> ಭಜೇ ॥</p>
		<h1 class="level1-title" epub:type="title"><span class="date">ಜೂನ್ ೧೮</span><br /><span class="num">೧೭೦.</span> ಇದೆಲ್ಲವೂ ಅವಿದ್ಯೆಯ ಅನುಗ್ರಹ!</h1>
		<p class="bhashya-verse">ಲೋಕೋ ಹಿ ಅವಿದ್ಯಯಾ ಸ್ವಾತ್ಮನ್ಯಧ್ಯಸ್ತಯಾ ಕಾಮಕರ್ಮೋದ್ಭವಂದುಃಖಮನುಭವತಿ ।</p>
		<p class="bhashya-verse-source">ಕಾಠಕಭಾಷ್ಯ ೨-೨-೧೧</p>
		<p class="bhashya-verse-meaning">ಜನಗಳು ತಮ್ಮ ಮೇಲೆ ತಾವೇ ಮಾಡಿಕೊಂಡಿರುವ ಅವಿದ್ಯೆಯಿಂದ ಕಾಮಕರ್ಮಗಳನ್ನು ಉಂಟುಮಾಡಿಕೊಂಡು ದುಃಖವನ್ನು ಅನುಭವಿಸುತ್ತಾರೆ.</p>
		<p class="description">ಈ ಲೋಕದಲ್ಲಿ ದುಃಖವಿಲ್ಲದ ಮನುಷ್ಯರೇ ಇಲ್ಲವೆನ್ನಬಹುದು. ಪ್ರತಿಯೊಬ್ಬ ಮನುಷ್ಯನ ಜೀವನವೂ ದುಃಖದ ಮುದ್ದೆಯಾಗಿರುತ್ತದೆ. ದುಃಖಕ್ಕೆ ನೂರಾರು, ಸಹಸ್ರಾರು ಕಾರಣಗಳು. ನಿಜ ಹೇಳಬೇಕೆಂದರೆ, ಸಕಲ ದುಃಖಗಳಿಗೂ ಅವಿದ್ಯಾಕಾಮಗಳೇ ಮೂಲಕಾರಣ. ನೂರಾರು ಕಾಮಗಳನ್ನು ಮನಸ್ಸಿನಲ್ಲಿ ಎಬ್ಬಿಸಿಕೊಂಡು ಆ ಆಶೆಗಳನ್ನು ಪೂರೈಸಿಕೊಳ್ಳುವದಕ್ಕಾಗಿ ಮಾನವನು ಸಹಸ್ರಾರು ಕರ್ಮಗಳಲ್ಲಿ ತನ್ನನ್ನು ತೊಡಗಿಸಿಕೊಳ್ಳುತ್ತಾ ನರಳಾಡುತ್ತಿರುತ್ತಾನೆ. ಆಯಾ ಫಲಗಳು ಈಡೇರಿದರೂ ದುಃಖ, ಈಡೇರದಿದ್ದರೂ ದುಃಖ. ಇವೆಲ್ಲವೂ ಅವಿದ್ಯೆಯ ವರಪ್ರಸಾದವಲ್ಲವೆ!</p>
		<p class="description">ಈ ಕಾಮಗಳು ಮನಸ್ಸಿನಲ್ಲಿ ಏಳುವದಕ್ಕೆ ಅವಿದ್ಯೆಯೇ ಮೂಲಕಾರಣ. ಅವಿದ್ಯೆಯೆಂದರೆ ಅಜ್ಞಾನ. ಅಜ್ಞಾನವೆಂದರೆ ತನ್ನೊಳಗಿರುವ ಬ್ರಹ್ಮಾನಂದವನ್ನು ತಿಳಿಯದೆ ತಾನೊಬ್ಬ ದೇಹಧಾರಿಯಾದ ಮಾನವನು ಎಂಬ ತಪ್ಪುತಿಳಿವಳಿಕೆ. ಈ ಮಾಂಸದ ಮುದ್ದೆಯಾದ ದೇಹವನ್ನು ತಾನೆಂದು ತಿಳಿದು ಆ ದೇಹದ ಪೋಷಣೆಗಾಗಿ ಆ ದೇಹದ ಸಂತೋಷಕ್ಕಾಗಿ ಇಷ್ಟೊಂದು ಕಾಮಗಳನ್ನು ತುಂಬಿಕೊಂಡಿರುವದು ಅವಿದ್ಯೆಯಲ್ಲವೆ? ಎಷ್ಟು ಕಾಮಗಳನ್ನನುಭವಿಸಿದರೂ ಅದರಿಂದ ಇನ್ನೂ ಕಾಮದ ದಾಹವು ಜಾಸ್ತಿಯಾಗುತ್ತದೆಯೇ ಹೊರತು ಕಮ್ಮಿಯಾಗಲಾರದು. ಆತ್ಮಜ್ಞಾನದಿಂದಮಾತ್ರ ಪರಮಾನಂದಪ್ರಾಪ್ತಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.19">
		<p class="intro-shloka">॥ ಮಿಥ್ಯಾಪ್ರತ್ಯಯವಿದೂರಾಯ ಶಂಕರಾಯ ನಮಃ ॥</p>
		<p class="shloka">ಸರ್ವಾನರ್ಥಕರಾಧ್ಯಾಸನಿವರ್ತನವಿಚಕ್ಷಣಮ್ ।<br /><strong>ಶಂಕರಂ</strong> ಸದ್ಗುರುಂ ವಂದೇ ನಿವೃತ್ತಾಧ್ಯಾಸಮೀಶ್ವರಮ್ ॥</p>
		<h1 class="level1-title" epub:type="title"><span class="date">ಜೂನ್ ೧೯</span><br /><span class="num">೧೭೧.</span> ‘ಅಧ್ಯಾಸ’ ವೆಂದರೇನು?</h1>
		<p class="bhashya-verse">ಏವಮ್ ಅಯಮ್ ಅನಾದಿಃ ಅನಂತಃ ನೈಸರ್ಗಿಕೋಽಧ್ಯಾಸಃ ಮಿಥ್ಯಾಪ್ರತ್ಯಯರೂಪಃ ಕರ್ತೃತ್ವಭೋಕ್ತೃತ್ವಪ್ರವರ್ತಕಃ ಸರ್ವಲೋಕ- ಪ್ರತ್ಯಕ್ಷಃ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ–ಅಧ್ಯಾಸಭಾಷ್ಯ</p>
		<p class="bhashya-verse-meaning">ಹೀಗೆ ಅನಾದಿಯೂ ಅನಂತವೂ ನೈಸರ್ಗಿಕವೂ ಕರ್ತೃತ್ವಭೋಕ್ತೃತ್ವಗಳನ್ನು ಉಂಟುಮಾಡುವಂಥಾದ್ದೂ ಆದ ಮಿಥ್ಯಾಪ್ರತ್ಯಯರೂಪವಾದ ಅಧ್ಯಾಸವು ಸರ್ವಲೋಕಪ್ರತ್ಯಕ್ಷವಾಗಿರುತ್ತದೆ.</p>
		<p class="description">ಅಧ್ಯಾಸವೆಂದರೆ ಭ್ರಾಂತಿಜ್ಞಾನವು. ಭ್ರಾಂತಿಜ್ಞಾನವೆಂದರೆ ತಪ್ಪುತಿಳಿವಳಿಕೆಯು. ಇದಕ್ಕೇ ‘ಮಿಥ್ಯಾಪ್ರತ್ಯಯ’ ವೆಂದೂ ಹೆಸರು. ದೇಹಾದಿ ಗಳು ಆತ್ಮನಲ್ಲ, ಇವುಗಳು ಅನಾತ್ಮವಸ್ತುಗಳು; ಈ ಅನಾತ್ಮವನ್ನು ಆತ್ಮನೆಂದು ಅಂದರೆ ತಾನೆಂದು ತಿಳಿಯುವದೇ ಅಧ್ಯಾಸವು. ಶರೀರವೇ ಬೇರೆ, ಆತ್ಮನೇ ಬೇರೆ. ಎರಡನ್ನೂ ಸೇರಿಸಿಕೊಂಡು ‘ನಾನು’ ಎಂದು ತಿಳಿಯುವದೇ ಅಧ್ಯಾಸವು. ಈ ಅಧ್ಯಾಸವು ಅನಾದಿ ಹಾಗೂ ಅನಂತವಾಗಿದೆ. ಇದು ಎಂದು ಪ್ರಾರಂಭವಾಯಿತು? ಯಾರಿಂದ ಪ್ರಾರಂಭಗೊಂಡಿತು? ಹೇಗೆ ಬಂದಿತು? ಏತರಿಂದ ಪ್ರಾರಂಭವಾಯಿತು?—ಎಂಬುದು ತಿಳಿಯುವುದಿಲ್ಲವಾದ್ದರಿಂದ ಈ ಅಧ್ಯಾಸವು ಅನಾದಿ (ಪ್ರಾರಂಭವಿಲ್ಲದ್ದು) ಎಂದಾಯಿತು. ಮತ್ತು ಅನಂತವಾಗಿಯೂ ತೋರುತ್ತಿದೆ. ಇದಕ್ಕೆ ಮೊದಲಾಗಲಿ ಕೊನೆಯಾಗಲಿ ತೋರುತ್ತಿಲ್ಲ. ವಿವೇಕದಿಂದ ವಿಚಾರಮಾಡುವವರೆಗೂ ಇದು ಅನಾದಿಯೆಂದೂ ಅನಂತವೆಂದೂ ತೋರುತ್ತಿದೆ.</p>
		<p class="description">ಈ ಅಧ್ಯಾಸವು ಸರ್ವಲೋಕಪ್ರತ್ಯಕ್ಷವಾಗಿದೆ. ಲೋಕವೆಂದರೆ ಎರಡರ್ಥ. ಭೂರಾದಿ ಹದಿನಾಲ್ಕು ಭುವನಗಳು ಮತ್ತು ಬ್ರಹ್ಮಾದಿ ಪ್ರಾಣಿಗಳು; ಹದಿನಾಲ್ಕು ಲೋಕಗಳಲ್ಲಿರುವ ಸರ್ವ ಪ್ರಾಣಿಗಳಿಗೂ ಈ ಅಧ್ಯಾಸವು ಇರುತ್ತದೆ. ಈ ಅಧ್ಯಾಸದಿಂದಲೇ ಸಂಸಾರಬಂಧನ. ಜ್ಞಾನದಿಂದಲೇ ಇದರ ನಾಶ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.20">
		<p class="intro-shloka">॥ ವಾಸನಾಮರ್ಮಜ್ಞಾಯ ಶಂಕರಾಯ ನಮಃ ॥</p>
		<p class="shloka">ವಾಸನಾನಾಂ ಸ್ವಭಾವಜ್ಞಂ ವಾಸನಾವರ್ಜಿತಂ ಪ್ರಭುಮ್ ।<br /><strong>ಶಂಕರಂ</strong> ಸದ್ಗುರುಂ ವಂದೇ ವಾಸನಾಕ್ಷಯಕಾರಿಣಮ್ ॥</p>
		<h1 class="level1-title" epub:type="title"><span class="date">ಜೂನ್ ೨೦</span><br /><span class="num">೧೭೨.</span> ವಾಸನೆಗಳ ಪ್ರಾಬಲ್ಯ!</h1>
		<p class="bhashya-verse">ಯುಗಸಹಸ್ರಕೋಟ್ಯಂತರಿತಾಽಪಿ ಸಂಸಾರಿಣೋ ಜಂತೋಃ ಯಾ ಪುರಾ ಭಾವಿತಾ ವಾಸನಾ, ಸಾ ನ ನಶ್ಯತಿ ಆತ್ಮಜ್ಞಾನಮಂತರೇಣ ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೬-೯-೩</p>
		<p class="bhashya-verse-meaning">ಆತ್ಮಜ್ಞಾನವಿಲ್ಲದೆ ಹೋದರೆ ಸಂಸಾರಿಯಾದ ಜೀವಾತ್ಮನಿಗೆ ಹಿಂದಿನ ಸಹಸ್ರಾರು ಕೋಟಿಯುಗಗಳ ವಾಸನೆಯು ಏನು ಮಾಡಿದರೂ ನಾಶವಾಗದು.</p>
		<p class="description">ವಾಸನೆ, ಭಾವನೆ, ಸಂಸ್ಕಾರ, ಸ್ವಭಾವ, ಸಹಜಪ್ರವೃತ್ತಿ–ಇವೆಲ್ಲವೂ ಒಂದೇ. ಪ್ರತಿಯೊಂದು ಪ್ರಾಣಿಗೂ ಅದರದರ ಹಿಂದಿನ ವಾಸನೆಗಳು ಇರುತ್ತವೆ. ತಮ್ಮ ತಮ್ಮ ವಾಸನೆಗಳಿಗೆ ತಕ್ಕಂತೆಯೇ ಎಲ್ಲ ಪ್ರಾಣಿಗಳೂ ನಡೆದುಕೊಳ್ಳುತ್ತಿರುತ್ತವೆ. ಇದಕ್ಕೇ “ಸಂಸ್ಕಾರ” ವೆಂದೂ ಹೆಸರು. ಕಾರ್ಯೋನ್ಮುಖವಾದ ಮೇಲೆಯೇ ಆಯಾ ವಾಸನೆಯು ಇಂಥದ್ದೆಂದು ಅಭಿವ್ಯಕ್ತವಾಗುತ್ತದೆ. ಈ ವಾಸನೆಗಳು ಅಷ್ಟು ಸುಲಭವಾಗಿ ನಾಶವಾಗುವುದಿಲ್ಲ. ರೂಪವು ಬದಲಾವಣೆಯಾದ ಮಾತ್ರಕ್ಕೆ, ವೇಷಭೂಷಣ ಬದಲಾಯಿಸಿದ ಮಾತ್ರಕ್ಕೆ ಜನ್ಮಜನ್ಮಾಂತರಗಳ ಸಂಸ್ಕಾರಗಳು ಬದಲಾಗುತ್ತವೆಯೆ? ಸಂನ್ಯಾಸಿಗಳಾದ ಮಾತ್ರಕ್ಕೆ ವೈರಾಗ್ಯವು ಬಂದಿರುವುದಿಲ್ಲ, ಗೃಹಸ್ಥನಾದ ಮಾತ್ರದಿಂದ ವಿಷಯಲಂಪಟನಾಗಿರಬೇಕಾಗಿಲ್ಲ; ವೇದಾಂತ ಪ್ರವಚನಗಳನ್ನು ಮಾಡುತ್ತಿದ್ದ ಮಾತ್ರಕ್ಕೆ ಅವನಿಗೆ ವಾಸನಾಕ್ಷಯವಾಗಿರಬೇಕಾಗಿಲ್ಲ.</p>
		<p class="description">ಒಂದೇ ಕುಟುಂಬದಲ್ಲಿ ಒಂದೇ ದಂಪತಿಗಳಿಗೆ ಹತ್ತು ಮಕ್ಕಳು ಹುಟ್ಟಿದರೆ ಎಲ್ಲರಿಗೂ ಒಂದೇ ‘ಸಂಸ್ಕಾರ’ ವಿರುವುದಿಲ್ಲ. ಅವನವನಿಗೆ ಅವನವನ ಸಂಸ್ಕಾರ. ಹೊರಗಡೆಯ ಜನಗಳ ಕಣ್ಣಿಗೆ ಅವನು ಏನೇ ಆಗಿ ತೋರುತ್ತಿದ್ದರೂ ಅವನ ವಾಸನೆಗಳಿಗೆ ತಕ್ಕಂತೆಯೇ ಅವನು ನಡೆಯುತ್ತಿರುತ್ತಾನೆ. ಎಷ್ಟು ಪ್ರಾಣಿಗಳೋ ಅಷ್ಟು ವಾಸನೆಗಳು. ಆತ್ಮಜ್ಞಾನದಿಂದ ಮಾತ್ರವೇ ವಾಸನಾಕ್ಷಯ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.21">
		<p class="intro-shloka">॥ ಜ್ಞಾನಭಾನವೇ ಶಂಕರಾಯ ನಮಃ ॥</p>
		<p class="shloka">ನಷ್ಟಾವಿದ್ಯಂ ಬ್ರಹ್ಮಭೂತಂ ಲಬ್ಧಜ್ಞಾನಂ ತಪಸ್ವಿನಮ್ ।<br /><strong>ಶಂಕರಂ</strong> ಶಾಸಿತಾರಂ ಚ ವಂದೇ ಮುಕ್ತಂ ಪರಂ ಗುರುಮ್ ॥</p>
		<h1 class="level1-title" epub:type="title"><span class="date">ಜೂನ್ ೨೧</span><br /><span class="num">೧೭೩.</span> ಅವಿದ್ಯಾನಾಶವೇ ‘ಮೋಕ್ಷ’</h1>
		<p class="bhashya-verse">ಅವಿದ್ಯಾಯಾಃ ಅಪಾಯ ಏವ ಹಿ ಪರಪ್ರಾಪ್ತಿಃ ।</p>
		<p class="bhashya-verse-source">ಮುಂಡಕಭಾಷ್ಯ ೧-೬</p>
		<p class="bhashya-verse-meaning">ಅವಿದ್ಯೆಯ ನಾಶವೇ ಬ್ರಹ್ಮಪ್ರಾಪ್ತಿಯು, ಇದೇ ಮುಕ್ತಿಯು.</p>
		<p class="description">ಅವಿದ್ಯೆಯು ನಾಶವಾದುದಕ್ಕೇ ಮತ್ತೊಂದು ಹೆಸರು ‘ಪರಪ್ರಾಪ್ತಿ’. ಅವಿದ್ಯಾನಾಶವೆಂದರೂ ವಿದ್ಯಾಪ್ರಾಪ್ತಿಯೆಂದರೂ ಪರಪ್ರಾಪ್ತಿಯೆಂದರೂ ಒಂದೇ ಅರ್ಥ. ಅವಿದ್ಯೆಯಿಂದಲೇ ಅಲ್ಲವೆ, ನಮಗೆ ಬ್ರಹ್ಮದ ಪ್ರಾಪ್ತಿಯಾಗದಿರುವದು? ಕತ್ತಲೆಯಿಂದಲೇ ಅಲ್ಲವೆ, ನಮಗೆ ಇರುವ ವಸ್ತುಗಳ ಪ್ರಾಪ್ತಿಯಾಗದೇ ಇರುವದು? ಸೂರ್ಯೋದಯವಾಗಿ ಕತ್ತಲೆಯು ನಾಶವಾದ ಕೂಡಲೇ ಇರುವ ಪದಾರ್ಥಗಳೆಲ್ಲವೂ ಸರಿಯಾಗಿ ತೋರಿಕೊಳ್ಳುತ್ತವೆ. ಹೀಗೆಯೇ ಅವಿದ್ಯೆಯಿಂದ ನಮ್ಮ ಪರಮಾರ್ಥಸ್ವರೂಪವನ್ನು ಸರಿಯಾಗಿ ತಿಳಿಯದೆ ತಪ್ಪಾಗಿ ತಿಳಿದುಕೊಂಡಿರುತ್ತೇವೆ. ಶಾಸ್ತ್ರಾಚಾರ್ಯರ ಉಪದೇಶದ ಶ್ರವಣದಿಂದ ಈ ಅವಿದ್ಯೆಯು ನಾಶವಾದರೆ ಅದಕ್ಕೇ ಹೆಸರು “ಮೋಕ್ಷಪ್ರಾಪ್ತಿ” ಎಂದು.</p>
		<p class="description">ಬ್ರಹ್ಮವು ಲೋಕಾಂತರದಲ್ಲಿ ಜನ್ಮಾಂತರದಲ್ಲಿ ಕಾಲಾಂತರದಲ್ಲಿ ದೇಶಾಂತರದಲ್ಲಿ ದೇಹಾಂತರದಲ್ಲಿ ಪಡೆಯುವ ವಸ್ತುವಲ್ಲ. ನಮ್ಮೆಲ್ಲರ ಪರಮಾರ್ಥ ಸ್ವರೂಪವೇ ಬ್ರಹ್ಮವು. ಸಚ್ಚಿದಾನಂದ ಸ್ವರೂಪವೇ ಬ್ರಹ್ಮವು. ಪರಿಪೂರ್ಣಾನಂದ ಸ್ವರೂಪವೇ ಬ್ರಹ್ಮವು. ಅವಿದ್ಯೆಯಿಂದ ಮಾತ್ರವೇ ದೂರವಾದಂತಿರುವ ಬ್ರಹ್ಮತತ್ತ್ವವು ವಿದ್ಯೆಯು ಬಂದಕೂಡಲೇ ನಮ್ಮ ಸ್ವರೂಪವೆಂದು ಅರ್ಥವಾಗಿಬಿಡುತ್ತದೆ. ಅವಿದ್ಯಾನಾಶವಾದರೆ ಬ್ರಹ್ಮಪ್ರಾಪ್ತಿಯು ತಾನೇ ತಾನಾಗಿ ಆಗಿಬಿಡುತ್ತದೆ.</p>
		<p class="description">ಆದ್ದರಿಂದ ಮುಕ್ತಿಗೆ ಅಡ್ಡಿಯಾಗಿರುವ ಅವಿದ್ಯೆಯನ್ನು ನಾಶಮಾಡಿಕೊಳ್ಳುವದೇ ವೇದಾಂತದ ಪ್ರಯೋಜನ. ಅವಿದ್ಯಾನಿವೃತ್ತಿಯೇ ಪರಮಪ್ರಯೋಜನ. ಅವಿದ್ಯಾನಿವೃತ್ತಿಯೇ ಮೋಕ್ಷ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.22">
		<p class="intro-shloka">॥ ಸರ್ವಹಿತಬೋಧಕಾಯ ಶಂಕರಾಯ ನಮಃ ॥</p>
		<p class="shloka">ಸರ್ವವೇದಾಂತಸಾರಜ್ಞಂ ಬ್ರಹ್ಮಜ್ಞಂ ಪರಮಂ ಗುರುಮ್ ।<br />ಜೀವನ್ಮುಕ್ತಂ ಪರಂ ಪ್ರಾಜ್ಞಂ ವಂದೇ <strong>ಶಂಕರ</strong> ಮಕ್ಷರಮ್ ॥</p>
		<h1 class="level1-title" epub:type="title"><span class="date">ಜೂನ್ ೨೨</span><br /><span class="num">೧೭೪.</span> ವೇದಾಂತಗಳ ಸಿದ್ಧಾಂತವೆಲ್ಲ ಇಷ್ಟೇ!</h1>
		<p class="bhashya-verse">ಜಗತಶ್ಚ ಯನ್ಮೂಲಂ ತತ್ಪರಿಜ್ಞಾನಾತ್ ಪರಂ ಶ್ರೇಯಃ ಇತಿ ಸರ್ವೋಪನಿಷದಾಂ ನಿಶ್ಚಿತೋಽರ್ಥಃ ।</p>
		<p class="bhashya-verse-source">ಪ್ರಶ್ನಭಾಷ್ಯ ೬-೧</p>
		<p class="bhashya-verse-meaning">ಸಕಲ ಜಗತ್ತಿಗೂ ಮೂಲಕಾರಣವಾದದ್ದು ಬ್ರಹ್ಮವು. ಇಂಥ ಬ್ರಹ್ಮದ ಸ್ವರೂಪವನ್ನು ತಿಳಿದುಕೊಂಡರೆ ಮಾತ್ರವೇ ಪರಮಶ್ರೇಯಸ್ಸು ಲಭಿಸುತ್ತದೆ ಎಂಬುದಿಷ್ಟೇ ಎಲ್ಲ ಉಪನಿಷತ್ತುಗಳ ನಿಶ್ಚಿತವಾದ ಸಂದೇಶವು.</p>
		<p class="description">ಉಪನಿಷತ್ತುಗಳು ವೇದಗಳ ಸಾರ, ಉಪನಿಷತ್ತುಗಳು ಮಾನವರ ಸಂಪತ್ತು, ಉಪನಿಷತ್ತುಗಳು ಮೋಕ್ಷಶಾಸ್ತ್ರ; ಉಪನಿಷತ್ತುಗಳು ಹದಿನಾಲ್ಕು—೧. ಶುಕ್ಲಯಜುರ್ವೇದದ <strong>ಈಶಾವಾಸ್ಯ</strong> ಉಪನಿಷತ್ತು ೨. ಸಾಮವೇದದ <strong>ಕೇನ</strong> ಉಪನಿಷತ್ತು ೩. ಕೃಷ್ಣಯಜುರ್ವೇದದ <strong>ಕಾಠಕ</strong> ಉಪನಿಷತ್ತು ೪. ಅಥರ್ವವೇದದ <strong>ಪ್ರಶ್ನ</strong> ಉಪನಿಷತ್ತು ೫. ಅಥರ್ವವೇದದ <strong>ಮುಂಡಕ</strong> ಉಪನಿಷತ್ತು ೬. ಅಥರ್ವವೇದದ <strong>ಮಾಂಡೂಕ್ಯ</strong> ಉಪನಿಷತ್ತು ೭. ಕೃಷ್ಣಯಜುರ್ವೇದದ <strong>ತೈತ್ತಿರೀಯ</strong> ಉಪನಿಷತ್ತು ೮. ಋಗ್ವೇದದ <strong>ಐತರೇಯ</strong> ಉಪನಿಷತ್ತು ೯. ಸಾಮವೇದದ <strong>ಛಾಂದೋಗ್ಯ</strong> ಉಪನಿಷತ್ತು ೧೦. ಶುಕ್ಲಯಜುರ್ವೇದದ <strong>ಬೃಹದಾರಣ್ಯಕ</strong> ಉಪನಿಷತ್ತು ೧೧. ಕೃಷ್ಣಯಜುರ್ವೇದದ <strong>ಶ್ವೇತಾಶ್ವತರ</strong> ಉಪನಿಷತ್ತು ೧೨. ಅಥರ್ವವೇದದ <strong>ಕೈವಲ್ಯ</strong> ಉಪನಿಷತ್ತು ೧೩. ಋಗ್ವೇದದ <strong>ಕೌಷೀತಕಿ</strong> ಉಪನಿಷತ್ತು ಮತ್ತು ೧೪. ಅಥರ್ವವೇದದ <strong>ಜಾಬಾಲ</strong> ಉಪನಿಷತ್ತು. (ಇವುಗಳಲ್ಲಿ ಹತ್ತಕ್ಕೆ ಮಾತ್ರ ಶಾಂಕರಭಾಷ್ಯವಿದೆ.)</p>
		<p class="description">ಈ ಹದಿನಾಲ್ಕೂ ಉಪನಿಷತ್ತುಗಳಲ್ಲಿ ಪರಬ್ರಹ್ಮದ ಸ್ವರೂಪವನ್ನು ತಿಳಿಸಿರುತ್ತದೆ. ಪರಬ್ರಹ್ಮವೇ ಈ ಸಮಸ್ತ ಜಗತ್ತಿಗೂ ಮೂಲಕಾರಣವೆಂದೂ, ಬ್ರಹ್ಮಾತ್ಮಜ್ಞಾನದಿಂದಲೇ ಮೋಕ್ಷವೆಂದೂ ಉಪನಿಷತ್ತುಗಳಲ್ಲಿ ಪ್ರತಿಪಾದಿಸಿರುತ್ತದೆ. ಇಷ್ಟೇ ಸಕಲ ವೇದಾಂತಗಳ ಸಾರವು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.23">
		<p class="intro-shloka">॥ ಸರ್ವಸಂಸಾರಬಂಧನವಿದೂರಾಯ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಾಧ್ವಾಂತಹರ್ತಾರಂ ಮೋಕ್ಷಾನಂದಪ್ರದರ್ಶಕಮ್ ।<br />ವಂದೇ ಶ್ರೀ <strong>ಶಂಕರಾ</strong> ಚಾರ್ಯಂ ಬ್ರಹ್ಮಾನಂದಪರಾಯಣಮ್ ॥</p>
		<h1 class="level1-title" epub:type="title"><span class="date">ಜೂನ್ ೨೩</span><br /><span class="num">೧೭೫.</span> ಅವಿದ್ಯಾನಿವೃತ್ತಿಯೇ ವೇದಾಂತಗಳ ಗುರಿ</h1>
		<p class="bhashya-verse">ಅಸ್ಯ ಅನರ್ಥಹೇತೋಃ ಪ್ರಹಾಣಾಯ ಆತ್ಮೈಕತ್ವವಿದ್ಯಾಪ್ರತಿ-ಪತ್ತಯೇ ಸರ್ವೇ ವೇದಾಂತಾಃ ಆರಭ್ಯಂತೇ ॥</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ–ಅಧ್ಯಾಸಭಾಷ್ಯೋಪಸಂಹಾರಃ</p>
		<p class="bhashya-verse-meaning">ಆತ್ಮೈಕತ್ವವಿದ್ಯೆಯನ್ನು ಉಪದೇಶಿಸಿ ಅನರ್ಥಹೇತುವಾದ ಅಧ್ಯಾಸವನ್ನು ನಾಶಪಡಿಸುವದಕ್ಕಾಗಿಯೇ ಎಲ್ಲ ಉಪನಿಷತ್ತುಗಳೂ ಹೊರಟಿವೆ.</p>
		<p class="description">ಈ ಮೇಲಿನ ವಾಕ್ಯದಲ್ಲಿ ಶ್ರೀಶಂಕರರು ವೇದಾಂತಗಳ ‘ಗುರಿ’ ಏನೆಂಬುದನ್ನು ಬಹುಸುಂದರವಾಗಿ ಸ್ಪಷ್ಟವಾಗಿ ತಿಳಿಸಿದ್ದಾರೆ.</p>
		<p class="description">ಸಕಲಪ್ರಾಣಿಗಳಿಗೂ ಏನಾದರೂ ದುಃಖ, ಚಿಂತೆ, ತಾಪ, ಗೋಳಾಟ ವಿರುತ್ತದೆಯಲ್ಲವೆ? ಇದಕ್ಕೇ ಹೆಸರು ಅನರ್ಥ, ಸಂಸಾರ, ಶೋಕ, ಭಯ—ಎಂದು. ಇದಕ್ಕೆ ಹೇತುವಾದದ್ದು <strong>ಅವಿದ್ಯಾ</strong> ಅಥವಾ <strong>ಅಧ್ಯಾಸವು</strong>.</p>
		<p class="description"><strong>ಅಧ್ಯಾಸ</strong> ವೆಂದರೆ, ದೇಹ ಇಂದ್ರಿಯ ಮನಸ್ಸು ಬುದ್ಧಿ ಪ್ರಾಣಗಳನ್ನು ತಾನೆಂದು ತಿಳಿದು ಅವುಗಳ ಧರ್ಮಗಳನ್ನು ತನ್ನವೆಂದು ತಿಳಿಯುವದು.</p>
		<p class="description">ಈ ಅಧ್ಯಾಸವು ಅನಾದಿಯಾಗಿ ಅನಂತವಾಗಿ ಸಾರ್ವಜನೀನವಾಗಿ ತೋರುತ್ತಿರುವ ಮಹಾರೋಗವು. <strong>ಈ ಅಧ್ಯಾಸರೋಗಕ್ಕೆ ಆತ್ಮಜ್ಞಾನವೊಂದೇ ಔಷಧಿಯು.</strong> <strong>ಆತ್ಮಜ್ಞಾನವಿಲ್ಲದೆ ಇದು ತೊಲಗಲಾರದು</strong>.</p>
		<p class="description">ವೇದಾಂತವಾಕ್ಯಾರ್ಥವಿಚಾರವೊಂದರಿಂದಲೇ ಈ ಆತ್ಮಜ್ಞಾನವು ಉದಯಿಸಬೇಕೇ ಹೊರತು ಬೇರೆ ಇನ್ನು ಯಾವ ದಾರಿಯೂ ಇಲ್ಲ. ಆತ್ಮ ಸ್ವರೂಪವನ್ನು ಸರಿಯಾಗಿ ವಿವೇಚಿಸಿ, ಅನಾತ್ಮವಸ್ತುಗಳಿಂದ ಅದನ್ನು ಬಿಡಿಸಿ ನಮಗೆ ಅರ್ಥವಾಗುವಂತೆ ಉಪದೇಶಿಸುವದೇ ವೇದಾಂತಗಳ ಗುರಿ, ತಾತ್ಪರ್ಯ. ಶ್ರೀಶಂಕರಭಗವತ್ಪಾದಾಚಾರ್ಯರ ಭಾಷ್ಯಗ್ರಂಥಗಳನ್ನು ಆಳವಾಗಿ ಅಧ್ಯಯನಮಾಡುವಂಥ, ಅವುಗಳ ಅರ್ಥವನ್ನು ಅನುಭವದಲ್ಲಿ ಕಾಣುವಂಥ ಯೋಗ್ಯತೆಯು ನಮ್ಮೆಲ್ಲರಿಗೂ ಉಂಟಾಗಲಿ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.24">
		<p class="intro-shloka">॥ ಸಂಸಾರದುಃಖನಿವಾರಕಾಯ ಶಂಕರಾಯ ನಮಃ ॥</p>
		<p class="shloka">ಸರ್ವದುಃಖವಿನಿರ್ಮುಕ್ತಸದಾನಂದಸ್ವರೂಪಿಣಮ್ ।<br /><strong>ಶಂಕರಂ</strong> ಕರುಣಾಸಿಂಧುಂ ವೇದಾಂತಾಚಾರ್ಯಮಾಶ್ರಯೇ ॥</p>
		<h1 class="level1-title" epub:type="title"><span class="date">ಜೂನ್ ೨೪</span><br /><span class="num">೧೭೬.</span> ವೇದಾಂತದಿಂದ ಪ್ರಯೋಜನವೇನು?</h1>
		<p class="bhashya-verse">ಪ್ರಯೋಜನಂ ಚ ಅಸ್ಯಾಃ ಉಪನಿಷದಃ ಆತ್ಯಂತಿಕೀ ಸಂಸಾರ-ನಿವೃತ್ತಿಃ ಬ್ರಹ್ಮಪ್ರಾಪ್ತಿಲಕ್ಷಣಾ ।</p>
		<p class="bhashya-verse-source">ಕಾಠಕಭಾಷ್ಯ–ಅವತರಣಿಕಾಭಾಷ್ಯ</p>
		<p class="bhashya-verse-meaning">ಉಪನಿಷತ್ತುಗಳಿಗೆ ಪ್ರಯೋಜನವೇನೆಂದರೆ, ಸಂಪೂರ್ಣವಾಗಿ ಸಂಸಾರವು (ಜನ್ಮಜರಾಮರಣವು) ನಿವೃತ್ತಿಯಾಗುವದೇ. ಇದೇ ಬ್ರಹ್ಮಪ್ರಾಪ್ತಿರೂಪವಾದ ಮೋಕ್ಷವು.</p>
		<p class="description">ಈಗಿನ ಕಾಲಕ್ಕೆ ನಮಗೆ ಬೇಕಾದದ್ದು ಹಣ, ಕೀರ್ತಿ, ಅಧಿಕಾರ, ಪುಣ್ಯರಾಶಿ; ಈ ಸಂಪಾದನೆಗೆ ಬೇಕಾದುದನ್ನು ಓದಬೇಕೇ ಹೊರತು ‘ಆ ಹಳೇ ಕಾಲದ ಗೊಡ್ಡು ವೇದಾಂತ ಯಾರಿಗೆ ಬೇಕು? ಅದರಿಂದ ಇಂದಿನ ಕಾಲದ ಜನಾಂಗಕ್ಕೆ ಏನೂ ಪ್ರಯೋಜನವಿಲ್ಲ’ ಎಂದು ಕೆಲವರು ವಿಚಾರವಾದಿಗಳು ಆಗಾಗ್ಗೆ ಹೇಳುತ್ತಿರುವುದುಂಟು.</p>
		<p class="description">ದಿಟ, ಅವರು ಹೇಳುವಂತೆ ವೇದಾಂತದಿಂದ ಯಾವ ಐಹಿಕಫಲಗಳೂ ದೊರಕದಿರಬಹುದು. ಆದರೆ, ಹಾಗೆಂದ ಮಾತ್ರಕ್ಕೆ ವೇದಾಂತದಿಂದ ಏನೂ ಪ್ರಯೋಜನವೇ ಇಲ್ಲವೆನ್ನಬಾರದು. ಸೂರ್ಯನ ಬೆಳಕು ಬಂದರೆ ನಮಗೆ ಅದರಿಂದ ಹಣ ಸಿಗುವದಿಲ್ಲ, ಭೋಗಸಾಮಗ್ರಿಗಳೂ ದೊರಕುವದಿಲ್ಲ. ಹಾಗಾದರೆ ಬೆಳಕೇ ಬೇಡವೆಂದರ್ಥವೆ? ಸೂರ್ಯನ ಬೆಳಕಿನಿಂದ ಕತ್ತಲೆಯು ತೊಲಗುತ್ತದೆ. ಅದರಿಂದ ಪ್ರಯೋಜನವಿಲ್ಲವೆ? ಇದೆ. ಕತ್ತಲೆಯಿಂದ ಉಂಟಾಗಿದ್ದ ಅನರ್ಥಗಳು ತೊಲಗುತ್ತದೆ.</p>
		<p class="description">ಹಾಗೆಯೇ ವೇದಾಂತದಿಂದ ನಮ್ಮ ನಿತ್ಯಜೀವನಕ್ಕೆ ಬೇಕಾಗಿರುವ ಅಕ್ಕಿ, ಬೇಳೆ, ಉಪ್ಪು, ಎಣ್ಣೆ, ತರಕಾರಿಗಳು ಸಿಗದಿರಬಹುದು. ಆದರೆ ಆತ್ಮಜ್ಞಾನವು ದೊರಕುತ್ತದೆ. ಆತ್ಮಜ್ಞಾನದಿಂದ ಪರಮಾನಂದಪ್ರಾಪ್ತಿ, ಇದೇ ಮುಕ್ತಿಯು. ಮುಕ್ತಿ ದೊರಕಿತೆಂದರೆ ಅಂಥವನ ಬಾಳು ಸಾರ್ಥಕ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.25">
		<p class="intro-shloka">॥ ಜೀವಬ್ರಹ್ಮೈಕ್ಯಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಾತ್ಮಜ್ಞಾನಸಂಪನ್ನಂ ಬ್ರಹ್ಮಾತ್ಮಜ್ಞಾನಬೋಧಕಮ್ ।<br />ಬ್ರಹ್ಮಜ್ಞಾನಿವರೇಣ್ಯಂ ಶ್ರೀ <strong>ಶಂಕರಂ</strong> ನೌಮಿ ಸರ್ವದಾ ॥</p>
		<h1 class="level1-title" epub:type="title"><span class="date">ಜೂನ್ ೨೫</span><br /><span class="num">೧೭೭.</span> “ಬ್ರಹ್ಮವೇ ಜೀವನು” ಎಂಬುದು ಹೇಗೆ?</h1>
		<p class="bhashya-verse">ತದೇವ ಕಾರಣಂ ಬ್ರಹ್ಮ ಬುದ್ಧೌ ದ್ರಷ್ಟೃ ಶ್ರೋತೃ ಮಂತೃ ವಿಜ್ಞಾತೃ ಇತ್ಯೇವಂ ವಿಶೇಷವತ್ ಉಪಲಭ್ಯತೇ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೬</p>
		<p class="bhashya-verse-meaning">ಜಗತ್ಕಾರಣವಾದ ಆ ಬ್ರಹ್ಮವೇ ನಮ್ಮಗಳ ಬುದ್ಧಿಯಲ್ಲಿ ದ್ರಷ್ಟೃವಾಗಿ ಶ್ರೋತೃವಾಗಿ ಮಂತೃವಾಗಿ ವಿಜ್ಞಾತೃವಾಗಿ ಅನೇಕ ಉಪಾಧಿಗಳನ್ನು ಉಳ್ಳದ್ದಾಗಿ ತೋರುತ್ತಿದೆ.</p>
		<p class="description">ವೇದಾಂತಗಳಲ್ಲಿ “ಬ್ರಹ್ಮವೇ ನಮ್ಮ ಆತ್ಮ” ವೆಂದು ಹೇಳುವದನ್ನು ಕೇಳಿರುತ್ತೇವೆ. ಈ ಮಾತನ್ನು ಕೇಳಿದಾಗ ನಮಗೆ ಆಶ್ಚರ್ಯವಾಗುತ್ತದಲ್ಲವೆ? ನಾನೊಬ್ಬ ಸಾಮಾನ್ಯನಾದ ಜೀವಿ, ನಾನೊಬ್ಬ ಮಹಾಸಂಸಾರಿ; ಬ್ರಹ್ಮವು ಅಸಂಸಾರಿ. ಬ್ರಹ್ಮ ಬೇರೆ, ನಾನು ಬೇರೆ ಎಂದೇ ನಮಗೆ ತೋರುತ್ತಿದೆ. ಸಂಸಾರಿಗಳಾದ ನಾವುಗಳು ಬ್ರಹ್ಮವನ್ನು ಧ್ಯಾನಮಾಡಿ ಅದರ ಅನುಗ್ರಹವನ್ನು ಹೊಂದಬೇಕೇ ಹೊರತು ನಾನೇ ಬ್ರಹ್ಮವೆಂಬುದು ಖಂಡಿತಾ ಹೊಂದುವ ಮಾತಲ್ಲ—ಎಂದು ನಮ್ಮೆಲ್ಲರ ಅಭಿಪ್ರಾಯ.</p>
		<p class="description">ಪರಬ್ರಹ್ಮವೇ ನಮ್ಮೊಳಗೆ ಉಪಾಧಿಸಂಬಂಧದಿಂದ ನೋಡುವವನು, ಕೇಳುವವನು, ಮನನಮಾಡುವವನು—ಮುಂತಾದ ರೂಪದಿಂದ ತೋರುತ್ತಿದೆ. ಅಚೇತನವಾದ ಇಂದ್ರಿಯಗಳಿಗಾಗಲಿ ಮನೋಬುದ್ಧಿಗಳಿಗಾಗಲಿ ಯಾವದನ್ನೂ ಅರಿಯುವ ಸಾಮರ್ಥ್ಯವಿಲ್ಲ. ಚೈತನ್ಯಸ್ವರೂಪವಾದ ಬ್ರಹ್ಮ + ಉಪಾಧಿಗಳಾದ ಇಂದ್ರಿಯಗಳು = ಜೀವಾತ್ಮ. ಅಂದರೆ ಬ್ರಹ್ಮದ ಚೈತನ್ಯವು ಕಣ್ಣಿನ ಮೂಲಕ ಬಂದಾಗ ದ್ರಷ್ಟೃ (ನೋಡುವವನು), ಕಿವಿಯಮೂಲಕ ಬಂದಾಗ ಶ್ರೋತೃ, (ಕೇಳುವವನು)—ಇತ್ಯಾದಿರೂಪದಿಂದ ತೋರುತ್ತಿದೆ. ಉಪಾಧಿಗಳನ್ನು ಬಿಟ್ಟು ನೋಡಿದಾಗ ಜೀವನು ಪರಬ್ರಹ್ಮ ಸ್ವರೂಪನೇ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.26">
		<p class="intro-shloka">॥ ಅವಿದ್ಯಾಮೂಲನಾಶಾಯ ಶಂಕರಾಯ ನಮಃ ॥</p>
		<p class="shloka"><strong>ಶಂಕರಂ</strong> ಭಾಷ್ಯಕಾರಂ ಚ ತತ್ಪರಂ ಸಂಯತೇಂದ್ರಿಯಮ್ ।<br />ಗೀತಾಶಾಸ್ತ್ರಾರ್ಥಮರ್ಮಜ್ಞಂ ಶ್ರದ್ಧಾವಂತಮಹಂ ಭಜೇ ॥</p>
		<h1 class="level1-title" epub:type="title"><span class="date">ಜೂನ್ ೨೬</span><br /><span class="num">೧೭೮.</span> ಈ ‘ಮೂರು’ ಇದ್ದರೆ ಜ್ಞಾನಪ್ರಾಪ್ತಿ!</h1>
		<p class="bhashya-verse">ಯಃ ಏವಂ ಶ್ರದ್ಧಾವಾನ್ ತತ್ಪರಃ ಸಂಯತೇಂದ್ರಿಯಶ್ಚ ಸಃ ಅವಶ್ಯಂ ಜ್ಞಾನಂ ಲಭತೇ ।</p>
		<p class="bhashya-verse-source">ಗೀತಾಭಾಷ್ಯ ೪-೩೯</p>
		<p class="bhashya-verse-meaning">ಯಾವನು ಹೀಗೆ ಶ್ರದ್ಧಾವಂತನೂ ತತ್ಪರನೂ ಸಂಯತೇಂದ್ರಿಯನೂ ಆಗಿರುತ್ತಾನೆಯೋ ಅಂಥವನು ಅವಶ್ಯವಾಗಿ ಆತ್ಮಜ್ಞಾನವನ್ನು ಹೊಂದುತ್ತಾನೆ.</p>
		<p class="description">ಜ್ಞಾನಪ್ರಾಪ್ತಿಗೆ ಏನು ಸಾಧನ ಮಾಡಬೇಕು? ಜಪ, ಉಪವಾಸ, ಧ್ಯಾನ, ಪೂಜೆ, ಮೌನ, ಪಾರಾಯಣ ಇವುಗಳಲ್ಲಿ ಯಾವುದನ್ನು ಮಾಡಿದರೆ ಜ್ಞಾನವು ಬರುತ್ತದೆ? ಎಂದು ಅನೇಕರು ಕೇಳುತ್ತಿರುತ್ತಾರೆ.</p>
		<p class="description">ಇದಕ್ಕೆ ಗೀತಾಚಾರ್ಯನ ಉತ್ತರವನ್ನು ಶ್ರೀಶಂಕರರು ಈ ಮೇಲಿನ ವಾಕ್ಯದಲ್ಲಿ ಸರಳವಾಗಿ ತಿಳಿಸಿರುತ್ತಾರೆ. ಈ ಯೋಗ್ಯತೆಗಳನ್ನು ಉಳ್ಳವನಿಗೆ ಜ್ಞಾನವು ಉಂಟಾಗುತ್ತದೆ. ಅವಾವುವೆಂದರೆ: ಶ್ರದ್ಧಾವತ್ತ್ವ, ತತ್ಪರತ್ವ ಮತ್ತು ಸಂಯತೇಂದ್ರಿಯತ್ವಗಳು. ಈ ಮೂರು ಯೋಗ್ಯತೆಗಳನ್ನು ಸಂಪಾದಿಸಿಕೊಂಡರೆ ಅವನು ಯಾರೇ ಆಗಿದ್ದರೂ ಆತ್ಮಜ್ಞಾನಿಯಾಗಬಲ್ಲ.</p>
		<p class="description"><strong>ಶ್ರದ್ಧಾ:</strong> ಎಂದರೆ ಗುರುಶಾಸ್ತ್ರಗಳ ಮಾತಿನಲ್ಲಿ ವಿಶ್ವಾಸ, ಪೂಜ್ಯಬುದ್ಧಿ. ಸದ್ಗುರುಗಳು ನನಗೆ ಮಾರ್ಗದರ್ಶಕರಾಗಿದ್ದಾರೆ, ಗುರುಶಾಸ್ತ್ರಗಳು ಮೋಸ ಮಾಡುವವರಲ್ಲ—ಎಂಬ ಪೂರ್ಣವಿಶ್ವಾಸ.</p>
		<p class="description"><strong>ತತ್ಪರತೆ:</strong> ಜ್ಞಾನವನ್ನು ಪಡೆಯಲೇಬೇಕೆಂಬ ತೀವ್ರತೆ. ಏನಾದರೂ ಮಾಡಿ ಈ ಜನ್ಮದಲ್ಲಿಯೇ ಆತ್ಮಜ್ಞಾನವನ್ನು ಹೊಂದಲೇ ಬೇಕೆಂಬ ಹೆಬ್ಬಯಕೆ.</p>
		<p class="description"><strong>ಸಂಯತೇಂದ್ರಿಯತ್ವ:</strong> ಎಂದರೆ ಇಂದ್ರಿಯನಿಗ್ರಹ. ಹೀಗೆ ಈ ಮೂರು ಯೋಗ್ಯತೆಗಳಿದ್ದರೆ ಆತ್ಮಜ್ಞಾನವು ಉಂಟಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.27">
		<p class="intro-shloka">॥ ಕಾಪಿಲಾದಿವಿಮರ್ಶಕಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮೈಕತ್ವಪರಂ ಧೀರಂ ಕಾಣಾದಾದಿವಿಮರ್ಶಕಮ್ ।<br /><strong>ಶಂಕರಂ</strong> ಸದ್ಗುರುಂ ವಂದೇ ಬ್ರಹ್ಮನಿಷ್ಠಂ ತಪಸ್ವಿನಮ್ ॥</p>
		<h1 class="level1-title" epub:type="title"><span class="date">ಜೂನ್ ೨೭</span><br /><span class="num">೧೭೯.</span> ‘ಆತ್ಮೈಕತ್ವಜ್ಞಾನ’ ವು ಅತ್ಯಂತ ಗಹನ!</h1>
		<p class="bhashya-verse">ಕಾಣಾದಾದಿದರ್ಶನಾಃ ಆತ್ಮೈಕತ್ವವಿಷಯೇ ಬಂಭ್ರಮತಿ, ಕಿಮು ವಕ್ತವ್ಯಮ್ ಕ್ಷುದ್ರಜಂತವೋ ವಿವೇಕಹೀನಾಃ ಸ್ವಭಾವತ ಏವ ಬಹಿರ್ವಿಷಯಾಪಹೃತಚೇತಸಃ?</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೧೨-೧</p>
		<p class="bhashya-verse-meaning">ಕಣಾದರೇ ಮುಂತಾದ ದೊಡ್ಡ ದೊಡ್ಡ ದಾರ್ಶನಿಕರೇ ಆತ್ಮೈಕತ್ವದ ವಿಷಯದಲ್ಲಿ ಭ್ರಾಂತರಾಗಿದ್ದಾರೆ ಎಂದಮೇಲೆ ಇನ್ನು ವಿವೇಕಹೀನರಾದ ಸಾಮಾನ್ಯಮಾನವರ ಪಾಡೇನು? ಏಕೆಂದರೆ ಇವರು ಯಾವಾಗಲೂ ಹೊರಗಿನ ಭೋಗವಿಷಯಗಳಲ್ಲಿಯೇ ಮುಳುಗಿರುವವರಲ್ಲವೆ?</p>
		<p class="description">ಆತ್ಮೈಕತ್ವಜ್ಞಾನವು ತುಂಬಾ ಸುಲಭವೂ ಹೌದು, ತುಂಬಾ ಕಷ್ಟವೂ ಹೌದು; ಸರಿಯಾಗಿ ಅರ್ಥಮಾಡಿಕೊಂಡರೆ ತುಂಬಾ ಸುಲಭ, ಸರಿಯಾಗಿ ಸಂಪ್ರದಾಯಕ್ರಮದಿಂದ ತಿಳಿಯದೆ ಹೋದರೆ ತುಂಬಾ ಕಷ್ಟ!</p>
		<p class="description">ಮಹಾಮಹಾಮೇಧಾವಿಗಳೂ, ಆಳವಾದ ವಿಚಾರವಾದಿಗಳೂ, ಚಿಂತಕರೂ ವಿಮರ್ಶಕರೂ ಆಗಿರುವ ದೊಡ್ಡ ದೊಡ್ಡ ದಾರ್ಶನಿಕರಿಗೂ ಆತ್ಮೈಕತ್ವದ ಜ್ಞಾನವು ಉಂಟಾಗಲಿಲ್ಲ. ವೈಶೇಷಿಕ ದರ್ಶನದ ಮೂಲಪ್ರವರ್ತಕರಾದ <strong>ಕಣಾದರು</strong>, ನ್ಯಾಯದರ್ಶನದ <strong>ಗೌತಮರು</strong>, ಸಾಂಖ್ಯದರ್ಶನದ <strong>ಕಪಿಲರು</strong>, ಯೋಗದರ್ಶನದ <strong>ಪತಂಜಲಿಗಳು</strong>, ಪೂರ್ವಮೀಮಾಂಸಾದರ್ಶನದ <strong>ಜೈಮಿನಿಮಹರ್ಷಿಗಳು</strong> —ಇವರೆಲ್ಲರೂ ಅನೇಕಾತ್ಮವಾದಿಗಳೇ. ಇವರಾರೂ ಆತ್ಮೈಕತ್ವವಾದಿಗಳಲ್ಲ.</p>
		<p class="description">ಇನ್ನು ಅಲ್ಪಮಾನವರ ಪಾಡೇನು? ಆದರೆ ಹೆದರಬೇಕಾಗಿಲ್ಲ. ಎಲ್ಲರಿಗೂ ಸಮನಾಗಿ ಆತ್ಮನಾಗಿರುವ ತತ್ತ್ವವನ್ನು ಮಾನವರೂ ಅರಿತುಕೊಳ್ಳಬಹುದು. ಆದರೆ ಸತ್ ಸಂಪ್ರದಾಯಕ್ರಮದಿಂದ ಸದ್ಗುರು ಕೃಪೆಯಿಂದಲೇ ಆತ್ಮೈಕತ್ವವನ್ನು ಮುಮುಕ್ಷುಗಳು ಅರ್ಥಮಾಡಿಕೊಳ್ಳಬೇಕು. ಬರೀ ಬುದ್ಧಿಚಾತುರ್ಯದಿಂದ ಆತ್ಮಜ್ಞಾನವು ಉಂಟಾಗುವುದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.28">
		<p class="intro-shloka">॥ ಶಾಂತಿಸಾಗರಾಯ ಶಂಕರಾಯ ನಮಃ ॥</p>
		<p class="shloka">ಅಹೇಯಮ್ ಅನುಪಾದೇಯಂ ಪ್ರತ್ಯಗಾತ್ಮಾನಮಚ್ಯುತಮ್ ।<br />ಸರ್ವೇಷಾಂ ಜ್ಞಾನದಾತಾರಂ <strong>ಶಂಕರಂ</strong> ಭಾಸ್ಕರಂ ಭಜೇ ॥</p>
		<h1 class="level1-title" epub:type="title"><span class="date">ಜೂನ್ ೨೮</span><br /><span class="num">೧೮೦.</span> ಆತ್ಮನು ಹೇಯೋಪಾದೇಯನಲ್ಲ</h1>
		<p class="bhashya-verse">ಹೇಯೋಪಾದೇಯವಿಪರೀತಸ್ತ್ವಮ್ ಆತ್ಮಾ ಬ್ರಹ್ಮ ಇತಿ ವಿದ್ಧಿ ।</p>
		<p class="bhashya-verse-source">ಕೇನಭಾಷ್ಯ ೨-೧</p>
		<p class="bhashya-verse-meaning">ಹೇಯವೂ ಅಲ್ಲದ ಉಪಾದೇಯವೂ ಅಲ್ಲದ ಪ್ರತ್ಯಗಾತ್ಮನಾದ ನೀನೇ ಬ್ರಹ್ಮವಾಗಿದ್ದೀಯೆ—ಎಂದು ತಿಳಿದುಕೊ.</p>
		<p class="description">ಉಪನಿಷತ್ತುಗಳಲ್ಲಿ ಬ್ರಹ್ಮವನ್ನು <strong>ಅಹೇಯ</strong> ವೆಂದೂ <strong>ಅನುಪಾದೇಯ</strong> ವೆಂದೂ ಉಪದೇಶಿಸಿದ್ದಾರೆ. ಈ ಎರಡು ವಿಶೇಷಣಗಳನ್ನು ಮುಮುಕ್ಷುಗಳು ಚೆನ್ನಾಗಿ ಮನಸ್ಸಿನಲ್ಲಿ ವಿಚಾರಮಾಡಬೇಕು. ಹಾತುಂ ಯೋಗ್ಯಂ = ಹೇಯಮ್, ಬಿಡುವದಕ್ಕೆ ತಕ್ಕದ್ದಾದ ವಸ್ತುವಿಗೆ ಹೇಯ ಎಂದು ಹೆಸರು; ಉಪಾದಾತುಂ ಯೋಗ್ಯಮ್ = ಉಪಾದೇಯಮ್, ತೆಗೆದುಕೊಳ್ಳಬಹುದಾದ ವಸ್ತುವಿಗೆ <strong>ಉಪಾದೇಯ</strong> ಎಂದು ಹೆಸರು.</p>
		<p class="description">ಲೋಕದಲ್ಲಿರುವ ಎಲ್ಲ ವಸ್ತುಗಳೂ ಹೇಯವೂ, ಉಪಾದೇಯವೂ ಆಗಿರುತ್ತವೆ. ಪತ್ನಿ, ಪುತ್ರ, ಪಶು, ಗೃಹಾದಿಗಳೂ; ವಿಷ್ಣು, ಶಿವ, ಬ್ರಹ್ಮಾ, ಲಕ್ಷ್ಮೀ, ಸರಸ್ವತೀ ಮುಂತಾದ ದೇವರುಗಳೂ ಹೇಯವೂ ಉಪಾದೇಯವೂ ಆಗಿರುತ್ತಾರೆ. ಬೇಕೆಂದಾಗ ಕರೆದಾಗ ಬಂದರೆ ಉಪಾದೇಯವಾಗುತ್ತಾರೆ. ಬೇಡವೆಂದಾಗ ದೂರಕ್ಕೆ ತಳ್ಳಿದಾಗ ಹೇಯವಾಗುತ್ತಾರೆ. ಛಳಿಗಾಲದಲ್ಲಿ ಸ್ವೆಟರ್, ರಗ್ಗು, ಕಂಬಳಿಗಳು ಉಪಾದೇಯವಾಗಿರುತ್ತವೆ; ತಂಪು ಪಾನೀಯಗಳು, ಫ್ಯಾನ್ ಇತ್ಯಾದಿಗಳು ಹೇಯವಾಗುತ್ತವೆ. ಆದರೆ ಬೇಸಿಗೆ ಕಾಲದಲ್ಲಿ ಅವುಗಳೇ ಹೇಯ ಹಾಗೂ ಉಪಾದೇಯವಾಗುತ್ತವೆ.</p>
		<p class="description">ಆದರೆ ಪರಬ್ರಹ್ಮವು ಹೀಗೆ ಒಂದು ಸಲ ಹೇಯವಾಗಿ ಮತ್ತೊಂದುಸಲ ಉಪಾದೇಯವಾಗುವದಿಲ್ಲ. ಆತ್ಮನು ಹೇಯನೂ ಅಲ್ಲ, ಉಪಾದೇಯನೂ ಅಲ್ಲ. ಬ್ರಹ್ಮವು ನಮ್ಮೆಲ್ಲರ ಆತ್ಮನೇ ಆಗಿರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.29">
		<p class="intro-shloka">॥ ಅಸಂಸಾರಿಣೇ ಶಂಕರಾಯ ನಮಃ ॥</p>
		<p class="shloka">ನಿರವಿದ್ಯಂ ಪ್ರಾಪ್ತವಿದ್ಯಂ ಧೂತಸಂಸಾರಬಂಧನಮ್ ।<br />ಅಸಂಸಾರಿಣಮಾತ್ಮಜ್ಞಂ <strong>ಶಂಕರಂ</strong> ನೌಮಿ ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಜೂನ್ ೨೯</span><br /><span class="num">೧೮೧.</span> ‘ಅವಿದ್ಯಾಕೃಪೆ’ ಯಿಂದಲೇ ಜೀವತ್ವವು</h1>
		<p class="bhashya-verse">ಯಾವದೇವ ಹಿ ದ್ವೈತಲಕ್ಷಣಾಮ್ ಅವಿದ್ಯಾಂ ನಿವರ್ತಯನ್ ಆತ್ಮಾನಮ್ ಅಸಂಸಾರಿಣಂ ನ ಜಾನಾತಿ, ತಾವತ್ ಜೀವಸ್ಯ ಜೀವತ್ವಮ್ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೩-೧೯</p>
		<p class="bhashya-verse-meaning">ದ್ವೈತದರ್ಶನಕ್ಕೆ ಕಾರಣವಾಗಿರುವ ಅವಿದ್ಯೆಯನ್ನು ತೊಲಗಿಸಿಕೊಂಡು ತನ್ನನ್ನು ಅಸಂಸಾರಿಯಾದ ಆತ್ಮನೆಂದು ಎಲ್ಲಿಯವರೆಗೆ ತಿಳಿಯುವದಿಲ್ಲವೊ ಅಲ್ಲಿಯವರೆಗೆ ಮಾತ್ರವೇ ಜೀವನ ಜೀವತ್ವವು ತೋರುತ್ತಿರುತ್ತದೆ.</p>
		<p class="description">ಪ್ರತಿಯೊಬ್ಬ ಮನುಷ್ಯನೂ ತನ್ನನ್ನು ಜೀವನೆಂದೂ ಸಂಸಾರಿಯೆಂದೂ ದುಃಖಿಯೆಂದೂ ತಿಳಿದಿರುತ್ತಾನೆ. ಈ ತಿಳಿವಳಿಕೆಗೆ ‘ಸಂಸಾರಿತ್ವ’ ವೆಂದೂ ‘ಜೀವತ್ವ’ ವೆಂದೂ ಹೆಸರು. ಇದು ಅನಾದಿಯಾಗಿ ಅನಂತವಾಗಿ ಸಾರ್ವತ್ರಿಕವಾಗಿ ಎಲ್ಲರಿಗೂ ತೋರುತ್ತಿದೆಯಲ್ಲಾ! ಇದು ಸತ್ಯವಾಗಿಯೇ ಕಾಣುತ್ತಿದೆಯಲ್ಲಾ! ಈ ಜೀವತ್ವವು ನಿಜವಾಗಿಯೂ ತೊಲಗುವುದು ದಿಟವೇ? ಖಂಡಿತಾ ಈ ಸಂಸಾರಿತ್ವವು ಹೋಗುವದಿಲ್ಲ—ಎಂದು ಅನೇಕರು ವಾದಮಾಡುತ್ತಾರೆ.</p>
		<p class="description">ಹೌದು ದಿಟ, ಇದು ಖಂಡಿತಾ ತೊಲಗುವದಿಲ್ಲ. ಹಾಗಾದರೆ ಇದು ಸತ್ಯವಾಗಿದೆ—ಎಂದರ್ಥವೆ? ಎಂದರೆ ಹಾಗಲ್ಲ, ಅವಿದ್ಯೆಯಿಂದ ತೋರುತ್ತಿರುವ ಜೀವತ್ವವು ಅವಿದ್ಯೆಯು ಇರುವ ವರೆಗೂ ಪಟ್ಟಾಗಿ ಕೂತಿರುತ್ತದೆ. ಆದರೆ ಅವಿದ್ಯೆಯು ನಾಶವಾದಕೂಡಲೇ ಇದೂ ನಾಪತ್ತೆಯಾಗಿ ಬಿಡುತ್ತದೆ. ಅವಿದ್ಯೆಯ ಕೃಪಾಶ್ರಯವಿರುವವರೆಗೂ ಜೀವತ್ವವು ಭದ್ರವಾಗಿರುತ್ತದೆ. ವೇದಾಂತಗಳ ವಿಚಾರವನ್ನು ಮಾಡುತ್ತಾ ಆತ್ಮಜ್ಞಾನವನ್ನು ಪಡೆದುಕೊಂಡಕೂಡಲೇ ಅವಿದ್ಯೆಯು ಇಲ್ಲವಾಗಿಬಿಡುತ್ತದೆ. ಅವಿದ್ಯೆಯೇ ಇಲ್ಲವಾದರೆ ಜೀವತ್ವವೂ ಇಲ್ಲವಾಗುತ್ತದೆ, ಸಂಸಾರಿತ್ವವೂ ತೊಲಗುತ್ತದೆ! ಇದೇ ಬ್ರಹ್ಮವಿದ್ಯೆಯ ಮಹಿಮೆ! ನೋಡಿದಿರಾ?</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-06.30">
		<p class="intro-shloka">॥ ಆನಂದಸಾಗರಾಯ ಶಂಕರಾಯ ನಮಃ ॥</p>
		<p class="shloka">ನಿತ್ಯಶುದ್ಧಂ ನಿತ್ಯಬುದ್ಧಂ ನಿತ್ಯಮುಕ್ತಸ್ವರೂಪಿಣಮ್ ।<br />ಸಚ್ಚಿದಾನಂದರೂಪಂ ತಂ ವಂದೇ <strong>ಶಂಕರ</strong> ಮೀಶ್ವರಮ್ ॥</p>
		<h1 class="level1-title" epub:type="title"><span class="date">ಜೂನ್ ೩೦</span><br /><span class="num">೧೮೨.</span> ಬಂಧಮೋಕ್ಷಗಳೂ ಆತ್ಮನಲ್ಲಿ ಇಲ್ಲ</h1>
		<p class="bhashya-verse">ಅವಿದ್ಯಾಕೃತನಾಮರೂಪೋಪಾಧಿನಿಮಿತ್ತೋ ಹಿ ವಿಶೇಷಃ ಅಭ್ಯುಪ- ಗಮ್ಯತೇ ಆತ್ಮನಃ ಬಂಧಮೋಕ್ಷಾದಿಶಾಸ್ತ್ರಕೃತಸಂವ್ಯವಹಾರಾಯ ।</p>
		<p class="bhashya-verse-source">ಪ್ರಶ್ನಭಾಷ್ಯ ೬-೩</p>
		<p class="bhashya-verse-meaning">ಆತ್ಮನಿಗೆ ಬಂಧ, ಮೋಕ್ಷ ಮುಂತಾದ ವ್ಯವಹಾರಗಳನ್ನು ಶಾಸ್ತ್ರದಲ್ಲಿ ಹೇಳಿರುತ್ತಾರಲ್ಲವೆ? ಇದಕ್ಕಾಗಿ ಅವಿದ್ಯಾಕೃತವಾದ ನಾಮರೂಪಗಳೆಂಬ ಉಪಾಧಿಗಳ ಸಂಬಂಧವನ್ನು ಆತ್ಮನಲ್ಲಿ ಒಪ್ಪಿಕೊಂಡಿರುತ್ತೇವೆ.</p>
		<p class="description">ಆತ್ಮನು ನಿಜವಾಗಿ ಬದ್ಧನೂ ಅಲ್ಲ ಮುಕ್ತನೂ ಅಲ್ಲ. ಆತ್ಮನಲ್ಲಿ ಪರಮಾರ್ಥವಾಗಿ ಬಂಧನವೂ ಇಲ್ಲ, ಮೋಕ್ಷವೂ ಇಲ್ಲ. ಆದರೂ ಸಾಧಕರ ದೃಷ್ಟಿಯಿಂದ ಪ್ರಾರಂಭದ ಹಂತದಲ್ಲಿ ಅವಿದ್ಯೆಯಿಂದ ಬಂಧನ, ವಿದ್ಯೆಯಿಂದ ಮುಕ್ತಿ ಎಂದು ನಾವೂ ಒಪ್ಪಿಕೊಳ್ಳುತ್ತೇವೆ. ಇದಕ್ಕೆ ಶಾಸ್ತ್ರೀಯವ್ಯವಹಾರ ಎಂದು ಹೆಸರು. ಇದಾದರೂ ನಾಮರೂಪೋಪಾಧಿ ಸಂಬಂಧದಿಂದಲೇ ಆಗಬೇಕೇ ಹೊರತು ಆತ್ಮನಿಗೆ ತನ್ನ ನಿಜವಾದ ಸ್ವರೂಪದಿಂದಲ್ಲ.</p>
		<p class="description">ಶರೀರ, ಇಂದ್ರಿಯ, ಮನಸ್ಸು, ಬುದ್ಧಿ, ಪ್ರಾಣ—ಇವುಗಳೇ ಆತ್ಮನಿಗೆ ಉಪಾಧಿಗಳು. ಇವುಗಳೇ ನಾಮರೂಪ ಉಪಾಧಿಗಳು. ಈ ಉಪಾಧಿಗಳು ಅವಿದ್ಯಾಕೃತವಾದವುಗಳು, ಅಂದರೆ ನಿಜವಾಗಿ ಇಲ್ಲವೇ ಇಲ್ಲ. ಅಜ್ಞಾನಮಾತ್ರದಿಂದಲೇ ಈ ನಾಮರೂಪೋಪಾಧಿಗಳನ್ನು ಸತ್ಯವೆಂದು ತಿಳಿದು ಇವುಗಳನ್ನು ತಾನೆಂದು ತಿಳಿದುಕೊಂಡಿರುತ್ತೇವೆ. ಈ ಭ್ರಾಂತಿವ್ಯವಹಾರವನ್ನು ತಾತ್ಕಾಲಿಕವಾಗಿ ಉಪದೇಶದ ದೃಷ್ಟಿಯಿಂದ ಒಪ್ಪಿಕೊಂಡು ಶಾಸ್ತ್ರವು ಅನಂತರ ತಳ್ಳಿಹಾಕುತ್ತದೆ. ಉಪದೇಶಕ್ಕಾಗಿ ಮೊದಲು ಈ ಭೇದವನ್ನು ಒಪ್ಪಿಕೊಂಡು ಆಮೇಲೆ ಈ ಭೇದವು ಸತ್ಯವಲ್ಲವೆಂದು ವೇದಾಂತಗಳು ತಿಳಿಸಿಕೊಡುತ್ತವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
</body>
</html>
