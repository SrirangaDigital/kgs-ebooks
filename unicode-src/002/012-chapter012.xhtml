<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-12.01">
		<p class="intro-shloka">॥ ಶೋಕಮೋಹವಿವರ್ಜಿತಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮಜ್ಞಾನಬಲಾದೇವ ಶೋಕಮೋಹಾದಿವರ್ಜಿತಮ್ ।<br />ಆತ್ಮಜ್ಞಾನೋಪದೇಷ್ಟಾರಂ <strong>ಶಂಕರಂ</strong> ಪ್ರಣತೋಽಸ್ಮ್ಯಹಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧</span><br /><span class="num">೩೩೬.</span> ಆತ್ಮಜ್ಞಾನದಿಂದಲೇ ಶೋಕಮೋಹನಿವೃತ್ತಿ</h1>
		<p class="bhashya-verse">ಶೋಕಮೋಹಯೋಃ ನಿವೃತ್ತಿಃ ಆತ್ಮಜ್ಞಾನಾದೇವ ಭವತಿ ।</p>
		<p class="bhashya-verse-source">ಗೀತಾಭಾಷ್ಯ ೨-೧೧ ರ ಅವತರಣಿಕಾಭಾಷ್ಯ</p>
		<p class="bhashya-verse-meaning">ಶೋಕಮೋಹಗಳು ಆತ್ಮಜ್ಞಾನದಿಂದ ಮಾತ್ರವೇ ತೊಲಗುತ್ತವೆಯೇ ಹೊರತು ಮತ್ತೆ ಬೇರೆ ಯಾವದರಿಂದಲೂ ನಾಶವಾಗಲಾರವು.</p>
		<p class="description">ಈ ಲೋಕದಲ್ಲಿ ಮಾನವನಿಗೆ ಬೇಕಾದಷ್ಟು ಸಾಧನಗಳಿರುತ್ತವೆ. ಒಂದೊಂದು ಫಲಪ್ರಾಪ್ತಿಗೆ ಒಂದೊಂದು ಉಪಾಯವು ಇರುತ್ತದೆ. ಭೋಗವಸ್ತುಗಳು ಬೇಕಾದರೆ ಅದಕ್ಕೆ ಹಣವೇ ಸಾಧನ, ಔಷಧಸೇವನೆಯಿಂದ ಆರೋಗ್ಯ ಪ್ರಾಪ್ತಿ, ವ್ಯಾಯಾಮದಿಂದ ಶಕ್ತಿ ವರ್ಧನೆ, ವಿದ್ಯಾಭ್ಯಾಸದಿಂದ ಧನ ಹಾಗೂ ಕೀರ್ತಿಸಂಪಾದನೆ. ಇದಿಷ್ಟೂ ಲೌಕಿಕವಾಯಿತು. ಇನ್ನೂ ಉತ್ತಮ ಫಲಗಳನ್ನು ಪಡೆಯಬೇಕಾದರೆ ಅದಕ್ಕೂ ಶಾಸ್ತ್ರಗಳಲ್ಲಿ ಅನೇಕ ಸಾಧನಗಳನ್ನು ತಿಳಿಸಿರುತ್ತಾರೆ. ಸತ್ ಕರ್ಮಗಳಿಂದ ಸತ್ ಫಲಗಳ ಪ್ರಾಪ್ತಿಯಾಗುತ್ತದೆ.</p>
		<p class="description">ಕಾಮ್ಯಕರ್ಮಾನುಷ್ಠಾನದಿಂದ ಇಷ್ಟವಾದ ಕಾಮ್ಯಫಲಗಳನ್ನು ಹೊಂದಬಹುದು. ಸ್ವರ್ಗಲೋಕ, ವೈಕುಂಠಲೋಕ, ಬ್ರಹ್ಮಲೋಕಗಳವರೆಗೆ ಫಲಗಳನ್ನು ಪಡೆಯಲು ಶಾಸ್ತ್ರಗಳಲ್ಲಿ ನಾನಾ ಕರ್ಮೋಪಾಸನೆಗಳನ್ನು ತಿಳಿಸಿರುತ್ತಾರೆ. ಇದೇನನ್ನೇ ಪಡೆದರೂ ಎಷ್ಟನ್ನೇ ಅನುಭವಿಸಿದರೂ ಶೋಕಮೋಹಗಳು ಮಾತ್ರ ದೂರವಾಗಲಾರವು. ಎಲ್ಲಿಗೆ ಹೋದರೂ ಏನನ್ನೇ ಪಡೆದರೂ ಶೋಕಮೋಹಗಳ ಕಾಟ ಮಾತ್ರ ಇದ್ದೇ ಇರುತ್ತದೆ. ಶೋಕಮೋಹಗಳಿಗೇ ‘ಸಂಸಾರ’ ವೆಂದು ಹೆಸರು. ಅಜ್ಞಾನದಿಂದಲೇ ಶೋಕಮೋಹಗಳು ತೋರುತ್ತಿವೆ. ಅಜ್ಞಾನವು ತೊಲಗದಿದ್ದರೆ ಶೋಕಮೋಹಗಳು ತೊಲಗುವದಿಲ್ಲ. ಆತ್ಮಜ್ಞಾನದಿಂದಲೇ ಅಜ್ಞಾನನಿವೃತ್ತಿ, ಅದರಿಂದ ಶೋಕಮೋಹಗಳ ನಿವೃತ್ತಿಯು. ಆದ್ದರಿಂದ ಆತ್ಮಜ್ಞಾನಕ್ಕಾಗಿಯೇ ಪ್ರಯತ್ನವನ್ನು ಮಾಡಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.02">
		<p class="intro-shloka">॥ ‘ಅಹಂ ಬ್ರಹ್ಮಾಸ್ಮಿ’ ನಿಷ್ಠಾಯ ಶಂಕರಾಯ ನಮಃ ॥</p>
		<p class="shloka">ನಾಮರೂಪೋಪಾಧಿಭೇದರಹಿತಂ ಬ್ರಹ್ಮ ನಿರ್ಗುಣಮ್ ।<br />ವಿಕಲ್ಪಸ್ಯಾಸ್ಪದಂ ಶುದ್ಧಂ ವಂದೇ <strong>ಶಂಕರ</strong> ಮವ್ಯಯಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨</span><br /><span class="num">೩೩೭.</span> ಬ್ರಹ್ಮವೇ ಪ್ರಪಂಚವಾಗಿ ತೋರುತ್ತಿದೆ</h1>
		<p class="bhashya-verse">ತಾಭ್ಯಾಂ ನಾಮರೂಪೋಪಾಧಿಭ್ಯಾಂ ಜ್ಞಾತೃಜ್ಞಾನಜ್ಞೇಯ ಶಬ್ದಾರ್ಥಾದಿಸರ್ವಸಂವ್ಯವಹಾರಭಾಗ್ ಬ್ರಹ್ಮ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೬</p>
		<p class="bhashya-verse-meaning">ನಾಮರೂಪಗಳೆಂಬ ಉಪಾಧಿಯ ಸಂಬಂಧದಿಂದ ಪರಬ್ರಹ್ಮವನ್ನೇ ಜ್ಞಾತೃ, ಜ್ಞಾನ, ಜ್ಞೇಯ, ಶಬ್ದ, ಅರ್ಥ ಮುಂತಾಗಿ ವ್ಯವಹರಿಸುತ್ತಿದ್ದೇವೆ.</p>
		<p class="description">ಪರಿಪೂರ್ಣವಾದ ಪರಬ್ರಹ್ಮವು ಅದ್ವಿತೀಯವಾಗಿರುವದರಿಂದ ಅದರಲ್ಲಿ ಸ್ವತಃ ಯಾವಭೇದಕಲ್ಪನೆಗೂ ಅವಕಾಶವಿಲ್ಲ. ಆಕಾಶದ ದೃಷ್ಟಿಯಿಂದ ಎಲ್ಲವೂ ಆಕಾಶವೇ. ವಾಯು, ತೇಜಸ್ಸು, ಅಪ್ಪು, ಪೃಥಿವೀ ಯಾವದೂ ಆಕಾಶಕ್ಕಿಂತ ಭಿನ್ನವಾಗಿ ಇಲ್ಲವೇ ಇಲ್ಲ, ಇವೆಲ್ಲವೂ ಆಕಾಶವೇ ಆಗಿದೆ. ಇನ್ನು ದೊಡ್ಡ ಆಕಾಶ, ಪುಟ್ಟ ಆಕಾಶ; ಶುದ್ಧವಾದ ಆಕಾಶ, ಮಲಿನವಾದ ಆಕಾಶ–ಎಂಬ ಭೇದವು ಉಂಟೆ? ಖಂಡಿತಾ ಇಲ್ಲ. ಹೀಗೆಯೇ ಸೂರ್ಯನ ದೃಷ್ಟಿಯಿಂದ ಸೂರ್ಯನಿಗೆ ಉತ್ತರಾಯಣ ದಕ್ಷಿಣಾಯನಗಳುಂಟೆ? ಸೂರ್ಯನಿಗೆ ಪೂರ್ವಪಶ್ಚಿಮ ದಕ್ಷಿಣ ಉತ್ತರ ದಿಕ್ಕುಗಳುಂಟೆ? ಇಲ್ಲವೇ ಇಲ್ಲ.</p>
		<p class="description">ಹೀಗೆಯೇ ಪರಬ್ರಹ್ಮದ ದೃಷ್ಟಿಯಿಂದ ನೋಡಿದಾಗ ಜೀವ, ಜಗತ್ತು —ಎಂಬೀ ಭೇದಗಳು ನಿಜವಾಗಿ ಇಲ್ಲವೇ ಇಲ್ಲ, ಆದರೆ ನಾಮರೂಪಗಳೆಂಬ ಉಪಾಧಿದೃಷ್ಟಿಯಿಂದ ನೋಡಿದಾಗ ಮಾತ್ರ ಅದೇ ಬ್ರಹ್ಮದಲ್ಲಿ ದ್ವೈತವು ತೋರುತ್ತಿರುತ್ತದೆ. ಒಂದೇ ಸಕ್ಕರೆ–ಜಿಲೇಬಿ, ಮೈಸೂರ್ ಪಾಕ್, ಜಾಮೂನ್, ಲಾಡು ಮುಂತಾದ ರೂಪದಿಂದ ತೋರುತ್ತದೆ. ಸಕ್ಕರೆ ದೃಷ್ಟಿಯಿಂದ ಯಾವದೂ ಇಲ್ಲ. ಸಕ್ಕರೆಯೊಂದೇ ಸತ್ಯ, ಉಪಾಧಿದೃಷ್ಟಿಯಿಂದ ಮಾತ್ರ ಬೇರೆಬೇರೆ ನಾಮರೂಪಗಳಲ್ಲವೆ? ಇದರಂತೆಯೇ ಎಲ್ಲ ವ್ಯವಹಾರಗಳೂ ಬ್ರಹ್ಮದಲ್ಲಿಯೇ ನಡೆಯುತ್ತಿವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.03">
		<p class="intro-shloka">॥ ಅಹಂಕಾರದೋಷರಹಿತಾಯ ಶಂಕರಾಯ ನಮಃ ॥</p>
		<p class="shloka">ಅಹಂಕಾರಪ್ರಹರ್ತಾರಮ್ ಅಹಂಕಾರವಿವರ್ಜಿತಮ್ ।<br /><strong>ಶಂಕರಂ</strong> ಸದ್ಗುರುಂ ವಂದೇ ಅಹಂಕಾರನಿವೃತ್ತಯೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೩</span><br /><span class="num">೩೩೮.</span> ಇದು ಮಾತ್ರ ತೊಲಗದ ಪಿಶಾಚಿ</h1>
		<p class="bhashya-verse">ಅಹಂಕಾರಃ ಅವಿದ್ಯಾಖ್ಯಃ ಕಷ್ಟತಮಃ ಸರ್ವದೋಷಾಣಾಂ ಮೂಲಂ ಸರ್ವಾನರ್ಥಪ್ರವೃತ್ತೀನಾಂ ಚ ।</p>
		<p class="bhashya-verse-source">ಗೀತಾಭಾಷ್ಯ ೧೬-೧೮</p>
		<p class="bhashya-verse-meaning">ಅವಿದ್ಯೆಯೆಂಬ ಅಹಂಕಾರವು ಸಕಲದೋಷಗಳಿಗೂ ಮೂಲವಾಗಿರುವ, ಸಕಲ ಅನರ್ಥಕಾರಿ ಪ್ರವೃತ್ತಿಗಳಿಗೂ ಮೂಲವಾಗಿರುವ, ಅತ್ಯಂತ ಕಷ್ಟವಾದ ದೊಡ್ಡ ದೋಷವಾಗಿರುತ್ತದೆ.</p>
		<p class="description">ಈ ಪ್ರಚಂಡಮಾನವನು ಮನಸ್ಸುಮಾಡಿದನೆಂದರೆ ಏನು ಬೇಕಾದರೂ ಸಾಧಿಸಬಲ್ಲ! ಹಿಮಾಲಯದ ಗೌರಿಶಂಕರ ಶಿಖರವನ್ನು ಏರಬಲ್ಲ! ಸಮುದ್ರವನ್ನು ಈಜಿಕೊಂಡು ದಾಟಬಲ್ಲ! ತಿಂಗಳಗಟ್ಟಲೆ ಉಪವಾಸಮಾಡಬಲ್ಲ! ಮಂಜಿನ ಮೇಲೆ ಮಲಗಿಕೊಂಡು ಇರಬಲ್ಲ! ಎಂಥ ಕಠಿನವಾದ ತಪಸ್ಸನ್ನೂ ಮಾಡಬಲ್ಲ! ಮಹಾಗಟ್ಟಿಗ ಈ ಮನುಷ್ಯ!</p>
		<p class="description">ಆದರೆ ಒಂದು ವಿಷಯದಲ್ಲಿ ಮಾತ್ರ ಇವನು ಅತ್ಯಂತ ದುರ್ಬಲ! ಆಹಾ! ಹೌದಾ? ಅದಾವ ವಿಷಯದಲ್ಲಿ? ಎಂದರೆ, ಅಹಂಕಾರವನ್ನು ಬಿಡುವ ವಿಷಯದಲ್ಲಿ. ಈ ಅಹಂಕಾರವೆಂಬ ಶತ್ರುವು ಯಾರನ್ನೂ ಬಿಡುತ್ತಿಲ್ಲ. ರಾಕ್ಷಸರಲ್ಲಿ ತಾಮಸವಾಗಿಯೂ, ಸಾಮಾನ್ಯ ಮಾನವರಲ್ಲಿ ರಾಜಸವಾಗಿಯೂ, ಅಧ್ಯಾತ್ಮಸಾಧಕರಾದ ಸಂನ್ಯಾಸಿಗಳಲ್ಲಿ ಸಾತ್ತ್ವಿಕ ವಾಗಿಯೂ ಮೆರೆಯುತ್ತಾ ಇವರೆಲ್ಲರನ್ನೂ ಮಣ್ಣುಪಾಲು ಮಾಡುತ್ತಿರುವ ಏಕೈಕ ದೋಷವೆಂದರೆ ಅಹಂಕಾರ! ಇದು ಮಾತ್ರ ಏನು ಮಾಡಿದರೂ ತೊಲಗದ ಪಿಶಾಚಿಯಂತಿದೆ! ಇದೊಂದಿದ್ದರೆ ಸಾಕು, ಅಂಥವನು ಸರ್ವನಾಶ! ಅಹಂಕಾರವೆಂಬುದು ಅವಿದ್ಯೆಯ ಮತ್ತೊಂದು ರೂಪ. ಸದ್ಗುರುಭಕ್ತಿಯಿಂದ, ವಿವೇಕ ವೈರಾಗ್ಯಗಳಿಂದ, ಆತ್ಮಜ್ಞಾನದಿಂದ ಮಾತ್ರ ಅಹಂಕಾರದ ಧ್ವಂಸ! ಬ್ರಹ್ಮಾತ್ಮಜ್ಞಾನದಿಂದ ಅಹಂಕಾರ ಬೂದಿ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.04">
		<p class="intro-shloka">॥ ಶ್ರುತಿರಹಸ್ಯಬೋಧಕಾಯ ಶಂಕರಾಯ ನಮಃ ॥</p>
		<p class="shloka">ಸ್ವಯಂ ಮುಕ್ತಂ ಮುಕ್ತರಾಜಂ ಮೋಕ್ಷತತ್ತ್ವಪ್ರಕಾಶಕಮ್ ।<br />ಶ್ರುತಿಸ್ಮೃತಿರಹಸ್ಯಜ್ಞಂ ವಂದೇ <strong>ಶಂಕರ</strong> ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೪</span><br /><span class="num">೩೩೯.</span> ಶ್ರುತಿಗಳ ‘ರಹಸ್ಯ’ ಸಂದೇಶವಿದು!</h1>
		<p class="bhashya-verse">ಶ್ರುತಯಃ ಮೋಕ್ಷಪ್ರತಿಬಂಧನಿವೃತ್ತಿಮಾತ್ರಮೇವ ಆತ್ಮಜ್ಞಾನಸ್ಯ ಫಲಂ ದರ್ಶಯಂತಿ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೪</p>
		<p class="bhashya-verse-meaning">ಮೋಕ್ಷಕ್ಕೆ ಇರುವ ಅವಿದ್ಯೆಯೆಂಬ ಅಡ್ಡಿಯನ್ನು ನಾಶಗೊಳಿಸುವುದಷ್ಟೇ ಆತ್ಮಜ್ಞಾನದ ಫಲವೆಂದು ಶ್ರುತಿಗಳು ತಿಳಿಸುತ್ತಿವೆ.</p>
		<p class="description">ಆತ್ಮಜ್ಞಾನವುಂಟಾದರೆ ಅದರಿಂದಾಗುವ ಫಲವೇನು? ಧನಪ್ರಾಪ್ತಿ, ಪುತ್ರಪೌತ್ರಪ್ರಾಪ್ತಿ, ಅಧಿಕಾರಪ್ರಾಪ್ತಿ, ಆರೋಗ್ಯ ಕೀರ್ತಿಪ್ರಾಪ್ತಿಗಳಾಗಬಹುದೇ? ಅಥವಾ ಪುಣ್ಯಪ್ರಾಪ್ತಿಯಾಗಬಹುದೇ? ಎಂದರೆ, ಇದಕ್ಕೆ ನಿಶ್ಚಿತವಾದ ಉತ್ತರ: “ಇಲ್ಲ, ಖಂಡಿತಾ ಇಲ್ಲ” ಎಂಬುದು. ಆತ್ಮಜ್ಞಾನದಿಂದ ನಮ್ಮ ಯಾವ ಇಷ್ಟಫಲಗಳೂ ಉಂಟಾಗಲಾರವು! ಅಂದಮಾತ್ರಕ್ಕೆ ಆತ್ಮಜ್ಞಾನದಿಂದ ಏನೂ ಪ್ರಯೋಜನವೇ ಇಲ್ಲ ಎಂದು ಖಂಡಿತಾ ತಿಳಿಯಬಾರದು. ಸೂರ್ಯನ ಬೆಳಕಿನಿಂದ ನಮಗೆ ಹೊಸದಾಗಿ ಧನ ಕನಕ, ಆಸ್ತಿಪಾಸ್ತಿ, ಮನೆಮಠ, ಪುಣ್ಯ—ಮುಂತಾದ ಯಾವ ಫಲಗಳೂ ಉಂಟಾಗುವದಿಲ್ಲ. ಹಾಗೆಂದ ಮಾತ್ರಕ್ಕೆ ಪ್ರಯೋಜನವೇ ಇಲ್ಲ ಎಂದರ್ಥವೆ! ಖಂಡಿತಾ ಅಲ್ಲ. ಅನರ್ಥಗಳಿಗೆ ಕಾರಣವಾದ ಕತ್ತಲೆಯು ತೊಲಗುವದೇ ಪ್ರಯೋಜನವಲ್ಲವೆ?</p>
		<p class="description">ಸರಿ, ಜ್ಞಾನದಿಂದ ಪ್ರಯೋಜನವೇನು? ಎಂದರೆ, ಅಜ್ಞಾನನಿವೃತ್ತಿಯೇ ಪ್ರಯೋಜನವು. ಅಜ್ಞಾನವು ಸಂಪೂರ್ಣವಾಗಿ ತೊಲಗುವುದೇ ಆತ್ಮಜ್ಞಾನದ ಪರಮಫಲ. ಸರಿ, ಇಷ್ಟು ಸಣ್ಣ ಫಲ ಸಾಕೆ? ಎಂದರೆ, ಇದು ಸಾಮಾನ್ಯವಾದ ಫಲವಲ್ಲ; ಸಕಲ ಸಾಂಸಾರಿಕ ದುಃಖಗಳಿಗೂ ಮೂಲಕಾರಣವಾಗಿರುವ ಅವಿದ್ಯೆಯು ಅಷ್ಟೊಂದು ಸುಲಭವಾಗಿ ತೊಲಗುವುದಿಲ್ಲ. ಜ್ಞಾನದಿಂದಲೇ ಇದರ ನಾಶ. ಅಜ್ಞಾನವೇ ಮುಕ್ತಿಗೆ ದೊಡ್ಡ ಶತ್ರು. ಅಜ್ಞಾನನಾಶವೇ ಆತ್ಮಜ್ಞಾನದ ಫಲ! ಇದು ಸಕಲಶ್ರುತಿಗಳ ಸಂದೇಶ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.05">
		<p class="intro-shloka">॥ ಸಂಸಾರಗತಿವಿದೂರಾಯ ಶಂಕರಾಯ ನಮಃ ॥</p>
		<p class="shloka">ಇಷ್ಟಾನಿಷ್ಟಫಲಪ್ರಾಪ್ತಿಸಂಸಾರಾಗೋಚರಂ ಪರಮ್ ।<br />ಧರ್ಮಾಧರ್ಮವಿನಿರ್ಮುಕ್ತಂ <strong>ಶಂಕರಂ</strong> ಸದ್ಗುರುಂ ಭಜೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೫</span><br /><span class="num">೩೪೦.</span> ‘ಸಂಸಾರ’ ವೆಂದರೇನು?</h1>
		<p class="bhashya-verse">ಇಷ್ಟಾನಿಷ್ಟಜನ್ಮಸುಖದುಃಖಸಂಪ್ರಾಪ್ತಿಲಕ್ಷಣಃ ಸಂಸಾರಃ ।</p>
		<p class="bhashya-verse-source">ಗೀತಾಭಾಷ್ಯ ೨-೧೧ ರ ಅವತರಣಿಕಾಭಾಷ್ಯ</p>
		<p class="bhashya-verse-meaning">ಇಷ್ಟಜನ್ಮಪ್ರಾಪ್ತಿ, ಅನಿಷ್ಟಜನ್ಮಪ್ರಾಪ್ತಿ, ಇಷ್ಟಾನಿಷ್ಟಜನ್ಮಪ್ರಾಪ್ತಿ, ಸುಖದುಃಖಪ್ರಾಪ್ತಿ—ಇಷ್ಟೇ ಸಂಸಾರದ ಸ್ವರೂಪ.</p>
		<p class="description">ಅವಿದ್ಯೆಯಿಂದಲೇ ಸಂಸಾರ, ದುಃಖರೂಪವಾದದ್ದು ಸಂಸಾರ, ಇದು ಸಂಸಾರಸಾಗರ, ಸಂಸಾರವೇ ಬಂಧನ; ಜ್ಞಾನಿಗಳಿಗೆ ಸಂಸಾರವಿಲ್ಲ, ಸಂಸಾರದಿಂದ ಮುಕ್ತನಾಗಬೇಕು—ಎಂದೆಲ್ಲ ವೇದಾಂತದಲ್ಲಿ ಮತ್ತೆ ಮತ್ತೆ ‘ಸಂಸಾರ’ ಶಬ್ದವನ್ನು ಬಳಸುತ್ತಿರುತ್ತಾರೆ. ಇಲ್ಲಿ ‘ಸಂಸಾರ’ ಎಂದರೇನು? ಎಂಬುದನ್ನು ತಿಳಿಯಬೇಕು. ಇಷ್ಟಯೋನಿಯಲ್ಲಿ, ಅಂದರೆ ದೇವಯೋನಿಯಲ್ಲಿ ಹುಟ್ಟುವದಕ್ಕೆ ಹೆಸರು ‘ಸಂಸಾರ’. ಅನಿಷ್ಟಯೋನಿಯಲ್ಲಿ, ಅಂದರೆ ರಾಕ್ಷಸಯೋನಿಯಲ್ಲಿ ಹುಟ್ಟುವದಕ್ಕೂ ಹೆಸರು ‘ಸಂಸಾರ’. ಮನುಷ್ಯಯೋನಿಯಲ್ಲಿ ಹುಟ್ಟುವದೂ ಸಂಸಾರವೇ. ಅಷ್ಟೇ ಏಕೆ? ಪಶು ಪಕ್ಷಿ ಕ್ರಿಮಿ ಕೀಟ ಯೋನಿಗಳಲ್ಲಿ ಹುಟ್ಟುವದೂ ಸಂಸಾರವೇ.</p>
		<p class="description">ಸರಿ, ಹುಟ್ಟಿದ ಮೇಲೆ ಇನ್ನು ಚಕ್ರ ಮುಂದಕ್ಕೆ ಸಾಗಬೇಕಲ್ಲವೆ? ಸುಖ, ದುಃಖ, ರೋಗ, ರುಜಿನ, ಸಾಲ, ಸೋಲ, ತಾಪತ್ರಯಗಳ ಅನುಭವವೆಲ್ಲವೂ ಸಂಸಾರವೇ. ಇದು ಒಂದೇ ಸಮನೆ ಸುತ್ತುತ್ತಾ ಇರುತ್ತದೆ. ಇದು ಅನಾದಿ, ಅನಂತ, ಅಪಾರವಾದ ಸಾಗರದಂತಿದೆ. ಈ ಸಂಸಾರಕ್ಕೆ ಕಾರಣ ಅವಿದ್ಯೆ. ಅವಿದ್ಯೆಯಿರುವವರೆಗೂ ಸಂಸಾರವಿರುತ್ತದೆ. ಅವಿದ್ಯೆಯು ಆತ್ಮಜ್ಞಾನದಿಂದಲೇ ನಾಶವಾಗಬೇಕು. ಆಗಲೇ ಸಂಸಾರಕ್ಕೆ ವಿದಾಯ. ಜ್ಞಾನದಿಂದಲೇ ಜನ್ಮಮರಣ ಸಂಸಾರಚಕ್ರದ ನಾಶ! ಆತ್ಮಜ್ಞಾನವನ್ನು ಸಂಪಾದಿಸದೇ ಹೋದರೆ ಇಡೀ ಮಾನವಜನ್ಮ ಬಂದದ್ದೇ ವ್ಯರ್ಥವಾಗುತ್ತದೆ. ವೇದಾಂತಾರ್ಥವಿಚಾರದಿಂದ ಆತ್ಮಜ್ಞಾನವನ್ನು ಪಡೆದು ‘ಸಂಸಾರ’ ಸಾಗರವನ್ನು ದಾಟಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.06">
		<p class="intro-shloka">॥ ಭ್ರಾಂತಿಜ್ಞಾನನಿರಾಸಕಾಯ ಶಂಕರಾಯ ನಮಃ ॥</p>
		<p class="shloka">ಸಮ್ಯಗ್ದರ್ಶನನಿಷ್ಠಂ ತಂ ಭ್ರಾಂತಿಜ್ಞಾನನಿರಾಸಕಮ್ ।<br />ಸಮರ್ಥಂ <strong>ಶಂಕರಂ</strong> ವಂದೇ ಸರ್ವಸಂಸಾರವರ್ಜಿತಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೬</span><br /><span class="num">೩೪೧.</span> ಜ್ಞಾನದಿಂದಲೇ ಭ್ರಾಂತಿಯ ನಾಶ</h1>
		<p class="bhashya-verse">ನ ಹಿ ಸಮ್ಯಗ್ದರ್ಶನಾತ್ ಅನ್ಯತ್ ಅಸ್ಯಾಃ ಭ್ರಾಂತೇಃ ನಿವಾರಕಮಸ್ತಿ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೩-೪೮</p>
		<p class="bhashya-verse-meaning">ಸಮ್ಯಗ್ದರ್ಶನವೊಂದನ್ನು ಬಿಟ್ಟು ಬೇರೆ ಯಾವದೂ ಈ ಭ್ರಾಂತಿಜ್ಞಾನವನ್ನು ಸಂಪೂರ್ಣವಾಗಿ ತೊಲಗಿಸಲಾರದು!</p>
		<p class="description">ಭ್ರಾಂತಿಜ್ಞಾನವೆಂದರೆ ತಪ್ಪುತಿಳಿವಳಿಕೆಯು. ಶರೀರಾದಿಗಳನ್ನೇ ತಾನೆಂದು ತಿಳಿಯುವದೇ ಭ್ರಾಂತಿಜ್ಞಾನವು. ನಾನು ಹುಡುಗ, ನಾನು ಕಪ್ಪಗಿದ್ದೇನೆ, ನಾನು ಯುವಕ, ನಾನು ಮುದುಕ, ನಾನು ಕುರುಡ, ನಾನು ಬುದ್ಧಿವಂತ, ನಾನು ದಡ್ಡ—ಇದೆಲ್ಲವೂ ಭ್ರಾಂತಿಜ್ಞಾನವೇ. ಇನ್ನು, ನಾನು ಬ್ರಾಹ್ಮಣ, ನಾನು ಸಂನ್ಯಾಸಿ, ನಾನು ಆಚಾರವಂತ, ನಾನು ಅಗ್ನಿಹೋತ್ರೀ —ಇದೂ ಭ್ರಾಂತಿಯೇ. ಇದನ್ನೇ ವೇದಾಂತದಲ್ಲಿ ‘ಅಧ್ಯಾಸ’ ವೆಂದು ಕರೆಯುತ್ತಾರೆ.</p>
		<p class="description">ಈ ಭ್ರಾಂತಿಜ್ಞಾನವು ಸಾರ್ವತ್ರಿಕವಾದ ರೋಗವು. ಈ ಭ್ರಾಂತಿಜ್ಞಾನದಿಂದ ಮುಕ್ತನಾದವನು ಯಾವನೊಬ್ಬನೂ ಇಲ್ಲವೆಂದೇ ಹೇಳಬೇಕು. ಆದ್ದರಿಂದಲೇ ಎಲ್ಲರಿಗೂ ದುಃಖಗಳು ತೋರುತ್ತಲೇ ಇರುತ್ತವೆ. ಭ್ರಾಂತಿಯಿಂದಲೇ ಜನ್ಮಪ್ರಾಪ್ತಿ, ಭ್ರಾಂತಿಯಿಂದಲೇ ಸಂಸಾರಬಂಧನ. ಈ ಭ್ರಾಂತಿಯನ್ನು ಕಳೆದುಕೊಳ್ಳುವದೇ ಮಾನವಜನ್ಮದ ಪರಮಗುರಿ.</p>
		<p class="description">ಸಂತೋಷ; ಈ ಭ್ರಾಂತಿಯನ್ನು ಕರ್ಮ ಉಪಾಸನೆಗಳಿಂದ ನಾಶಮಾಡಿಕೊಳ್ಳಬಹುದಲ್ಲವೆ? ಎಂದರೆ, ಖಂಡಿತಾ ಸಾಧ್ಯವಿಲ್ಲ. ಭ್ರಾಂತಿಯಿಂದಲೇ ಉಂಟಾಗಿರುವ ಕರ್ಮೋಪಾಸನೆಗಳಿಂದ ಆ ಭ್ರಾಂತಿಯನ್ನು ಕಳೆದುಕೊಳ್ಳುವದು ಸಾಧ್ಯವಾಗದ ಮಾತು. ಹಾಗಾದರೆ ಬೇರೆ ಏತರಿಂದ ಸಾಧ್ಯ? ಸಮ್ಯಗ್ದರ್ಶನಮಾತ್ರದಿಂದ. ಸರಿಯಾದ ತಿಳಿವಳಿಕೆಯೇ ಸಮ್ಯಗ್ದರ್ಶನ. ಸಮ್ಯಗ್ದರ್ಶನದಿಂದ ಅಜ್ಞಾನವು ಪೂರಾ ತೊಲಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.07">
		<p class="intro-shloka">॥ ಉಪದೇಶರಹಸ್ಯಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಭೇದೋಪದೇಶಮರ್ಮಜ್ಞಂ ಭೇದವಾಕ್ಯನಿರಾಸಕಮ್ ।<br />ಅದ್ವೈತತತ್ತ್ವನಿಷ್ಠಂ ಶ್ರೀ <strong>ಶಂಕರಂ</strong> ಪಂಡಿತಂ ಭಜೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೭</span><br /><span class="num">೩೪೨.</span> ಇದರಲ್ಲಿ ವೇದಾಂತಕ್ಕೆ ತಾತ್ಪರ್ಯವಿಲ್ಲ</h1>
		<p class="bhashya-verse">ನ ಹಿ ಭೇದವಾಕ್ಯಾನಾಂ ಕದಾಚಿದಪಿ ಮುಖ್ಯಭೇದಾರ್ಥಕತ್ವಮ್ ಉಪಪದ್ಯತೇ ।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೩-೧೪</p>
		<p class="bhashya-verse-meaning">ಭೇದವಾಕ್ಯಗಳಿಗೆ ಭೇದವನ್ನೇ ಮುಖ್ಯವಾಗಿ ಉಪದೇಶಿಸುವದರಲ್ಲಿ ಎಂದೆಂದಿಗೂ ತಾತ್ಪರ್ಯವಿಲ್ಲ.</p>
		<p class="description">ವೇದಾಂತಗಳಲ್ಲಿ ಭೇದೋಪದೇಶಕವಾಕ್ಯಗಳು ಸಾಕಷ್ಟು ಇರುತ್ತವೆ. ಸಂಸಾರಧರ್ಮಗಳೆಲ್ಲವೂ ಜೀವರಿಗೇ ಹೊರತು ಪರಮಾತ್ಮನಿಗಲ್ಲ, ಜೀವ ರಿಗೆ ಜನ್ಮಮರಣಗಳು ಉಂಟು, ಪರಬ್ರಹ್ಮಕ್ಕಿಲ್ಲ, ಸಾಧಕರಾದ ಜೀವರುಗಳು ವಿಚಾರಮಾಡಿ ಪರಬ್ರಹ್ಮವನ್ನು ಅರಿಯಬೇಕು—ಇತ್ಯಾದಿ ಇತ್ಯಾದಿ.</p>
		<p class="description">ಹೌದು, ದಿಟ, ಭೇದವಾಕ್ಯಗಳು ಉಪನಿಷತ್ತುಗಳಲ್ಲಿ ಇರುತ್ತವೆ. ಆದರೆ ಭೇದವನ್ನೇ ತಾತ್ಪರ್ಯದಿಂದ ಇಲ್ಲಿ ಹೇಳಿರುವದಿಲ್ಲ, ಲೋಕಪ್ರಸಿದ್ಧವಾದ ಭೇದವನ್ನು ಅನುವಾದಮಾಡಿಕೊಂಡು ಅಭೇದವನ್ನೇ ಪ್ರತಿಪಾದಿಸಿರುತ್ತದೆ. ವೇದಾಂತಗಳಲ್ಲಿ ಬಂದಿರುವ ಭೇದವಾಕ್ಯಗಳಿಗೆಲ್ಲ ಅನುವಾದದಲ್ಲಿಯೇ ತಾತ್ಪರ್ಯ, ಭೇದವು ಎಲ್ಲರಿಗೂ ತಿಳಿದಿರುವ ವಿಚಾರವೇ ಅಲ್ಲವೆ? ಅದನ್ನು ವೇದಾಂತಗಳು ತಾತ್ಪರ್ಯದಿಂದ ತಿಳಿಸಬೇಕಾಗಿಲ್ಲ.</p>
		<p class="description">ಉಪನಿಷತ್ತುಗಳು ಹೊರಟಿರುವದು ಅದ್ವೈತಾತ್ಮನ ಸ್ವರೂಪವನ್ನು ಪ್ರತಿಪಾದನೆಮಾಡುವದಕ್ಕಾಗಿ. ಪ್ರತ್ಯಕ್ಷಪ್ರಮಾಣಗಳಿಂದಲೇಸಿದ್ಧವಾಗಿರುವ ಭೇದವನ್ನು ಶಾಸ್ತ್ರವು ಉಪದೇಶಿಸಬೇಕಾಗಿಲ್ಲ. ಶಾಸ್ತ್ರವು ತಿಳಿಸದೇ ಹೋದರೂ ನಮಗೇ ಭೇದಗಳು ಕಾಣಿಸುತ್ತಿವೆ. ಜೀವನ ಸಂಸಾರಿತ್ವವನ್ನು ಅನುವಾದಮಾಡಿಕೊಂಡು ಶಾಸ್ತ್ರವು ಅನಂತರ ಸಂಸಾರಿತ್ವವನ್ನು ಬಾಧಮಾಡುತ್ತದೆ. ಅಭೇದವನ್ನು ತಿಳಿಸುವುದರಲ್ಲಿಯೇ ವೇದಾಂತಕ್ಕೆ ಪರಮತಾತ್ಪರ್ಯವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.08">
		<p class="intro-shloka">॥ ಮನಸ್ಸಾಕ್ಷಿವಿದೇ ಶಂಕರಾಯ ನಮಃ ॥</p>
		<p class="shloka">ಚೈತನ್ಯಂ ಪರಮಂ ಶಾಂತಂ ಮನೋವಾಗಾದಿಭಾಸಕಮ್ ।<br />ನೌಮಿ ತತ್ ಪರಮಂ ಜ್ಯೋತಿಃ <strong>ಶಂಕರಂ</strong> ಭಾಸ್ಕರಂ ಸದಾ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೮</span><br /><span class="num">೩೪೩.</span> ಆತ್ಮನಿಂದಲೇ ಮನಸ್ಸಿಗೆ ಸಾಮರ್ಥ್ಯ</h1>
		<p class="bhashya-verse">ಅಂತಃಸ್ಥೇನ ಹಿ ಚೈತನ್ಯಜ್ಯೋತಿಷಾ ಅವಭಾಸಿತಸ್ಯ ಮನಸೋ ಮನನಸಾಮರ್ಥ್ಯಮ್ ।</p>
		<p class="bhashya-verse-source">ಕೇನಭಾಷ್ಯ ೧-೬</p>
		<p class="bhashya-verse-meaning">ಒಳಗಿರುವ ಚೈತನ್ಯಸ್ವರೂಪನಾದ ಆತ್ಮನ ಬೆಳಕಿನಿಂದ ಬೆಳಗಲ್ಪಟ್ಟ ಮೇಲೆಯೇ ಅಲ್ಲವೆ, ಈ ಮನಸ್ಸಿಗೆ ವಿಚಾರಮಾಡುವ ಯೋಗ್ಯತೆಯು ಉಂಟಾಗುವದು?</p>
		<p class="description">ಮನಸ್ಸು ಮಾನವರಿಗೆ ದೈವದತ್ತವಾದ ಅದ್ಭುತ ಸಂಪತ್ತು. ಮನುಷ್ಯನು ಎಂಬತ್ತುನಾಲ್ಕು ಲಕ್ಷ ಬಗೆಯ ಜೀವರಾಶಿಗಳಲ್ಲಿ ಅಸಾಧಾರಣಸ್ಥಾನವನ್ನು ಪಡೆದಿರುವದು ಈ ಮನಸ್ಸಿನಿಂದಲೇ. ಮನಸ್ಸೇ ಬಂಧನಕ್ಕೂ ಕಾರಣ, ಮೋಕ್ಷಕ್ಕೂ ಕಾರಣ. ಮನಸ್ಸೇ ನಮ್ಮೆಲ್ಲರ ಸುಖಕ್ಕೂ ದುಃಖಕ್ಕೂ ಕಾರಣವಾಗಿದೆ. ‘ಮನಸ್ಸಿದ್ದರೆ ಮಹಾದೇವ, ಮನಸ್ಸಿನಂತೆ ಮಹಾದೇವ’ —ಎಂದು ಗಾದೆಯೂ ಇದೆಯಲ್ಲವೆ? ಕೈಕಾಲು ಮುಂತಾದ ಯಾವ ಅಂಗಾಂಗಗಳಿಲ್ಲದಿದ್ದರೂ ಮನಸ್ಸೊಂದಿದ್ದರೆ ಮನುಷ್ಯನು ಅದ್ಭುತಪವಾಡಗಳನ್ನೇ ಮಾಡಬಲ್ಲ ! ಆದರೆ ಮನಸ್ಸೊಂದು ಸರಿಯಾಗಿಲ್ಲದಿದ್ದರೆ ಮನುಷ್ಯನು ಶವಕ್ಕೆ ಸಮಾನನಾಗಿಬಿಡುತ್ತಾನೆ. ಮನಸ್ಸಿಗೆ ಇಂಥ ಅದ್ಭುತ ಶಕ್ತಿಯು ಇರುತ್ತದೆ.</p>
		<p class="description">ಸರಿ, ಇಂಥ ಮನಸ್ಸು ಸ್ವತಃ ಅಚೇತನ, ಜಡವಾಗಿದೆ. ಆದರೆ ಇದರ ಶಕ್ತಿ, ಮಹಿಮೆ ಮಾತ್ರ ಅದ್ಭುತ. ಇದಕ್ಕೆ ಕಾರಣವೇನು? ಗೊತ್ತೆ? ಇದಕ್ಕೆ ಆತ್ಮನದೇ ಸಹಾಯ. ಆತ್ಮನ ಬೆಳಕಿನಿಂದಲೇ ಈ ಮನಸ್ಸು ಪ್ರಚಂಡವಾಗಿ ಕುಣಿಯುತ್ತಿದೆ. ಮನಸ್ಸೇ ಅತ್ಯಂತಸೂಕ್ಷ್ಮ. ಇನ್ನು ಆತ್ಮನು ಸೂಕ್ಷ್ಮಾತಿಸೂಕ್ಷ್ಮ ನಾಗಿದ್ದಾನೆ. ಆತ್ಮನನ್ನು ಅರಿಯುವುದಕ್ಕೂ ಈ ಮನಸ್ಸೇ ಬೇಕು. ಮನಸ್ಸನ್ನು ಬಳಸಿಕೊಂಡು ಮನಸ್ಸಿನ ಸಹಾಯದಿಂದ ಮನಸ್ಸಿಗೂ ಮೂಲವಾಗಿರುವ ಆತ್ಮನನ್ನು ಗುರುತು ಹಿಡಿದು ಆ ಆತ್ಮನಲ್ಲಿಯೇ ನೆಲೆಗೊಳ್ಳಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.09">
		<p class="intro-shloka">॥ ಪಾಪರಹಿತಾಯ ಶಂಕರಾಯ ನಮಃ ॥</p>
		<p class="shloka">ಅದ್ವೈತಾಮೃತಸಂತೃಪ್ತಂ ಗುರೂಣಾಂ ಪರಮಂ ಗುರುಮ್ ।<br />ವಂದೇ <strong>ಶ್ರೀಶಂಕರಾ</strong> ಚಾರ್ಯಂ ಸತ್ಯಧರ್ಮಪರಾಯಣಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೯</span><br /><span class="num">೩೪೪.</span> ಪಾಪಕ್ಷಯವಾದರೇ ಬ್ರಹ್ಮಜ್ಞಾನಪ್ರಾಪ್ತಿ</h1>
		<p class="bhashya-verse">ಉಪಾತ್ತದುರಿತಕ್ಷಯೇ ಹಿ ಬ್ರಹ್ಮವಿದ್ಯಾ ಪ್ರಕಾಶತೇ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೪</p>
		<p class="bhashya-verse-meaning">ಹಿಂದೆ ಸಂಪಾದಿಸಿದ್ದ ಪಾಪಸಂಸ್ಕಾರಗಳು ನಾಶವಾದ ಮೇಲೆಯೇ ಅಲ್ಲವೆ, ಬ್ರಹ್ಮವಿದ್ಯೆಯು ಅಂತಃಕರಣದಲ್ಲಿ ಬೆಳಗುತ್ತದೆ?</p>
		<p class="description">ವೇದಾಂತಗಳನ್ನು ಓದಿದರೂ, ವೇದಾಂತಗಳನ್ನು ಕುರಿತು ಪ್ರವಚನಮಾಡಿದರೂ ಅನೇಕರಿಗೆ ವೇದಾಂತದಲ್ಲಿ ತಿಳಿಸಿರುವಂತೆ ಬ್ರಹ್ಮಜ್ಞಾನವು ಉಂಟಾಗುವದಿಲ್ಲ. ಇದಕ್ಕೇನು ಕಾರಣ? ಎಂದರೆ, ಚಿತ್ತದಲ್ಲಿರುವ ಪಾಪ ಸಂಸ್ಕಾರಗಳು. ಚಿತ್ತಶುದ್ಧಿಯಾಗದೆ ಹೋದರೆ ಎಷ್ಟೇ ವೇದಾಂತಗಳನ್ನು ಓದಿದರೂ ಅದರಿಂದ ಖಂಡಿತವಾಗಿ ಆತ್ಮಜ್ಞಾನವು ಹುಟ್ಟಲಾರದು.</p>
		<p class="description">ಪಾಪಸಂಸ್ಕಾರಗಳು ಎಂದರೆ ರಾಗದ್ವೇಷ, ಈರ್ಷ್ಯಾ ಅಸೂಯೆ, ಸರ್ವರಲ್ಲಿಯೂ ದೋಷವನ್ನೇ ಕಾಣುವದು, ಗುರುದೇವನಿಂದಾ, ಅನಾಚಾರದುರಾಚಾರ—ಇತ್ಯಾದಿ ದೋಷಗಳು. ಕನ್ನಡಿಯ ಮೇಲೆ ಸಾಕಷ್ಟು ಧೂಳು ಕೂತಿದ್ದರೆ ಅಲ್ಲಿ ಮುಖವು ಸರಿಯಾಗಿ ಕಾಣಿಸೀತೆ? ಖಂಡಿತಾ ಇಲ್ಲ. ಕನ್ನಡಿ ಶುದ್ಧವಾಗಿದ್ದರೆ ಮಾತ್ರ ಪ್ರತಿಬಿಂಬವು ಚೆನ್ನಾಗಿ ಕಾಣಿಸುತ್ತದೆಯಲ್ಲವೆ?</p>
		<p class="description">ಸರಿ, ಚಿತ್ತದ ಪಾಪಸಂಸ್ಕಾರಗಳು ನಾಶವಾಗುವದಕ್ಕೆ ಏನು ಮಾಡಬೇಕು? ಎಂದರೆ ಭಗವಂತನ ಆರಾಧನೆ, ಸದ್ಗುರುಸೇವೆ, ಸತ್ಕರ್ಮಾನುಷ್ಠಾನಗಳು, ಜಪತಪಾದ್ಯನುಷ್ಠಾನಗಳನ್ನು ಮಾಡಬೇಕು. ಸತ್ಯ, ಧರ್ಮ, ಅಹಿಂಸೆ, ತ್ಯಾಗ, ಸತ್ಸಂಗಗಳು ಚಿತ್ತಶುದ್ಧಿಗೆ ಸಾಧನವಾಗುತ್ತವೆ. ಸಾಧಕರು ಈ ಸಾಧನಗಳನ್ನು ಚೆನ್ನಾಗಿ ಅನುಷ್ಠಾನ ಮಾಡಬೇಕು. ಮುಮುಕ್ಷುಸಾಧಕರು ಸಾತ್ತ್ವಿಕಸ್ವಭಾವವನ್ನು ಬೆಳೆಸಿಕೊಳ್ಳಬೇಕು. ಇದರಿಂದ ಪಾಪಸಂಸ್ಕಾರಗಳು ದೂರವಾಗಿ ಆತ್ಮಜ್ಞಾನ ಹುಟ್ಟುವದಕ್ಕೆ ಅವಕಾಶವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.10">
		<p class="intro-shloka">॥ ಇಂದ್ರಿಯವಿಷಯಭೋಗವಿರಕ್ತಾಯ ಶಂಕರಾಯ ನಮಃ ॥</p>
		<p class="shloka">ಮಾತ್ರಾಸ್ಪರ್ಶಾದಿದೂರಸ್ಥಂ ಬ್ರಹ್ಮಾನಂದಪರಂ ಯತಿಮ್ ।<br />ಬ್ರಹ್ಮನಿಷ್ಠವರೇಣ್ಯಂ ತಂ ವಂದೇ <strong>ಶಂಕರ</strong> ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧೦</span><br /><span class="num">೩೪೫.</span> ‘ವಿಷಯಾನಂದ’ ದ ‘ಹಣೇಬರಹ’</h1>
		<p class="bhashya-verse">ಮಾತ್ರಾಸ್ಪರ್ಶಾದಯಃ ಆಗಮಾಪಾಯಶೀಲಾಃ ಅನಿತ್ಯಾಃ ।</p>
		<p class="bhashya-verse-source">ಗೀತಾಭಾಷ್ಯ ೨-೧೪</p>
		<p class="bhashya-verse-meaning">ಇಂದ್ರಿಯವಿಷಯಗಳಿಂದ ಉಂಟಾಗುವ ಭೋಗಗಳು ಬಂದು ಇದ್ದು ಹೋಗುವಂಥವುಗಳು. ಆದ್ದರಿಂದ ಇವುಗಳು ಅನಿತ್ಯವಾಗಿದೆ.</p>
		<p class="description">ಇಂದ್ರಿಯಗಳೆಂದರೆ ಕಣ್ಣು, ಕಿವಿ, ಮೂಗು, ನಾಲಿಗೆ ಮತ್ತು ಚರ್ಮಗಳು. ವಿಷಯಗಳೆಂದರೆ ರೂಪ, ಶಬ್ದ, ಗಂಧ, ರಸ ಮತ್ತು ಸ್ಪರ್ಶಗಳು. ಈ ಐದು ಇಂದ್ರಿಯಗಳಿಗೆ “ಮಾತ್ರಾಃ” ಎಂದೂ, ಐದು ವಿಷಯಗಳಿಗೆ ‘ಸ್ಪರ್ಶ’ ಗಳೆಂದೂ ಹೆಸರು. ಪ್ರತಿಯೊಬ್ಬ ಮಾನವನೂ ಈ ಇಂದ್ರಿಯವಿಷಯಭೋಗಗಳನ್ನು ಅನುಭವಿಸುತ್ತಾ ಅದರಲ್ಲಿಯೇ ಮುಳುಗಿ ಬಿಟ್ಟಿರುತ್ತಾನೆ. ಇದರಿಂದ ಉಂಟಾಗುತ್ತಿರುವ ಸುಖವನ್ನೇ ಪರಮಾನಂದವೆಂದೂ ಶಾಶ್ವತವೆಂದೂ ತಿಳಿದಿರುತ್ತಾನೆ. ಈ ವಿಷಯಾನಂದವೇ ಜೀವನದ ಗುರಿಯೆಂದು ಅವಿವೇಕಿಯು ತಿಳಿದಿರುತ್ತಾನೆ.</p>
		<p class="description">ಆದರೆ ವಿವೇಕಿಗಳಾದ ಪ್ರಾಜ್ಞರಾದ ಮಹಾತ್ಮರು ಈ ವಿಷಯಾನಂದವನ್ನು ಅನಿತ್ಯವೆಂದು ತಿಳಿಸುತ್ತಾರೆ. ಈ ವಿಷಯಾನಂದವು ಅನಿತ್ಯವಷ್ಟೇ ಅಲ್ಲ, ಮತ್ತೇನೆಂದರೆ, ಇದು ಬರೀ ದುಃಖರೂಪವಾದದ್ದೇ. ಶೀತ ಉಷ್ಣ, ಸುಖದುಃಖಗಳನ್ನು ಈ ವಿಷಯಭೋಗವು ಉಂಟುಮಾಡುತ್ತಿರುತ್ತದೆ. ಇದು ಸುಖವಲ್ಲ ಎಂದು ಮಾತ್ರವಲ್ಲ, ದುಃಖವೇ ಆಗಿದೆ. ಆದ್ದರಿಂದ ವಿವೇಕಿಯಾದ ಸಾಧಕನು ಈ ದುಃಖರೂಪವಾದ ಭೋಗಗಳಲ್ಲಿ ಅನುರಕ್ತನಾಗದೆ ಒಳಗಿರುವ ಆತ್ಮಾನಂದದ ಕಡೆಗೆ ತನ್ನ ಗುರಿಯನ್ನು ಸಾಗಿಸಬೇಕು. ವಿಷಯಭೋಗದಿಂದ ಎಂದಿಗೂ ತೃಪ್ತಿಯು ದೊರಕದು. ಆತ್ಮಜ್ಞಾನದಿಂದಲೇ ಆತ್ಮಾನಂದ. ಆತ್ಮಾನಂದವೇ ಪರಮಾನಂದ. ಇದೇ ಮಾನವಜನ್ಮದ ಗುರಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.11">
		<p class="intro-shloka">॥ ಆತ್ಮರಕ್ಷಕಾಯ ಶಂಕರಾಯ ನಮಃ ॥</p>
		<p class="shloka">‘ಅಜ್ಞಾನಿನೋ ಹ್ಯಾತ್ಮಹನಃ’ ಘೋಷಯಂತಂ ಸ್ವತೇಜಸಾ ।<br /><strong>ಶಂಕರಂ</strong> ಸದ್ಗುರುಂ ವಂದೇ ಜ್ಞಾನಿನಂ ಹ್ಯಾತ್ಮರಕ್ಷಕಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧೧</span><br /><span class="num">೩೪೬.</span> ಅಜ್ಞಾನಿಗಳೆಲ್ಲರೂ ‘ಆತ್ಮಹನ’ ರೇ!</h1>
		<p class="bhashya-verse">ಪ್ರಾಕೃತಾಃ ಅವಿದ್ವಾಂಸೋ ಜನಾಃ ಆತ್ಮಹನಃ ಉಚ್ಯಂತೇ । ತೇನ ಆತ್ಮಹನನದೋಷೇಣ ಸಂಸರಂತಿ ತೇ ।</p>
		<p class="bhashya-verse-source">ಈಶಾವಾಸ್ಯಭಾಷ್ಯ ೩</p>
		<p class="bhashya-verse-meaning">ದೇಹವನ್ನೇ ತಾನೆಂದು ತಿಳಿದಿರುವ ಅಜ್ಞಾನಿಗಳೆಲ್ಲರೂ “ಆತ್ಮಹನ” ರೆಂದೇ ಕರೆಯಲ್ಪಡುತ್ತಾರೆ. ಈ ಆತ್ಮಹತ್ಯಾದೋಷದಿಂದ ಇಂಥ ಅಜ್ಞಾನಿಗಳು ಮತ್ತೆಮತ್ತೆ ಜನ್ಮಮರಣ ಸಂಸಾರಚಕ್ರದಲ್ಲಿ ಸಿಕ್ಕಿಕೊಂಡು ನರಳಾಡುತ್ತಾರೆ.</p>
		<p class="description">ಶಿಶುಹತ್ಯೆ, ಗೋಹತ್ಯೆ, ಗುರುಹತ್ಯೆ, ಸ್ತ್ರೀಹತ್ಯೆ, ಆತ್ಮಹತ್ಯೆ—ಎಂದು ಮುಂತಾಗಿ ನಾವುಗಳು ಕೇಳಿದ್ದೇವೆ. ಇವೆಲ್ಲವೂ ‘ಮಹಾಪಾತಕ’ ಗಳೆನಿಸುತ್ತವೆ. ಇವುಗಳಿಗೆ ಪ್ರಾಯಶ್ಚಿತ್ತವೇ ಇಲ್ಲ. ಪಾಪಗಳಿಗೆ ಪ್ರಾಯಶ್ಚಿತ್ತವುಂಟು, ಆದರೆ ಮಹಾಪಾಪಗಳಿಗೆ ಪ್ರಾಯಶ್ಚಿತ್ತವಿಲ್ಲ. ಆತ್ಮಹತ್ಯೆಯಂತೂ ದೊಡ್ಡ ಪಾಪವು. ತಾನೇ ಪ್ರಯತ್ನಪೂರ್ವಕವಾಗಿ ವಿಷವನ್ನು ಕುಡಿದು ಪ್ರಾಣವನ್ನು ಬಿಡುವದು ಆತ್ಮಹತ್ಯೆಯು.</p>
		<p class="description">ಆದರೆ ವೇದಾಂತದಲ್ಲಿ ಅಜ್ಞಾನವೇ ಆತ್ಮಹತ್ಯೆಯು, ಅಜ್ಞಾನಿಗಳೆಲ್ಲರೂ ಆತ್ಮಹನರೇ. ಆತ್ಮನನ್ನು ಕೊಲ್ಲುವದೇ ಆತ್ಮಹತ್ಯೆಯು, ಆತ್ಮನೆಂದರೆ ಪ್ರತ್ಯಗಾತ್ಮನು. ನಮ್ಮೊಳಗಿರುವ ಸತ್, ಚಿತ್ ಆನಂದಸ್ವರೂಪ ನಾದ ಆತ್ಮನೇ ಆತ್ಮನು. ಇವನನ್ನು ಇರುವಂತೆ ಸರಿಯಾಗಿ ಗುರುತಿಸದೇ ಇರುವದೇ ಆತ್ಮಹತ್ಯೆಯು; ಈ ಆತ್ಮನನ್ನು ಮರೆತಿರುವದೇ ಆತ್ಮಹತ್ಯೆಯು. ನಿಜವಾದ ಸ್ವರೂಪನಾಗಿರುವ ಈ ಆತ್ಮನನ್ನು ಅರಿಯದೆ ಅನಾತ್ಮವಾದ ‘ಸಂಘಾತ’ ವನ್ನು ನಾನೆಂದು ತಿಳಿಯುವದೇ ಆತ್ಮಹತ್ಯೆಯು. ಇದು ಮಹಾಮಹಾಪಾತಕವು! ಈ ಪಾಪದ ಫಲವೇ ಸಂಸಾರದುಃಖವು. ಅಜ್ಞಾನವೆಂಬ ಆತ್ಮಹತ್ಯಾಪಾಪದ ಫಲವಾಗಿ ಜನ್ಮಮರಣರೂಪವಾದ ಸಂಸಾರಚಕ್ರದಲ್ಲಿ ಅಜ್ಞಾನಿಯು ಸಿಕ್ಕಿಕೊಂಡು ನರಳಾಡುತ್ತಿದ್ದಾನೆ. ಆತ್ಮಜ್ಞಾನವೇ ಇದಕ್ಕೆ ಪ್ರಾಯಶ್ಚಿತ್ತವು. ಆತ್ಮಜ್ಞಾನದಿಂದಲೇ ಸರ್ವಪಾಪಗಳ ನಾಶ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.12">
		<p class="intro-shloka">॥ ವಿಷಯಭೋಗರಸವಿವರ್ಜಿತಾಯ ಶಂಕರಾಯ ನಮಃ ॥</p>
		<p class="shloka">ಸಮ್ಯಗ್ಜ್ಞಾನಬಲಾದೇವ ರಸರಾಗಾದಿವರ್ಜಿತಮ್ ।<br />ಬ್ರಹ್ಮಾನಂದರಸಾಸ್ವಾದನಿಷ್ಠಂ <strong>ಶಂಕರ</strong> ಮಾಶ್ರಯೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧೨</span><br /><span class="num">೩೪೭.</span> ಜ್ಞಾನದಿಂದಲೇ ‘ಭೋಗರಸ’ ದ ನಾಶ</h1>
		<p class="bhashya-verse">ನ ಹಿ ಅಸತಿ ಸಮ್ಯಗ್ದರ್ಶನೇ ರಸಸ್ಯ ಉಚ್ಛೇದಃ ಸರ್ವಥಾ ಸಂಭವತಿ ।</p>
		<p class="bhashya-verse-source">ಗೀತಾಭಾಷ್ಯ ೨-೫೯</p>
		<p class="bhashya-verse-meaning">ಸಮ್ಯಗ್ದರ್ಶನವು ಉಂಟಾಗದೆ ಹೋದರೆ ವಿಷಯಭೋಗರಸದ ನಾಶವು ಸಂಪೂರ್ಣವಾಗಿ ಆಗಲಾರದು.</p>
		<p class="description">ವಿಷಯಾನುಭೋಗದ ತ್ಯಾಗದಿಂದ ವೈರಾಗ್ಯವು ಸಿಕ್ಕಿತೆಂದು ತಿಳಿಯಬಾರದು. ಇಂದ್ರಿಯಗಳ ದೌರ್ಬಲ್ಯದಿಂದ ವಿಷಯಭೋಗದ ಶಕ್ತಿಯು ಕುಂಠಿತವಾಗಬಹುದು. ಮಧುಮೇಹರೋಗವುಳ್ಳವರಿಗೆ ಸಿಹಿ ಪದಾರ್ಥಗಳು ತ್ಯಕ್ತವಾಗಿರುತ್ತವೆ. ವಯೋವೃದ್ಧರಾಗಿ ದುರ್ಬಲರಾಗಿರುವವರಿಗೆ ಚಕ್ಕುಲಿ, ಕೋಡುಬಳೆ—ಮುಂತಾದ ಗಟ್ಟಿಯಾದ ಪದಾರ್ಥಗಳು ಬೇಡವೆನಿಸುತ್ತವೆ. ಆದರೆ ಇಷ್ಟು ಮಾತ್ರಕ್ಕೆ, ಅವರಿಗೆ ಆ ವಿಷಯಗಳಲ್ಲಿ ವೈರಾಗ್ಯವು ಬಂದಿದೆ ಎನ್ನಲಾದೀತೆ? ಖಂಡಿತಾ ಇಲ್ಲ.</p>
		<p class="description">ವಿಷಯಭೋಗಗಳು ದೂರವಾದ ಮಾತ್ರಕ್ಕೆ ವಿಷಯಾನುರಾಗವೂ ದೂರವಾಯಿತೆಂದು ತಿಳಿಯಬಾರದು. ವಿಷಯಗಳಲ್ಲಿರುವ ರಾಗಕ್ಕೆ ‘ವಿಷಯಭೋಗರಸ’ ಎಂದು ಹೆಸರು. ಆತ್ಮಜ್ಞಾನದಿಂದ ಮಾತ್ರವೇ ಈ ರಸವು ದೂರವಾಗುತ್ತದೆ. ಏಕೆಂದರೆ ಆತ್ಮನೇ ನಿಜವಾದ ರಸ, ಆತ್ಮನೇ ಆನಂದ ರಸ, ಆತ್ಮನೇ ಸ್ವಾಭಾವಿಕ ರಸ, ಆತ್ಮನೇ ಸಹಜ ರಸ, ಆತ್ಮನೇ ರಸಗಳಿಗೆಲ್ಲ ರಸ. ನಮ್ಮ ಪ್ರತ್ಯಗಾತ್ಮನೇ ಪರಮರಸ.</p>
		<p class="description">ಇಂಥ ನೈಜವಾದ ಆತ್ಮನ ರಸವು ಅನುಭವಕ್ಕೆ ಬಂದಮೇಲೆ ವಿಷಯಗಳಲ್ಲಿದ್ದ ಆಭಾಸರಸವು ತಾನೇ ತಾನಾಗಿ ದೂರವಾಗುತ್ತದೆ. ಆತ್ಮಜ್ಞಾನವೊಂದರಿಂದಲೇ ಆತ್ಮರಸವು ದೊರಕುತ್ತದೆ, ವಿಷಯರಸವು ದೂರವಾಗುತ್ತದೆ. ಆತ್ಮರಸವೇ ಮೋಕ್ಷಾನುಭವವು, ಇದೇ ಪರಮಾನಂದರಸ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.13">
		<p class="intro-shloka">॥ ಆತ್ಮವಿದ್ಯಾಪ್ರಭಾವವಿದೇ ಶಂಕರಾಯ ನಮಃ ॥</p>
		<p class="shloka">ಆತ್ಮಜ್ಞಾನಸ್ವಭಾವಜ್ಞಂ ಸರ್ವಾವಿದ್ಯಾನಿವರ್ತಕಮ್ ।<br />ಸ್ವಯಮಾತ್ಮವಿದಂ ಶಾಂತಂ <strong>ಶಂಕರಂ</strong> ಸದ್ಗುರುಂ ಶ್ರಯೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧೩</span><br /><span class="num">೩೪೮.</span> ಒಮ್ಮೆ ಜ್ಞಾನೋದಯವಾದರೆ ಸಾಕೇ ಸಾಕು!</h1>
		<p class="bhashya-verse">ಸಕೃದುತ್ಪನ್ನಾ ಏವ ಹಿ ಆತ್ಮಪ್ರತಿಪತ್ತಿಃ ಅವಿದ್ಯಾಂ ನಿವರ್ತಯತಿ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೪-೧-೨</p>
		<p class="bhashya-verse-meaning">ಒಮ್ಮೆ ಆತ್ಮಜ್ಞಾನವು ಉಂಟಾಯಿತೆಂದರೆ ಅದು ಅವಿದ್ಯೆಯನ್ನು ಪೂರಾ ತೊಲಗಿಸಿಬಿಡುತ್ತದೆ.</p>
		<p class="description">ಶ್ರವಣಾದಿ ಸಾಧನಗಳನ್ನು ಶ್ರದ್ಧೆಯಿಂದ ಮಾಡಿದರೆ ಆತ್ಮಜ್ಞಾನವೇನೊ ಹುಟ್ಟಬಹುದು. ಆದರೆ ಈ ಆತ್ಮಜ್ಞಾನದಿಂದ, ಅನಾದಿಕಾಲದಿಂದ ತೋರುತ್ತಿರುವ ಅವಿದ್ಯೆಯು ತೊಲಗೀತೇ? ಅಜ್ಞಾನವು ಪೂರಾ ನಾಶವಾಗುತ್ತದೆಯೆ? ಅದರಿಂದ ಜನ್ಮಮರಣರೂಪವಾದ ಬಂಧನವು ನಿವೃತ್ತಿಯಾಗಬಹುದೆ? ಮುಕ್ತಿಯು ದೊರಕುತ್ತದೆಯೆ? ಎಂದು ಅನೇಕರು ಸಂಶಯಪಡುತ್ತಾರೆ. ಇದೋ, ಇಲ್ಲಿದೆ ಇದಕ್ಕೆ ಪರಿಹಾರ:</p>
		<p class="description">ಸೂರ್ಯೋದಯವೇನೋ ಆಯಿತು, ಆದರೆ ದಟ್ಟವಾಗಿದ್ದ ಕತ್ತಲೆಯು ಹೋಗಲಿಲ್ಲವಲ್ಲ—ಎಂದು ಯಾರೂ ಹೇಳುವುದಿಲ್ಲವಷ್ಟೆ? ಅದರಂತೆಯೇ ಒಮ್ಮೆ ಉಂಟಾದ ಆತ್ಮಜ್ಞಾನವು, ಸಂಸಾರಕ್ಕೆ ಕಾರಣವಾಗಿದ್ದ ಅಜ್ಞಾನವನ್ನು ಪೂರಾ ನಾಶಮಾಡಿಬಿಡುತ್ತದೆ. ಆತ್ಮಜ್ಞಾನವು ಒಮ್ಮೆ ಉದಯಿಸಿತು ಎಂದರೆ ಸಾಕೇ ಸಾಕು. ಮತ್ತೆ ಆ ಆತ್ಮಜ್ಞಾನವು ನಾಶವಾಗಿಬಿಡುತ್ತದೆಯೇನೋ ಎನ್ನುವ ಭಯವು ಇರುವುದಿಲ್ಲ. ದುರ್ಬಲವಾದ, ಸಂಶಯಗ್ರಸ್ತವಾದ, ಅಭದ್ರವಾದ, ಶಿಥಿಲವಾದ, ಆತ್ಮಜ್ಞಾನವು ಆತ್ಮಜ್ಞಾನವೇ ಅಲ್ಲ. ಅದು ಕೇವಲ ಅವಿದ್ಯೆಯೇ. ಸದ್ಗುರುಸೇವೆಯಿಂದ, ಗುರೂಪದೇಶದಿಂದ, ಶಮದಮಾದಿ ಸಾಧನಸಂಪನ್ನನಾದ ಸಾಧಕನಿಗೆ ಆತ್ಮಜ್ಞಾನವು ಉಂಟಾದರೆ ಅಂಥವನಿಗೆ ಅಜ್ಞಾನಲೇಶವೂ ಉಳಿಯುವದಿಲ್ಲ! ಅವನು ಎಂದೆಂದಿಗೂ ಬ್ರಹ್ಮಜ್ಞಾನಿಯೇ! ಒಮ್ಮೆ ಬ್ರಹ್ಮಜ್ಞಾನಿಯಾದರೆ ಅವನು ಕೃತಕೃತ್ಯನಾಗಿಬಿಡುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.14">
		<p class="intro-shloka">॥ ಶಾಸ್ತ್ರಸಾರವಿದೇ ಶಂಕರಾಯ ನಮಃ ॥</p>
		<p class="shloka">ವೇದಶಾಸ್ತ್ರಪುರಾಣಾನಾಂ ಸಾರಜ್ಞಂ ಸಾರದಂ ಪ್ರಭುಮ್ ।<br />ಸರ್ವತಂತ್ರಸ್ವತಂತ್ರಂ ಶ್ರೀ <strong>ಶಂಕರಂ</strong> ಪ್ರಣಮಾಮ್ಯಹಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧೪</span><br /><span class="num">೩೪೯.</span> ವೇದಾಂತವು ‘ಪವಾಡ’ ವಿದ್ಯೆಯಲ್ಲ</h1>
		<p class="bhashya-verse">ವಚನಂ ನಾಮ ಯಥಾಭೂತಸ್ಯ ಅರ್ಥಸ್ಯ ಜ್ಞಾಪಕಂ ಕೇವಲಮ್, ನ ತು ಅವಿದ್ಯಮಾನಸ್ಯ ಕರ್ತೃ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೧</p>
		<p class="bhashya-verse-meaning">ಶ್ರುತಿಯ ಮಾತು ಸತ್ಯವಾಗಿ ಸ್ವಯಂಸಿದ್ಧವಾಗಿರುವ ಅರ್ಥವನ್ನು ನಮಗೆ ಇರುವಂತೆ ತಿಳಿಸುತ್ತದೆಯೇ ಹೊರತು ಇಲ್ಲದ್ದನ್ನು ಹೊಸದಾಗಿ ಸೃಷ್ಟಿಮಾಡುವದಿಲ್ಲ.</p>
		<p class="description">ಇಲ್ಲಿ ವಚನವೆಂದರೆ ವೇದ, ಶ್ರುತಿ, ಶಾಸ್ತ್ರ, ವೇದಾಂತ, ಉಪನಿಷತ್ತು. ವೇದಾಂತವು ಇದ್ದದ್ದನ್ನು ಇರುವಂತೆ ತಿಳಿಸುವ ವಾಕ್ಯಗಳೇ ಹೊರತು ಇಲ್ಲದ್ದನ್ನು ಹೊಸದಾಗಿ ಸೃಷ್ಟಿಮಾಡುವ ಪವಾಡವಲ್ಲ. ವೇದಾಂತವು ಪವಾಡಶಾಸ್ತ್ರವಲ್ಲ, ವೇದಾಂತವು ಯೋಗಶಾಸ್ತ್ರವಲ್ಲ, ವೇದಾಂತವು ಆರೋಗ್ಯಶಾಸ್ತ್ರವೂ ಅಲ್ಲ; ಮತ್ತೇನೆಂದರೆ ವೇದಾಂತವು ತತ್ತ್ವಶಾಸ್ತ್ರ, ಬ್ರಹ್ಮಶಾಸ್ತ್ರ, ಮೋಕ್ಷಶಾಸ್ತ್ರ, ಸತ್ಯಶಾಸ್ತ್ರ ಮತ್ತು ಪರಮಾರ್ಥಶಾಸ್ತ್ರ.</p>
		<p class="description">ಈ ಜಗತ್ತಿನ, ಹಾಗೂ ಸಕಲ ಜೀವಿಗಳ ಸ್ವರೂಪವನ್ನು ವಿಚಾರಮಾಡುವ ಶಾಸ್ತ್ರವೇ ವೇದಾಂತ. ನಮಗೆ ಆಯುಷ್ಯ, ಆರೋಗ್ಯ, ಐಶ್ವರ್ಯ, ಭೋಗರಾಶಿಗಳನ್ನುಂಟುಮಾಡುವ ಶಾಸ್ತ್ರವಲ್ಲ, ವೇದಾಂತ. ವೇದಾಂತವು ಹೇಳಿದ್ದರಿಂದ ವಸ್ತುಸ್ಥಿತಿಯು ಹಾಗೆ ಆಗುವದಿಲ್ಲ. ಮತ್ತೇನೆಂದರೆ, ಇರುವ ವಸ್ತುಸ್ಥಿತಿಯನ್ನಿರುವಂತೆ, ಅದಕ್ಕೆ ಯಾವ ಬಣ್ಣವನ್ನೂ ಕೊಡದೆ, ಸರಿಯಾಗಿ ತಿಳಿಸುವದರಿಂದ ವೇದಾಂತವು ಪ್ರಮಾಣವೆಂದೆನಿಸಿರುತ್ತದೆ. ಮಾಡಿ ಪಡೆಯುವುದನ್ನು ಇತರ ಶಾಸ್ತ್ರಗಳು ಉಪದೇಶಿಸಿದರೆ ವೇದಾಂತವು ಇದ್ದದ್ದನ್ನು ಇರುವಂತೆ ಸರಿಯಾಗಿ ತಿಳಿಸಿಕೊಡುತ್ತದೆ. ಪರಬ್ರಹ್ಮದ ಸ್ವರೂಪವು ನಮಗೆ ವೇದಾಂತದಿಂದಲೇ ಗೊತ್ತಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.15">
		<p class="intro-shloka">॥ ಕೃತಾರ್ಥಲಕ್ಷಣಪರಿಪೂರ್ಣಾಯ ಶಂಕರಾಯ ನಮಃ ॥</p>
		<p class="shloka">ಕೃತಕೃತ್ಯಂ ಮಹಾಪ್ರಾಜ್ಞಂ ಸಾಧಕಾನಾಂ ಪರಂ ಗುರುಮ್ ।<br />ಜಿಜ್ಞಾಸೂನಾಂ ಕಾಮಧೇನುಂ ವಂದೇ <strong>ಶಂಕರ</strong> ದೇಶಿಕಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧೫</span><br /><span class="num">೩೫೦.</span> ಇವು ಸಾಧಕರಿಗೆ ಸಾಧನ</h1>
		<p class="bhashya-verse">ಕೃತಾರ್ಥಲಕ್ಷಣಾನಿ ಯಾನಿ, ತಾನ್ಯೇವ ಸಾಧನಾನಿ ಉಪದಿಶ್ಯಂತೇ । ಯತ್ನಸಾಧ್ಯತ್ವಾತ್ ॥</p>
		<p class="bhashya-verse-source">ಗೀತಾಭಾಷ್ಯ ೨-೫೫</p>
		<p class="bhashya-verse-meaning">ಕೃತಾರ್ಥರಾದ ಬ್ರಹ್ಮಜ್ಞಾನಿಗಳ ಲಕ್ಷಣಗಳೆಂದು ಯಾವುದನ್ನು ಶಾಸ್ತ್ರದಲ್ಲಿ ತಿಳಿಸಿರುತ್ತಾರೋ ಅವೆಲ್ಲವೂ ಸಾಧಕರಿಗೆ ಉಪದಿಷ್ಟವಾಗಿರುವ ಸಾಧನಗಳೆಂದು ತಿಳಿಯಬೇಕು.</p>
		<p class="description">ವೇದಾಂತಗಳಲ್ಲಿ ಬ್ರಹ್ಮಜ್ಞಾನಿಗಳ ಲಕ್ಷಣಗಳನ್ನು ತಿಳಿಸಿರುತ್ತಾರೆ. ಪರ್ಯಾಪ್ತಕಾಮರಾಗಿ ಕೃತಾತ್ಮರಾಗಿರುವವರೇ ಬ್ರಹ್ಮಜ್ಞಾನಿಗಳು, ಎಲ್ಲರಲ್ಲಿಯೂ ಸಮನಾದ ಆತ್ಮನನ್ನು ಕಾಣುವವರೇ ಬ್ರಹ್ಮಜ್ಞಾನಿಗಳು, ರಾಗದ್ವೇಷಗಳನ್ನು ಬಿಟ್ಟು ವ್ಯವಹರಿಸುವವರೇ ಬ್ರಹ್ಮಜ್ಞಾನಿಗಳು, ಕಾಮಕ್ರೋಧಾದಿದೋಷಗಳಿಂದ ದೂರರಾಗಿರುವವರೇ ಬ್ರಹ್ಮಜ್ಞಾನಿಗಳು— ಎಂದು ಮುಂತಾಗಿ ಹೇಳಿರುತ್ತದೆ. ಭಗವದ್ಗೀತೆಯಲ್ಲಿಯೂ ಸ್ಥಿತಪ್ರಜ್ಞನ ಲಕ್ಷಣಗಳನ್ನು ವಿಸ್ತಾರವಾಗಿ ತಿಳಿಸಿದೆ.</p>
		<p class="description">ಇದರ ಉದ್ದೇಶವೇನು? ಎಂದರೆ ಇಂಥ ಬ್ರಹ್ಮಜ್ಞಾನಿಗಳ ಲಕ್ಷಣಗಳನ್ನು ಜಿಜ್ಞಾಸುಸಾಧಕರುಗಳು ಪ್ರಯತ್ನದಿಂದ ತಮ್ಮ ಜೀವನದಲ್ಲೂ ಅಳವಡಿಸಿಕೊಳ್ಳಬೇಕೆಂದು ಅಭಿಪ್ರಾಯವು. ಶಾಸ್ತ್ರದಲ್ಲಿ ಹೇಳಿರುವಂತೆ ಆ ಲಕ್ಷಣಗಳು ಬ್ರಹ್ಮಜ್ಞಾನಿಗಳಲ್ಲಿ ಇವೆಯೊ? ಇಲ್ಲವೊ? ಎಂಬುದನ್ನು ಪರೀಕ್ಷಿಸಲು ಹೋಗಬೇಕಾಗಿಲ್ಲ. ಅದನ್ನು ಕಟ್ಟಿಕೊಂಡು ನಮಗೇನಾಗಬೇಕು? ಸಧ್ಯ, ಸಾಧಕರಾದ ನಾವು ಉದ್ಧಾರವಾದರೆ ಸಾಕು, ಅದಕ್ಕೇನು ಮಾಡಬೇಕು? ಆ ಲಕ್ಷಣಗಳನ್ನು ನಾವು ನಮಗೆ ಸಾಧನಗಳೆಂದು ತಿಳಿದು ಅಭ್ಯಾಸಮಾಡಿಕೊಳ್ಳಬೇಕು. ಜ್ಞಾನಿಗಳು ಶಾಂತರಾಗಿ ಇರುತ್ತಾರೆ ಎಂದು ಶಾಸ್ತ್ರದಲ್ಲಿ ಹೇಳಿದರೆ ನಾವು ಶಮದಮಗಳನ್ನು ಬೆಳೆಸಿಕೊಳ್ಳಬೇಕೆಂದು ತಾತ್ಪರ್ಯ. ಶಮದಮಾದಿಗಳನ್ನು ಸಾಧಕರು ಸಂಪಾದಿಸಿಕೊಳ್ಳಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.16">
		<p class="intro-shloka">॥ ವೇದಾಂತಸತ್ಯಸಂದೇಶಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಾತ್ಮಜ್ಞಾನಮೇವಾಲಂ ಕೇವಲಂ ಮುಕ್ತಿಸಿದ್ಧಯೇ ।<br />ಶುದ್ಧವೇದಾಂತಸಿದ್ಧಾಂತಂ ಬ್ರುವಂತಂ <strong>ಶಂಕರಂ</strong> ಭಜೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧೬</span><br /><span class="num">೩೫೧.</span> ಇದು ಪರಮಸತ್ಯಸಂದೇಶ!</h1>
		<p class="bhashya-verse">ವೇದಾಂತವಿಹಿತಾತ್ ಆತ್ಮಜ್ಞಾನಾತ್ ಸ್ವತಂತ್ರಾತ್ ಪುರುಷಾರ್ಥಃ ಸಿದ್ಧ್ಯತಿ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೩-೪-೧</p>
		<p class="bhashya-verse-meaning">ವೇದಾಂತಗಳಲ್ಲಿ ಉಪದೇಶಿಸಿರುವ, ಸ್ವತಂತ್ರವಾದ ಆತ್ಮಜ್ಞಾನದಿಂದಲೇ ಪುರುಷಾರ್ಥವು ಲಭಿಸುತ್ತದೆ.</p>
		<p class="description">ವೇದಾಂತಗಳೆಂದರೆ ಉಪನಿಷತ್ತುಗಳು. ವೇದಾಂತಗಳಲ್ಲಿ ಪರಮತಾತ್ಪರ್ಯದಿಂದ ಉಪದೇಶಿಸಿರುವದು ಆತ್ಮಜ್ಞಾನವನ್ನೇ. ಆತ್ಮಜ್ಞಾನವೆಂದರೆ ಬ್ರಹ್ಮಾತ್ಮಜ್ಞಾನ. ಕರ್ತೃತ್ವ ಭೋಕ್ತೃತ್ವಗಳ ಸಂಬಂಧವಿಲ್ಲದ ಅಸಂಸಾರಿಯಾದ ಚೈತನ್ಯಸ್ವರೂಪವೇ ಆತ್ಮನು; ಈ ಆತ್ಮನಿಗೆ ಅವಿದ್ಯಾಕಾಮಕರ್ಮಗಳಿಲ್ಲ, ಈ ಆತ್ಮನಿಗೆ ಜನ್ಮಮರಣಗಳೂ ಇಲ್ಲ, ಈ ಆತ್ಮನು ಬ್ರಹ್ಮ ಸ್ವರೂಪನೇ—ಎಂದು ಉಪನಿಷತ್ತುಗಳು ಮತ್ತೆ ಮತ್ತೆ ಸಾರುತ್ತಿವೆ. ಇದೇ ಆತ್ಮಜ್ಞಾನವು. ಇಂಥ ಆತ್ಮಜ್ಞಾನವನ್ನು ಪಡೆದರೆ ಅಷ್ಟರಿಂದಲೇ ಪರಮಪುರುಷಾರ್ಥವು ದೊರಕುತ್ತದೆ, ಇದೇ ಮೋಕ್ಷವು. ಆತ್ಮಜ್ಞಾನವಾದಮೇಲೆ ಮೋಕ್ಷಪ್ರಾಪ್ತಿಗೆ ಬೇರೇನೂ ಸಾಧನಗಳು ಬೇಕಾಗಿಲ್ಲ. ಊಟವಾದರೆ ತೃಪ್ತಿ, ಬೆಳಕು ಬಂದರೆ ಕತ್ತಲೆಯ ನಿವೃತ್ತಿ, ಜ್ಞಾನಬಂದರೆ ಅಷ್ಟರಿಂದಲೇ ಮುಕ್ತಿ.</p>
		<p class="description">ಹಾಗಾದರೆ ಜ್ಞಾನಬಂದಮೇಲೆ ಏನನ್ನೂ ಮಾಡಬಾರದೆ? ಎಂದರೆ ಹಾಗಲ್ಲ, ಜ್ಞಾನಿಗಳೂ ಅಜ್ಞಾನಿಗಳಂತೆಯೇ ಲೌಕಿಕವ್ಯವಹಾರಗಳನ್ನೂ ವೈದಿಕವ್ಯವಹಾರಗಳನ್ನೂ ಚೆನ್ನಾಗಿ ಮಾಡುತ್ತಿರಬಹುದು. ಆದರೆ ಈ ಕರ್ಮಗಳಾವುವೂ ಮೋಕ್ಷಪ್ರಾಪ್ತಿಗಾಗಿ ಅಲ್ಲ. ಮುಕ್ತಿಪ್ರಾಪ್ತಿಗೆ ಕೇವಲ ಆತ್ಮಜ್ಞಾನವೊಂದೇ ಸಾಕು. ಆತ್ಮಜ್ಞಾನಮಾತ್ರದಿಂದ ಜೀವನ್ಮುಕ್ತನಾಗಿಬಿಡುತ್ತಾನೆ. ‘ಮೋಕ್ಷಪ್ರಾಪ್ತಿ’ ಗಾಗಿ ಎಂದು ಯಾವ ಸಾಧನವನ್ನೂ ಬ್ರಹ್ಮಜ್ಞಾನಿಯು ಮಾಡಬೇಕಾಗಿಲ್ಲ. ಇದು ವೇದಾಂತದ ಪರಮಸತ್ಯಸಂದೇಶ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.17">
		<p class="intro-shloka">॥ ಸ್ವಾರಾಜ್ಯಸಾಮ್ರಾಜ್ಯಾಭಿಷಿಕ್ತಾಯ ಶಂಕರಾಯ ನಮಃ ॥</p>
		<p class="shloka">ಗುರುಶಾಸ್ತ್ರಮಹತ್ತ್ವಜ್ಞಂ ಸ್ವಯಂ ಸದ್ಗುರುಸೇವಕಮ್ ।<br />ಸದ್ಗುರುಂ ಸಚ್ಚಿದಾನಂದಂ <strong>‘ಶಂಕರಂ</strong> ಭಾಸ್ಕರಂ’ ಭಜೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧೭</span><br /><span class="num">೩೫೨.</span> ‘ಸ್ವಾರಾಜ್ಯಕಾಮ’ ರಿಗೆ ಕಿವಿಮಾತು</h1>
		<p class="bhashya-verse">ಅಪಹತಪಾಪ್ಮತ್ವಾದಿಲಕ್ಷಣಃ ಆತ್ಮಾ ವಿಜ್ಞೇಯಃ ಗುರುಭ್ಯಃ ಶಾಸ್ತ್ರತಶ್ಚ ಆತ್ಮಸಂವೇದ್ಯತಯಾ ಸ್ವಾರಾಜ್ಯಕಾಮೈಃ ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೧-೫</p>
		<p class="bhashya-verse-meaning">ಸ್ವಾರಾಜ್ಯವನ್ನು ಬಯಸುವ ಮುಮುಕ್ಷುಗಳು ತಾನು ಅಪಹತಪಾಪ್ಮನು ಎಂಬುದನ್ನು ಅರಿತು ಅನುಭವದಲ್ಲಿ ಕಂಡುಕೊಳ್ಳಬೇಕಾದರೆ ಸದ್ಗುರು ಗಳಿಂದಲೂ ವೇದಾಂತಗಳಿಂದಲೂ ಆತ್ಮ ಸ್ವರೂಪವನ್ನು ತಿಳಿಯಬೇಕು.</p>
		<p class="description">ಮೋಕ್ಷಕ್ಕೆ ‘ಸ್ವಾರಾಜ್ಯ’ ವೆಂದು ಹೆಸರು; ಸ್ವ = ತನ್ನ, ರಾಜ್ಯದಲ್ಲಿರುವದೇ ಸ್ವಾರಾಜ್ಯವು. ತಾನೇ ತಾನಾಗಿ ತನ್ನ ನೈಜಾನಂದದಲ್ಲಿರುವದೇ ಸ್ವಾರಾಜ್ಯವು. ಇಲ್ಲಿ ಯಾರ ಹಂಗೂ ಇಲ್ಲ, ಯಾವ ದೇವಾಧಿದೇವತೆಗಳ ದಾಕ್ಷಿಣ್ಯವೂ ಇಲ್ಲ. ಸ್ವಾರಾಜ್ಯದಲ್ಲಿ ಅಭಿಷಿಕ್ತನಾಗಬೇಕಾದರೆ ಅವನು ನೈಜ ಮುಮುಕ್ಷುವಾಗಿದ್ದರೆ ಸಾಕೇ ಸಾಕು. ಜಾತಿ, ವರ್ಣ, ಆಶ್ರಮ, ಲಿಂಗ, ಪಂಥ ಮುಂತಾದ ಯಾವ ಕಟ್ಟುಪಾಡುಗಳೂ ಮೋಕ್ಷಮಾರ್ಗದಲ್ಲಿ ಇಲ್ಲ.</p>
		<p class="description">ಸಂತೋಷ, ಇಂಥ ‘ಸ್ವಾರಾಜ್ಯ’ ವೆಂಬ ಮುಕ್ತಿಯನ್ನು ಪಡೆಯಬೇಕಾದರೆ ನಾವೇನು ಮಾಡಬೇಕು? ಎಂದರೆ, ನಮ್ಮ ನಿಜವಾದ ಪರಿಶುದ್ಧವಾದ ಸ್ವರೂಪವನ್ನು ಸರಿಯಾಗಿ ಅರಿತುಕೊಳ್ಳಬೇಕು. ಇದು ಬರೀ ಪುಸ್ತಕಮಸ್ತಕ ವಿದ್ಯೆಯಲ್ಲ. ಮತ್ತೇನೆಂದರೆ, ಇದು ಅನುಭವಗಮ್ಯವಾದ ಬ್ರಹ್ಮಾತ್ಮವಿದ್ಯೆ! ಬೆಂಕಿ ಸುಡುತ್ತದೆ ಎನ್ನುವದು ಅನುಭವವಲ್ಲವೆ? ಬ್ರಹ್ಮವಿದ್ಯೆಯೂ ಅನುಭವಗಮ್ಯ.</p>
		<p class="description">ಆತ್ಮನಿಗೆ ಪುಣ್ಯಪಾಪಗಳಿಲ್ಲ, ಆತ್ಮನಿಗೆ ಶೋಕಮೋಹಗಳಿಲ್ಲ, ಆತ್ಮನಿಗೆ ಜನ್ಮಮರಣಗಳಿಲ್ಲ; ಆತ್ಮನು ನಿತ್ಯಶುದ್ಧಬುದ್ಧಮುಕ್ತಸ್ವರೂಪನು; ಈ ಆತ್ಮನೇ ನಾನು—ಎಂಬ ದೃಢವಾದ ತಿಳಿವಳಿಕೆಯೇ ಆತ್ಮವಿದ್ಯೆಯು. ಇದು ವೇದಾಂತವಿದ್ಯೆ. ಇದೇ ಬ್ರಹ್ಮವಿದ್ಯೆಯು. ಇದು ನಮಗೆ ಸದ್ಗುರುಗಳಿಂದಲೇ ದೊರಕಬೇಕು. ಬ್ರಹ್ಮಾತ್ಮವಿದ್ಯೆಯಿಂದಲೇ ‘ಸ್ವಾರಾಜ್ಯಪ್ರಾಪ್ತಿ’.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.18">
		<p class="intro-shloka">॥ ಸರ್ವಕರ್ಮೋಪರತಾಯ ಶಂಕರಾಯ ನಮಃ ॥</p>
		<p class="shloka">ಕರ್ಮದೋಷವಿಶೇಷಜ್ಞಂ ಕರ್ಮರಾಗವಿವರ್ಜಿತಮ್ ।<br />ಕರ್ಮೋಪರತಮಾತ್ಮಜ್ಞಂ <strong>ಶಂಕರಂ</strong> ಸದ್ಗುರುಂ ಶ್ರಯೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧೮</span><br /><span class="num">೩೫೩.</span> ಕರ್ಮೋಪರತಿಯಿಂದ ನೆಮ್ಮದಿ</h1>
		<p class="bhashya-verse">ಯಾವತ್ ಯಾವತ್ ಕರ್ಮಭ್ಯಃ ಉಪರಮತೇ, ತಾವತ್ ತಾವತ್ ಚಿತ್ತಂ ಸಮಾಧೀಯತೇ ।</p>
		<p class="bhashya-verse-source">ಗೀತಾಭಾಷ್ಯ ೬-೩</p>
		<p class="bhashya-verse-meaning">ಜಿಜ್ಞಾಸುವು ಎಷ್ಟೆಷ್ಟು ಕರ್ಮಗಳನ್ನು ಬಿಡುತ್ತಾ, ಒಳಗಡೆಗೆ ಸರಿಯುತ್ತಾ ಹೋಗುತ್ತಾನೆಯೋ, ಅಷ್ಟಷ್ಟು ಅವನ ಮನಸ್ಸು ಪ್ರಶಾಂತವಾಗುತ್ತಾ ಸಮಾಧಾನವಾಗುತ್ತದೆ.</p>
		<p class="description">ಎಲ್ಲ ಸಾಧಕರೂ ಕೇಳುತ್ತಿರುವ ಒಂದೇ ಒಂದು ಪ್ರಧಾನವಾದ ಪ್ರಶ್ನೆಯೆಂದರೆ: ಮನಸ್ಸನ್ನು ಏಕಾಗ್ರತೆ ಮಾಡಿಕೊಳ್ಳುವುದು ಹೇಗೆ? ಮನಸ್ಸನ್ನು ಸ್ವಾಧೀನಮಾಡಿಕೊಳ್ಳುವುದಕ್ಕೆ ನಾವೇನು ಸಾಧನ ಮಾಡಬೇಕು?—ಎಂಬುದು. ಅಂದರೆ ಅವರ ಅಭಿಪ್ರಾಯವೇನು? ಜಪ ಮಾಡಬೇಕೆ? ಪೂಜೆ ಮಾಡಬೇಕೆ? ಧ್ಯಾನ ಮಾಡಬೇಕೆ? ಉಪವಾಸ ಮಾಡಬೇಕೆ? ನವಗ್ರಹ ಹೋಮಹವನಾದಿಗಳನ್ನು ಮಾಡಬೇಕೆ? ಹೀಗೆ ಏನನ್ನು ಮಾಡಿದರೆ ಚಿತ್ತಕ್ಕೆ ಸಮಾಧಾನವಾಗುತ್ತೆ? ಎಂದು.</p>
		<p class="description">ಈ ಪ್ರಶ್ನೆಗಳಿಗೆಲ್ಲ ಶ್ರೀಶಂಕರರು ಸುಲಭವಾದ ಒಂದು ಉತ್ತರವನ್ನು ಇಲ್ಲಿ ಕೊಡುತ್ತಿದ್ದಾರೆ: “ಮಾಡುವದೆಲ್ಲ ಮನಸ್ಸಿನ ಚಾಂಚಲ್ಯಕ್ಕೆ ಕಾರಣ”. ಕರ್ಮಚಕ್ರದಲ್ಲಿ ಸಿಕ್ಕಿಕೊಂಡಿರುವುದೇ ಮನಸ್ಸು ಶಾಂತವಾಗದಿರುವದಕ್ಕೆ ಕಾರಣ. ಯಾವುದೇ ಶಾಸ್ತ್ರೀಯಕರ್ಮಗಳಲ್ಲಿ ಸಿಕ್ಕಿಕೊಂಡುಬಿಟ್ಟರೆ ಅದು ನಮ್ಮನ್ನು ಗಟ್ಟಿಯಾಗಿ ಅಪ್ಪಿಕೊಂಡು ಹಿಡಿದುಕೊಂಡುಬಿಡುತ್ತದೆ.</p>
		<p class="description">ಆದ್ದರಿಂದ ಶಾಸ್ತ್ರೀಯಕರ್ಮಗಳಿಂದ ಆದಷ್ಟು ದೂರವಾಗಿರುವದನ್ನು ಜಿಜ್ಞಾಸು ಮುಮುಕ್ಷುಸಾಧಕರು ಅಭ್ಯಾಸಮಾಡಿಕೊಳ್ಳಬೇಕು. ಮೊದಲು ನಿಷಿದ್ಧಕರ್ಮಗಳನ್ನು ತ್ಯಾಗಮಾಡಬೇಕು. ಆಮೇಲೆ ಕಾಮ್ಯಕರ್ಮಗಳನ್ನೂ ಕೈಬಿಡಬೇಕು. ವೇದಾಂತ ಚಿಂತನೆಯಿಂದಲೇ ಮನಸ್ಸಿಗೆ ನೆಮ್ಮದಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.19">
		<p class="intro-shloka">॥ ಸದ್ಯೋಮುಕ್ತಿಪ್ರತಿಪಾದಕಾಯ ಶಂಕರಾಯ ನಮಃ ॥</p>
		<p class="shloka">‘ಸದ್ಯೋಮುಕ್ತಿಕರಂ ಜ್ಞಾನಂ ಬ್ರಹ್ಮಾತ್ಮಜ್ಞಾನಮೇವ ತು’ ।<br />ಬ್ರುವಂತಂ <strong>ಶಂಕರಂ</strong> ಪ್ರಾಜ್ಞಂ ಭಾಷ್ಯಕಾರಂ ಭಜಾಮ್ಯಹಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೧೯</span><br /><span class="num">೩೫೪.</span> ಜ್ಞಾನದಿಂದಲೇ ‘ಸದ್ಯೋಮುಕ್ತಿ’ ಯು</h1>
		<p class="bhashya-verse">ಸದ್ಯೋಮುಕ್ತಿಕಾರಣಂ ಬ್ರಹ್ಮಾತ್ಮಜ್ಞಾನಮ್ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೧೨</p>
		<p class="bhashya-verse-meaning">ಬ್ರಹ್ಮಾತ್ಮಜ್ಞಾನವು ಸದ್ಯೋಮುಕ್ತಿಗೆ ಕಾರಣವಾಗಿದೆ.</p>
		<p class="description">ಮುಕ್ತಿಯೆಂದರೆ ಬಿಡುಗಡೆ. ಏತರಿಂದ ಬಿಡುಗಡೆ? ಎಂದರೆ ಜನ್ಮಮರಣಬಂಧನದಿಂದ. ಮುಕ್ತಿಗೇ ಮೋಕ್ಷವೆಂದೂ ಹೆಸರು. ಇದೇ ಪರಮಪುರುಷಾರ್ಥವು. ಮಾನವಜನ್ಮದ ಗುರಿಯೆಂದರೆ ಮುಕ್ತಿಯೇ. ಧರ್ಮ, ಅರ್ಥ, ಕಾಮಗಳಿಗೆ ‘ತ್ರಿವರ್ಗ’ ವೆಂದು ಹೆಸರು. ಇದಾವುದೂ ಮಾನವಜನ್ಮದ ಮುಖ್ಯವಾದ ಫಲವಲ್ಲ, ಹಾಗೂ ಗುರಿಯೂ ಅಲ್ಲ.</p>
		<p class="description">ಸರಿ, ಆಗಬಹುದು. ಈ ಮುಕ್ತಿಯು ಸತ್ತಮೇಲೆ ತಾನೆ? ಈಗಂತೂ ಬಂಧನವು ಇದೆಯಲ್ಲವೆ? ಎಂದರೆ ಹಾಗಲ್ಲ. ಈಗಲೇ ಜ್ಞಾನದಿಂದ ಮುಕ್ತಿಯು ದೊರಕುತ್ತದೆ. ಇತರರ ದೃಷ್ಟಿಯಿಂದ ಜ್ಞಾನಿಯು ಈ ದೇಹವುಳ್ಳವನಂತೆ ತೋರಿದರೂ ಅವನಿಗೆ ಮುಕ್ತಿಯು ದೊರಕಿರುತ್ತದೆ. ದೇಹದಲ್ಲಿರುವಾಗ ಮುಕ್ತಿಯು ದೊರಕುವದು ಹೇಗೆ? ಎಂದರೆ ದೇಹಾಭಿಮಾನರಹಿತನಾಗಿ ಆತ್ಮನಿಷ್ಠನಾಗಿರುವದೇ ಜೀವನ್ಮು ಕ್ತಿಯು. ಇದೇ ‘ಸದ್ಯೋಮುಕ್ತಿ’ ಯೆನಿಸುತ್ತದೆ.</p>
		<p class="description">ಸಂತೋಷ, ಈ ಸದ್ಯೋಮುಕ್ತಿಗಾಗಿ ನಾವೇನು ಮಾಡಬೇಕು? ಎಷ್ಟು ಜಪ, ಯಾವ ಹೋಮ? ಎಂಥಾ ಪೂಜೆ? ಯಾವ ದಾನ, ಎಂಥಾ ತಪಸ್ಸನ್ನಾಚರಿಸಬೇಕು? ಎಂದರೆ, ಬ್ರಹ್ಮಾತ್ಮಜ್ಞಾನವನ್ನು ಸಂಪಾದಿಸಬೇಕು. ಬ್ರಹ್ಮಾತ್ಮಜ್ಞಾನವೇ ಸಕಲ ಸಾಧನಗಳ ಫಲ! ಪರಬ್ರಹ್ಮವೇ ತಾನು, ತಾನೇ ಪರಬ್ರಹ್ಮ; ಬ್ರಹ್ಮವೆಂಬುದು ತನಗಿಂತ ಭಿನ್ನವಾದ ವಸ್ತುವಲ್ಲ, ತಾನು ಬ್ರಹ್ಮಕ್ಕಿಂತ ಭಿನ್ನನಲ್ಲ—ಎಂಬೀ ತಿಳಿವಳಿಕೆಯೇ ಬ್ರಹ್ಮಾತ್ಮಜ್ಞಾನವು. ಇದರಿಂದಲೇ ಮುಕ್ತಿಯು ದೊರಕುತ್ತದೆ. ಆತ್ಮಜ್ಞಾನದಿಂದ ಮಾನವನು ಕೃತಕೃತ್ಯನಾಗಿಬಿಡುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.20">
		<p class="intro-shloka">॥ ಜನ್ಮಬಂಧವಿನಿರ್ಮುಕ್ತಾಯ ಶಂಕರಾಯ ನಮಃ ॥</p>
		<p class="shloka">ಜನ್ಮಬಂಧವಿನಿರ್ಮುಕ್ತಂ ಜೀವಂತಂ ಜ್ಞಾನಿನಂ ಪರಮ್ ।<br /><strong>ಶಂಕರಂ</strong> ಸದ್ಗುರುಂ ವಂದೇ ಜೀವನ್ಮುಕ್ತಿಪ್ರಸಿದ್ಧಯೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨೦</span><br /><span class="num">೩೫೫.</span> ‘ಜೀವನ್ಮುಕ್ತಿ’ ಯ ರಹಸ್ಯ</h1>
		<p class="bhashya-verse">ಜೀವಂತ ಏವ ಜನ್ಮಬಂಧವಿನಿರ್ಮುಕ್ತಾಃ ಸಂತಃ ಪರಮಂ ಪದಂ ವಿಷ್ಣೋಃ ಮೋಕ್ಷಾಖ್ಯಂ ಗಚ್ಛಂತಿ ।</p>
		<p class="bhashya-verse-source">ಗೀತಾಭಾಷ್ಯ ೨-೫೧</p>
		<p class="bhashya-verse-meaning">ಜೀವಂತರಾಗಿರುವಾಗಲೇ ಅಂದರೆ ಬದುಕಿರುವಾಗಲೇ ಜನ್ಮಬಂಧನದಿಂದ ಮುಕ್ತರಾಗಿ ವಿಷ್ಣುವಿನ ಪರಮಪದವೆಂಬ ಮೋಕ್ಷವನ್ನು ಹೊಂದುತ್ತಾರೆ.</p>
		<p class="description">ವೇದ ಉಪನಿಷತ್ ಪುರಾಣಗಳಲ್ಲಿ ತಿಳಿಸಿರುವ ಎಲ್ಲ ಫಲಗಳನ್ನೂ ಕೇವಲ ಎರಡು ವಿಭಾಗವನ್ನಾಗಿ ಮಾಡಬಹುದು: ಒಂದು ಅಭ್ಯುದಯ, ಮತ್ತೊಂದು ಮೋಕ್ಷ. ಹೀಗೆಯೇ, ಶಾಸ್ತ್ರಗಳಲ್ಲಿ ಹೇಳಿರುವ ಎಲ್ಲ ಸಾಧನಗಳನ್ನೂ ಎರಡಾಗಿ ವಿಂಗಡ ಮಾಡಬಹುದು: ಒಂದು ಕರ್ಮೋಪಾಸನೆ, ಮತ್ತೊಂದು ಜ್ಞಾನ. ಕರ್ಮೋಪಾಸನೆಗಳಿಂದ ಸತ್ತಮೇಲೆ ಅಭ್ಯುದಯ ಫಲಗಳು ಲಭಿಸಿದರೆ, ಆತ್ಮಜ್ಞಾನದಿಂದ ಈ ಜನ್ಮದಲ್ಲಿಯೇ ಮುಕ್ತಿ.</p>
		<p class="description">ಮುಕ್ತಿ, ಮೋಕ್ಷ, ಮೋಚನ—ಇವು ಪರ್ಯಾಯ ಪದಗಳು. ‘ಮುಕ್ತಿ’ ಎಂದರೆ ಬಿಡುಗಡೆ ಎಂದರ್ಥ. ಏತರಿಂದ ಬಿಡುಗಡೆ? ಎಂದರೆ ಬಂಧನದಿಂದ. ಸರಿ, ಬಂಧನಗಳಾವುವು? ಎಂದರೆ ಜನ್ಮಬಂಧ, ಜರಾಬಂಧ, ಮರಣಬಂಧಗಳು. ಇದಕ್ಕೆಲ್ಲ ಮೂಲವಾದ ಪ್ರಬಲಬಂಧನವೆಂದರೆ ಅವಿದ್ಯಾಕಾಮಕರ್ಮಬಂಧನ. ಈ ಬಂಧನವನ್ನು ಯಾವ ಕರ್ಮೋಪಾಸನೆಗಳಿಂದಲೂ ತಪ್ಪಿಸಿಕೊಳ್ಳುವದು ಯಾರಿಂದಲೂ ಸಾಧ್ಯವೇ ಇಲ್ಲ. ಅವಿದ್ಯೆಯೆಂಬ ಭಯಂಕರವಾದ ಸರ್ಪವನ್ನು ಧ್ವಂಸಮಾಡಲು ಆತ್ಮಜ್ಞಾನವೊಂದೇ ಗಾರುಡಮಂತ್ರವು. ಅವಿದ್ಯಾ ಕಾಮ ಕರ್ಮಬಂಧನದಿಂದ ತಪ್ಪಿಸಿಕೊಳ್ಳಲು ಒಂದೇ ಒಂದು ಉಪಾಯವೆಂದರೆ ಆತ್ಮಜ್ಞಾನವು. ಇದರಿಂದ ಮಾತ್ರವೇ ಸಕಲ ಬಂಧನಗಳನ್ನೂ ಕತ್ತರಿಸಿ ಹಾಕಿ ಬ್ರಹ್ಮಪದವೆಂಬ ಮುಕ್ತಿಯನ್ನು ಈ ಜನ್ಮದಲ್ಲಿಯೇ ಹೊಂದಬಹುದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.21">
		<p class="intro-shloka">॥ ಬ್ರಹ್ಮಾತ್ಮಾನುಭವಸಂಪನ್ನಾಯ ಶಂಕರಾಯ ನಮಃ ॥</p>
		<p class="shloka">ಆತ್ಮಾನುಭವಸಂಪನ್ನಂ ಬ್ರಹ್ಮನಿಷ್ಠಂ ಜಗದ್ಗುರುಮ್ ।<br />ಆಚಾರ್ಯಂ <strong>ಶಂಕರಂ</strong> ಶಾಂತಂ ಪ್ರಣಮಾಮಿ ಪುನಃ ಪುನಃ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨೧</span><br /><span class="num">೩೫೬.</span> ‘ಆತ್ಮಾನುಭವ’ ವೆಂದರೆ ಇದೇ</h1>
		<p class="bhashya-verse">ಸರ್ವದುಃಖವಿನಿರ್ಮುಕ್ತಃ ಏಕಃ ಚೈತನ್ಯಾತ್ಮಕೋಽಹಮ್ ಇತ್ಯೇಷಃ ಆತ್ಮಾನುಭವಃ ।</p>
		<p class="bhashya-verse-source">ಬ್ರಹ್ಮಸೂತ್ರಭೂಷ್ಯ ೪-೧-೨</p>
		<p class="bhashya-verse-meaning">‘ಯಾವ ದುಃಖದ ಸಂಬಂಧವೂ ಇಲ್ಲದ ಚೈತನ್ಯಸ್ವರೂಪವೇ ನಾನು’ ಎಂಬುದೇ ಆತ್ಮಾನುಭವವು.</p>
		<p class="description">ವೇದಾಂತವು ಬರೀ ಪಾಂಡಿತ್ಯಜ್ಞಾನವಲ್ಲ, ಆತ್ಮಜ್ಞಾನವು ಕೇವಲ ಉಪನ್ಯಾಸ ಕಲೆಯಲ್ಲ, ಬ್ರಹ್ಮವಿದ್ಯೆಯೆಂಬುದು ಸುಮ್ಮನೆ ಮಸ್ತಕದ ಭಾರವಲ್ಲ; ಮತ್ತೇನೆಂದರೆ, ಆತ್ಮಾನುಭವವೇ ಬ್ರಹ್ಮವಿದ್ಯೆಯು. ಆತ್ಮಾನುಭವ, ಆತ್ಮಾನುಭೂತಿ, ಸ್ವಾನುಭವ, ಸ್ವರೂಪಾನುಭವ, ಸ್ವಸ್ವರೂಪಾನುಭವ—ಇವೆಲ್ಲ ಒಂದೇ ಅರ್ಥದ ಶಬ್ದಗಳು.</p>
		<p class="description">ವೇದಾಂತವು ಅನುಭವಶಾಸ್ತ್ರ. ವೇದಾಂತದ ಸಂದೇಶಗಳನ್ನು ಯಾರು ಬೇಕಾದರೂ ತಮ್ಮ ತಮ್ಮ ಅನುಭವದಲ್ಲಿ ಕಾಣಬಹುದು. ಇದನ್ನು ಬರೀ ಶ್ರದ್ಧೆಯಿಂದ ನಂಬಬೇಕಾಗಿಲ್ಲ, ಇದು ಮರಣಾನಂತರ ಲೋಕಾಂತರದಲ್ಲಿ ಉಂಟಾಗುವ ನಂಬಿಕೆಯೂ ಅಲ್ಲ. ಶಾಸ್ತ್ರದಲ್ಲಿ ಹೇಳಿದೆ, ಆದ್ದರಿಂದ ಇರಬೇಕು ಎಂದೂ ಅಲ್ಲ. ಇದು ಸಾರ್ವತ್ರಿಕಾನುಭವಗಮ್ಯ!</p>
		<p class="description">ಸರಿ, ಈ ಅನುಭವವು ಹೇಗಿರುತ್ತದೆ? ಬ್ರಹ್ಮಜ್ಞಾನವನ್ನು ಪಡೆದವನ ಅನುಭವದ ಸ್ವರೂಪ ಯಾವದು? ಎಂದರೆ, “ನಾನು ಬ್ರಹ್ಮ ಸ್ವರೂಪನೇ” ಎಂಬುದು. ಅಜ್ಞಾನಿಗಳಿಗೆ ‘ನಾನು ಮನುಷ್ಯ’, ‘ನಾನು ವೈದ್ಯ’, ‘ನಾನು ಉಪಾಧ್ಯಾಯ’ ಎಂಬುದು ಎಷ್ಟು ಸಹಜಸ್ವಭಾವವೋ, ಅಷ್ಟೇ ಸಹಜವಾಗಿ ಬ್ರಹ್ಮಜ್ಞಾನಿಗೆ “ನಾನು ಯಾವ ದುಃಖವೂ ಇಲ್ಲದ ಚಿನ್ಮಾತ್ರಸ್ವರೂಪನೇ” —ಎಂದು ಅನುಭವವಾಗಿರುತ್ತದೆ. “ದೇಹಾದಿಗಳ ಸಂಬಂಧವಿಲ್ಲದ, ಜನ್ಮಮರಣಗಳ ಸೋಂಕಿಲ್ಲದ, ಆತ್ಮಚೈತನ್ಯನೇ ನಾನು” ಎಂಬುದೇ ಆತ್ಮಾನುಭವವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.22">
		<p class="intro-shloka">॥ ಸರ್ವತ್ರಸಮದರ್ಶನಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಾದಿಸ್ಥಾವರಾಂತೇಷು ಸರ್ವಭೂತೇಷು ವಸ್ತುಷು ।<br />ಪಶ್ಯಂತಂ ಸಮಮಾತ್ಮಾನಂ <strong>ಶಂಕರಂ</strong> ನೌಮಿ ಭಕ್ತಿತಃ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨೨</span><br /><span class="num">೩೫೭.</span> ಇವನೇ ‘ಸಮದರ್ಶಿ’</h1>
		<p class="bhashya-verse">ಬ್ರಹ್ಮಾದಿಸ್ಥಾವರಾಂತೇಷು ವಿಷಮೇಷು ಸರ್ವಭೂತೇಷು, ಸಮಂ ನಿರ್ವಿಶೇಷಂ ಬ್ರಹ್ಮಾತ್ಮೈಕತ್ವವಿಷಯಂ ದರ್ಶನಂ ಯಸ್ಯ ಸಃ ಸರ್ವತ್ರಸಮದರ್ಶನಃ ।</p>
		<p class="bhashya-verse-source">ಗೀತಾಭಾಷ್ಯ ೬-೨೯</p>
		<p class="bhashya-verse-meaning">ಹಿರಣ್ಯಗರ್ಭ ಬ್ರಹ್ಮನಿಂದ ಹಿಡಿದು ಗಿಡಮರಗಳ ವರೆಗಿನ ನಾನಾ ಬಗೆಬಗೆಯ ವಿಧವಿಧವಾಗಿರುವ ಸಕಲ ಭೂತಗಳಲ್ಲಿ ಸಮವಾಗಿರುವ ನಿರ್ವಿಶೇಷವಾಗಿರುವ ಒಂದೇ ಬ್ರಹ್ಮವನ್ನು ಕಾಣುವ ಮಹಾತ್ಮನೇ ‘ಸರ್ವತ್ರಸಮದರ್ಶನ’ ನು.</p>
		<p class="description">ಬ್ರಹ್ಮಜ್ಞಾನಿಗೇ ಹೆಸರು ‘ಸರ್ವತ್ರಸಮದರ್ಶನ’ ನು ಎಂದು. ಬ್ರಹ್ಮವೆಂದರೆ ಅದೊಂದು ಸಾಕಾರ ದೇವತೆಯಲ್ಲ. ಬ್ರಹ್ಮವು ಗಂಡಲ್ಲ, ಹೆಣ್ಣಲ್ಲ; ಸಚ್ಚಿದಾನಂದ ಸ್ವರೂಪವೇ ಬ್ರಹ್ಮ. ಬ್ರಹ್ಮವು ಸರ್ವವ್ಯಾಪಕವಾಗಿ ಸರ್ವಕ್ಕೂ ಸ್ವರೂಪವಾಗಿದೆ. ಭಿನ್ನ ಭಿನ್ನವಾಗಿ ತೋರುತ್ತಿರುವ ಎಲ್ಲ ಪದಾರ್ಥಗಳಲ್ಲೂ ಅಭಿನ್ನವಾಗಿ ಪರಿಪೂರ್ಣವಾಗಿರುವ ತತ್ತ್ವವೇ ಬ್ರಹ್ಮವು.</p>
		<p class="description">ಪ್ರತಿಯೊಂದು ಪ್ರಾಣಿಯೂ ಈ ಬ್ರಹ್ಮ ಸ್ವರೂಪವೇ ಆಗಿದೆ. ಉಪಾಧಿಗಳಿಂದ ವಿಶೇಷವು ತೋರುತ್ತಿದ್ದರೂ ನಿರುಪಾಧಿಕವಾದ ಬ್ರಹ್ಮವು ಮಾತ್ರ ಸಮವಾಗಿರುತ್ತದೆ. ಕಬ್ಬು ಅಂಕುಡೊಂಕಾಗಿದ್ದರೂ ಕಬ್ಬಿನ ಹಾಲು ಮಾತ್ರ ಸಿಹಿಯಾಗಿರುವಂತೆ; ಹಸುಗಳು ಕಪ್ಪು, ಕೆಂಪು, ಹಳದಿ ಮುಂತಾಗಿ ನಾನಾ ಬಣ್ಣ ಬಣ್ಣಗಳಾಗಿದ್ದರೂ ಅವುಗಳ ಹಾಲು ಬಿಳುಪಾಗಿರುವಂತೆ; ನಾನಾ ಪದಾರ್ಥಗಳು, ನಾನಾ ಜೀವಿಗಳು ಉಪಾಧಿಯಿಂದ ಭಿನ್ನಭಿನ್ನವಾಗಿದ್ದರೂ ಪರಮಾರ್ಥ ದೃಷ್ಟಿಯಿಂದ ಮಾತ್ರ ಎಲ್ಲವೂ ಬ್ರಹ್ಮ ಸ್ವರೂಪವೇ ಆಗಿರುತ್ತವೆ. ಸಣ್ಣ ಇರುವೆಯಲ್ಲಿರುವ ಆತ್ಮನೂ ಅತ್ಯಂತ ದೊಡ್ಡದಾದ ಹಿರಣ್ಯಗರ್ಭನಲ್ಲಿರುವ ಆತ್ಮನೂ ಒಬ್ಬನೇ; ಇವನೇ ತಾನೆಂದು ತಿಳಿದವನೇ ಬ್ರಹ್ಮಜ್ಞಾನಿಯು. ಇವನೇ ಸಮದರ್ಶಿಯು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.23">
		<p class="intro-shloka">॥ ಸ್ವರೂಪನಿಷ್ಠಾಯ ಜೀವನ್ಮುಕ್ತಾಯ ಶಂಕರಾಯ ನಮಃ ॥</p>
		<p class="shloka">ನಮಾಮಿ <strong>ಶಂಕರಂ</strong> ದೇವಂ ಜ್ಞಾನಿರಾಜಂ ತಪಸ್ವಿನಮ್ ।<br />ಭಕ್ತಾನಾಂ ಜ್ಞಾನದಾತಾರಂ ಯತೀನಾಂ ಮುಕ್ತಿದಾಯಕಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨೩</span><br /><span class="num">೩೫೮.</span> ‘ಮೋಕ್ಷ’ ವೆಂದರೆ ಭಯವೇಕೆ?</h1>
		<p class="bhashya-verse">ಅವಿದ್ಯಾನಿವೃತ್ತೌ ಸ್ವಾತ್ಮನ್ಯವಸ್ಥಾನಂ ಪರಪ್ರಾಪ್ತಿಃ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ–ಶೀಕ್ಷಾವಲ್ಲೀ–ಪೀಠಿಕಾಭಾಷ್ಯ</p>
		<p class="bhashya-verse-meaning">ಅವಿದ್ಯೆಯು ನಾಶವಾಗಿಬಿಟ್ಟಮೇಲೆ ತನ್ನ ಸ್ವಸ್ವರೂಪದಲ್ಲಿ ನೆಲೆಗೊಳ್ಳು ವದೇ ಪರಪ್ರಾಪ್ತಿಯು.</p>
		<p class="description">ಮುಕ್ತಿ, ಮೋಕ್ಷ, ಅಮೃತತ್ವ—ಈ ಶಬ್ದಗಳನ್ನು ಕೇಳಿದ ಕೂಡಲೇ ಅನೇಕರಿಗೆ ಭಯವು ಉಂಟಾಗುತ್ತದೆ. ಕೆಲವರಂತೂ “ನಮಗೆ ಈಗಲೇ ಮೋಕ್ಷವು ಬೇಡ, ವಯಸ್ಸಾದ ಮೇಲೆ ಬೇಕಾದರೆ ಬರಲಿ” —ಎನ್ನುತ್ತಾರೆ. ಇನ್ನು ಕೆಲವರು “ನಮಗೆ ಮೋಕ್ಷದ ವಿಚಾರ ಯಾವಾಗಲೂ ಬೇಡವೇ ಬೇಡ” ಎಂದು ಭಯಪಟ್ಟು ಹೇಳುತ್ತಾರೆ.</p>
		<p class="description">ಇದಕ್ಕೇನು ಕಾರಣ? ಎಂದರೆ, ಪಾಪ! ಅವರಿಗೆ ಮೋಕ್ಷದ ವಿಷಯ ಗೊತ್ತಿಲ್ಲವೆಂದಷ್ಟೇ ಅಲ್ಲ, ಮತ್ತೇನೆಂದರೆ ಮೋಕ್ಷವೆಂದರೆ ‘ಮರಣ’ ವೆಂಬ ತಪ್ಪರ್ಥವೂ ಮನಸ್ಸಿನಲ್ಲಿರುತ್ತದೆ. ಮೋಕ್ಷವಾಗಿಬಿಟ್ಟರೆ ನಾವು ಸಾಯು ತ್ತೇವೆ, ನಮ್ಮ ಸಂಪತ್ತೆಲ್ಲ ಹೋಗಿಬಿಡುತ್ತದೆ—ಎಂಬ ಭಯವು ಇರುತ್ತದೆ. ಇದಾವುದೂ ಮೋಕ್ಷವಲ್ಲ.</p>
		<p class="description">ಸರಿ, ಹಾಗಾದರೆ ಮೋಕ್ಷವೆಂದರೇನು? ಎಂದರೆ, ತನ್ನ ಸಹಜವಾದ, ಸ್ವಾಭಾವಿಕವಾದ, ಆನಂದಸ್ವರೂಪದಲ್ಲಿ ಉಳಿದುಕೊಳ್ಳುವುದೇ ಮೋಕ್ಷವು. ಹೊರಗಿನ ಅನಾತ್ಮವಸ್ತುಗಳ ಸಂಬಂಧವಿಲ್ಲದೆ ತನ್ನ ನಿಜಸ್ವರೂಪದಲ್ಲಿ ತಾನಾಗಿ ಉಳಿಯುವದೇ ಮೋಕ್ಷವು. ಅಜ, ಅಜರ, ಅಮರ, ಅಮೃತ, ಅಭಯ, ಅದ್ವೈತ, ಶಾಂತ, ಶಿವ, ಆನಂದಸ್ವರೂಪವೇ ಮೋಕ್ಷ. ಇಂಥ ನೈಜಸ್ವರೂಪದಲ್ಲಿ ಭಯವೆಲ್ಲಿಂದ ಬರಬೇಕು? ಅವಿದ್ಯಾನಿವೃತ್ತಿಯೇ ಮೋಕ್ಷವು. ಆತ್ಮನಲ್ಲಿ ನೆಲೆಗೊಳ್ಳುವುದೇ ಮೋಕ್ಷವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.24">
		<p class="intro-shloka">॥ ಜ್ಞಾನವಿಜ್ಞಾನಸಾರಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಜ್ಞಾನವಿಜ್ಞಾನಮರ್ಮಜ್ಞಂ ಸರ್ವಜ್ಞಂ ಸಾರದಂ ಮುನಿಮ್ ।<br /><strong>ಶಂಕರಂ</strong> ಭಾಸ್ಕರಂ ವಂದೇ ಜ್ಞಾನವಿಜ್ಞಾನಸಿದ್ಧಯೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨೪</span><br /><span class="num">೩೫೯.</span> ‘ಜ್ಞಾನ’, ‘ವಿಜ್ಞಾನ’ ಗಳೆಂದರೇನು?</h1>
		<p class="bhashya-verse">ಜ್ಞಾನಂ ಶಾಸ್ತ್ರೋಕ್ತಪದಾರ್ಥಾನಾಂ ಪರಿಜ್ಞಾನಮ್, ವಿಜ್ಞಾನಂ ತು ಶಾಸ್ತ್ರತೋ ಜ್ಞಾತಾನಾಂ ತಥೈವ ಸ್ವಾನುಭವಕರಣಮ್ ।</p>
		<p class="bhashya-verse-source">ಗೀತಾಭಾಷ್ಯ ೬-೮</p>
		<p class="bhashya-verse-meaning">ಶಾಸ್ತ್ರದಲ್ಲಿ ಹೇಳಿರುವಂತೆ ಆಯಾ ಪದಾರ್ಥಗಳನ್ನು ಸರಿಯಾಗಿ ತಿಳಿಯುವದನ್ನು ‘ಜ್ಞಾನ’ ವೆಂದೂ, ಅದರಂತೆ ತನ್ನ ಅನುಭವಕ್ಕೆ ತಂದುಕೊಳ್ಳುವುದನ್ನು ‘ವಿಜ್ಞಾನ’ ವೆಂದೂ ಕರೆಯುತ್ತಾರೆ.</p>
		<p class="description">ಉಪನಿಷತ್ತುಗಳಲ್ಲಿ ಆತ್ಮಾ, ಅನಾತ್ಮಾ, ಉಪಾಧಿ, ವಿದ್ಯಾ, ಅವಿದ್ಯಾ, ಬಂಧ, ಮೋಕ್ಷ, ಆತ್ಮಾನುಭವ, ಬ್ರಹ್ಮ—ಮುಂತಾದ ಪದ ಗಳನ್ನು ಬಳಸುತ್ತಾರೆ. ಈ ಪದಗಳಿಗೆ ಶಬ್ದಕೋಶದ ಸಹಾಯದಿಂದ, ತನ್ನ ಬುದ್ಧಿ ಸಾಮರ್ಥ್ಯದಿಂದ, ವ್ಯಾಕರಣ ಮೀಮಾಂಸಾ ನ್ಯಾಯದರ್ಶನಗಳ ಸಹಾಯದಿಂದ ಅರ್ಥವನ್ನು ಮಾಡಿಕೊಂಡರೆ ಅದು ‘ಜ್ಞಾನ’ ವೆನಿಸಿಕೊಳ್ಳುತ್ತದೆ. ಈ ಜ್ಞಾನದಿಂದ ಅವಿದ್ಯಾನಿವೃತ್ತಿಯೂ ಆಗಲಾರದು, ಆತ್ಮ ಜ್ಞಾನವೂ ಉಂಟಾಗದು, ಮೋಕ್ಷವಂತೂ ಖಂಡಿತಾ ಸಿಗಲಾರದು. ಈ ಒಣಜ್ಞಾನದಿಂದ ಹಣ, ಅಧಿಕಾರ, ಪ್ರಶಸ್ತಿ, ಕೀರ್ತಿಗಳು ಉಂಟಾಗಬಹುದು.</p>
		<p class="description">ಇನ್ನೊಂದು, ‘ವಿಜ್ಞಾನ’ ವು. ಇದು ಅನುಭವಪೂರ್ಣವಾದ ಜ್ಞಾನ. ವೇದಾಂತದಲ್ಲಿ ಆತ್ಮಜ್ಞಾನವೆಂದರೆ ಈ ಅನುಭವರೂಪವಾದ ಜ್ಞಾನವೇ ಹೊರತು ಒಣ ಪಾಂಡಿತ್ಯವಲ್ಲ. ‘ಬೆಂಕಿಯು ಸುಡುತ್ತದೆ’ ಎಂಬ ಮಾತು ಜ್ಞಾನ; ‘ಹೌದು, ನನ್ನ ಅನುಭವದಲ್ಲಿದೆ’ ಎಂಬುದು ವಿಜ್ಞಾನ. ಆತ್ಮಾನುಭವವುಳ್ಳ ಸದ್ಗುರುಗಳು ಮಾತ್ರವೇ ಜಿಜ್ಞಾಸುಗಳ ಅವಿದ್ಯೆಯನ್ನು ನಾಶಮಾಡಬಲ್ಲರೇ ಹೊರತು ಬರೀ ಪಾಂಡಿತ್ಯವುಳ್ಳವರಲ್ಲ. ಶಾಸ್ತ್ರಜ್ಞಾನವುಳ್ಳವನು ‘ಶ್ರೋತ್ರಿಯ’ ನಾದರೆ ಆತ್ಮವಿಜ್ಞಾನವುಳ್ಳವನು ‘ಬ್ರಹ್ಮನಿಷ್ಠ’ ನಾಗುತ್ತಾನೆ. ಇವನೇ “ಸದ್ಗುರು”.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.25">
		<p class="intro-shloka">॥ ಭ್ರಾಂತಿಜ್ಞಾನನಿವಾರಕಾಯ ಶಂಕರಾಯ ನಮಃ ॥</p>
		<p class="shloka">ಬ್ರಹ್ಮಾವಗತಿಸಂಪನ್ನಂ ಸರ್ವಾನರ್ಥವಿವರ್ಜಿತಮ್ ।<br />ಸದ್ಗುರುಂ <strong>ಶಂಕರಂ</strong> ವಂದೇ ಸರ್ವಭ್ರಾಂತಿನಿವಾರಕಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨೫</span><br /><span class="num">೩೬೦.</span> ಬ್ರಹ್ಮಜ್ಞಾನವು ಭ್ರಾಂತಿಜ್ಞಾನವಲ್ಲ!</h1>
		<p class="bhashya-verse">ನ ಚೇಯಮ್ ಅವಗತಿಃ ಅನರ್ಥಿಕಾ ಭ್ರಾಂತಿರ್ವಾ ಇತಿ ಶಕ್ಯಂ ವಕ್ತುಮ್ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೧-೧೪</p>
		<p class="bhashya-verse-meaning">ಈ ಬ್ರಹ್ಮಾವಗತಿಯನ್ನು ನಿಷ್ಪ್ರಯೋಜನವೆಂದಾಗಲಿ ಭ್ರಾಂತಿಜ್ಞಾನವೆಂದಾಗಲಿ ಹೇಳಲು ಬರುವದಿಲ್ಲ.</p>
		<p class="description">ವೇದಾಂತವನ್ನು ಆಳವಾಗಿ ಅಧ್ಯಯನ ಮಾಡದ ಕೆಲವರು ಬ್ರಹ್ಮಜ್ಞಾನವನ್ನು ಕುರಿತು, “ಇದರಿಂದ ನಮಗೆ ಏನೂ ಪ್ರಯೋಜನವಿಲ್ಲ, ಇದು ಬರೀ ಭ್ರಾಂತಿಜ್ಞಾನ” ವೆಂದು ಹೇಳುತ್ತಾರೆ. ‘ನಾನೇ ಬ್ರಹ್ಮ, ಬ್ರಹ್ಮವೇ ನಾನು’ ಎಂಬೀ ಜ್ಞಾನದಿಂದ ಸಾಧಕರಿಗೆ ಯಾವ ಸಿದ್ಧಿಗಳೂ ಸಿಗುವದಿಲ್ಲ, ಮತ್ತು ಈ ಜ್ಞಾನವು ಯಾರಿಗೂ ಉಂಟಾಗುವದೂ ಇಲ್ಲ; ಆದ್ದರಿಂದ ಇಂಥ ಬ್ರಹ್ಮಾತ್ಮಜ್ಞಾನವೇನಾದರೂ ಒಬ್ಬಿಬ್ಬರಿಗೆ ಉಂಟಾದರೂ ಅದು ಕೇವಲ ಭ್ರಾಂತಿಜ್ಞಾನವಾಗಬಹುದೇ ಹೊರತು ಅದೇನು ಸಮ್ಯಗ್ಜ್ಞಾನ ವಾಗಲಾರದು ಎಂದು ಅವರ ಅಭಿಪ್ರಾಯವು.</p>
		<p class="description">ಈ ಅಭಿಪ್ರಾಯವು ಸರ್ವಥಾ ಸರಿಯಲ್ಲ. ಬ್ರಹ್ಮಾತ್ಮಾವಗತಿಯಿಂದ ದುಃಖನಿವೃತ್ತಿಯೆಂಬ ಪರಮಪ್ರಯೋಜನವು ಉಂಟಾಗುತ್ತದೆ. ದೇಹಾತ್ಮಜ್ಞಾನದಿಂದ ತೋರುತ್ತಿರುವ ಸಕಲಸಾಂಸಾರಿಕತಾಪಗಳೂ ಬ್ರಹ್ಮಾತ್ಮಜ್ಞಾನದಿಂದ ಕ್ಷಣಮಾತ್ರದಲ್ಲಿ ಸುಟ್ಟು ಬೂದಿಯಾಗುತ್ತವೆ. ಅಜ್ಞಾನವೆಂಬ ಮಹಾ ವಿಷಸರ್ಪದಿಂದ ಮಾನವರ ಜೀವನವು ದುಃಖಮಯವಾಗಿರುತ್ತದೆ. ಅಜ್ಞಾನವಿಷಸರ್ಪಕ್ಕೆ ಬ್ರಹ್ಮಾತ್ಮಜ್ಞಾನವೆಂಬುದು ಗಾರುಡಮಂತ್ರವಿದ್ದಂತೆ! ಕತ್ತಲೆಯಿಂದ ಉಂಟಾಗುತ್ತಿದ್ದ ಅನರ್ಥಗಳೆಲ್ಲವೂ ಸೂರ್ಯೋದಯವಾದಕೂಡಲೇ ನಾಶವಾಗುವಂತೆ. ಬ್ರಹ್ಮಾತ್ಮಾವಗತಿಯು ಬ್ರಹ್ಮಾನಂದವನ್ನು ಉಂಟುಮಾಡುತ್ತದೆ. ಇದೇ ಸಮ್ಯಗ್ದರ್ಶನವು. ಇದೇ ಸರಿಯಾದ ತಿಳಿವಳಿಕೆಯು. ಇದು ಭ್ರಾಂತಿಜ್ಞಾನವನ್ನು ಪೂರಾ ನಾಶಮಾಡಿಬಿಡುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.26">
		<p class="intro-shloka">॥ ವೇದಾಂತತಾತ್ಪರ್ಯಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಸರ್ವೋಪನಿಷದರ್ಥಜ್ಞಂ ಸರ್ವಾತ್ಮೈಕ್ಯವಿದಂ ಗುರುಮ್ ।<br />ವಂದೇ ಶ್ರೀ <strong>ಶಂಕರಾ</strong> ಚಾರ್ಯಂ ಬ್ರಹ್ಮಾತ್ಮಜ್ಞಾನಕೋವಿದಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨೬</span><br /><span class="num">೩೬೧.</span> ಸರ್ವಾತ್ಮೈಕ್ಯಜ್ಞಾನವೇ ‘ಉಪನಿಷತ್ ರಹಸ್ಯ’</h1>
		<p class="bhashya-verse">ಸರ್ವೋಪನಿಷದಾಮ್ ಸರ್ವಾತ್ಮೈಕ್ಯಪ್ರತಿಪಾದಕತ್ವಾತ್ ।</p>
		<p class="bhashya-verse-source">ಮಾಂಡೂಕ್ಯಭಾಷ್ಯ ೩</p>
		<p class="bhashya-verse-meaning">ಎಲ್ಲ ಉಪನಿಷತ್ತುಗಳೂ ಸರ್ವಾತ್ಮೈಕತ್ವವನ್ನೇ ಪರಮತಾತ್ಪರ್ಯದಿಂದ ಪ್ರತಿಪಾದಿಸುತ್ತವೆ.</p>
		<p class="description">ಉಪನಿಷತ್ತುಗಳಲ್ಲಿ ಎಲ್ಲ ವಿಚಾರಗಳನ್ನೂ ತಿಳಿಸಿರುತ್ತದೆ. ಕರ್ಮ, ಭಕ್ತಿ, ಯೋಗ, ಧ್ಯಾನ, ದಾನ, ಪೂಜಾ, ಜನ್ಮಾಂತರ, ತಪಸ್ಸು, ಧರ್ಮ, ಸಂನ್ಯಾಸ, ಜ್ಞಾನ, ಶ್ರವಣ—ಹೀಗೆ ಆಯಾ ಸಂದರ್ಭಕ್ಕೆ ತಕ್ಕಂತೆ ಎಲ್ಲ ವಿಷಯಗಳನ್ನೂ ತಿಳಿಸಿರುತ್ತದೆ. ಇದನ್ನು ಕಂಡೇ ಆಯಾ ಪಂಥದವರು ತಮತಮಗೆ ಬೇಕಾದ ವಿಚಾರಗಳನ್ನು ವೇದಾಂತಗಳಿಂದ ಆರಿಸಿಕೊಂಡು ‘ಇದೇ ಉಪನಿಷತ್ತುಗಳ ಸಂದೇಶ’ ವೆಂದು ಸಾರುತ್ತಿದ್ದಾರೆ.</p>
		<p class="description">ಹೀಗಾಗಿ ಮುಮುಕ್ಷುಗಳಿಗೆ ಸರಿಯಾದ ಮಾರ್ಗವು ದೊರಕದೆ ಉಪನಿಷತ್ತುಗಳ ಮರ್ಮವು ಸಿಗದೆ ತುಂಬಾ ತೊಂದರೆಯಾಗಿರುತ್ತದೆ. ಇದನ್ನು ಕಂಡು ಸಂಪ್ರದಾಯವಿದರಾದ ಶ್ರೀಶಂಕರರು ಉಪನಿಷತ್ತುಗಳಿಗೆ ಆತ್ಮೈಕತ್ವಜ್ಞಾನದಲ್ಲಿಯೇ ತಾತ್ಪರ್ಯವೆಂದು ತಿಳಿಸಿರುತ್ತಾರೆ. ಅಜ್ಞಾನವನ್ನು ನಾಶಮಾಡುವದೇ ಸಕಲವೇದಾಂತಗಳ ತಾತ್ಪರ್ಯ.</p>
		<p class="description">ಹೌದು, ಉಪನಿಷತ್ತುಗಳಲ್ಲಿ ಸಕಲ ವಿಚಾರವನ್ನೂ ಹೇಳಿರುತ್ತಾರೆ. ಆದರೆ ಅದಾವುದೂ ಪ್ರತಿಪಾದನೆಯಲ್ಲ, ಸಾಧಕರನ್ನು ಸನ್ಮಾರ್ಗಕ್ಕೆ ತರುವುದಕ್ಕಾಗಿ ಶಾಸ್ತ್ರದಲ್ಲಿ ಆಯಾ ಸಂದರ್ಭಕ್ಕೆ ತಕ್ಕಂತೆ ಆಯಾ ವಿಚಾರವನ್ನು ತಿಳಿಸಿರುತ್ತದೆ. ಆದರೆ ಆತ್ಮೈಕತ್ವಪ್ರತಿಪಾದನೆಯೇ ಉಪನಿಷತ್ತುಗಳ ಪರಮಧ್ಯೇಯ ಹಾಗೂ ತಾತ್ಪರ್ಯ. ಆತ್ಮೈಕತ್ವಜ್ಞಾನದಿಂದಲೇ ಅವಿದ್ಯಾ ನಿವೃತ್ತಿ, ಆತ್ಮೈಕತ್ವಜ್ಞಾನದಿಂದಲೇ ಮೋಕ್ಷಪ್ರಾಪ್ತಿ, ಆತ್ಮೈಕತ್ವಜ್ಞಾನವೇ ಸಕಲಸಾಧನಗಳ ಗುರಿ. ಇದೇ ಸಕಲ ಉಪನಿಷತ್ತುಗಳ ರಹಸ್ಯ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.27">
		<p class="intro-shloka">॥ ನಿತ್ಯಸಿದ್ಧಕೈವಲ್ಯಬೋಧಕಾಯ ಶಂಕರಾಯ ನಮಃ ॥</p>
		<p class="shloka">ನಿವೃತ್ತತಮಸಂ ಧೀರಂ ಸಮ್ಯಗ್ದರ್ಶನಭಾಸ್ಕರಮ್ ।<br />ನಿತ್ಯಸಿದ್ಧಂ ಸದಾಸಿದ್ಧಂ ಮುಕ್ತಿದಂ <strong>ಶಂಕರಂ</strong> ಭಜೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨೭</span><br /><span class="num">೩೬೨.</span> ಜ್ಞಾನದಿಂದ ಅಜ್ಞಾನವು ಬೂದಿ!</h1>
		<p class="bhashya-verse">ಸಮ್ಯಗ್ದರ್ಶನವಿಧ್ವಸ್ತತಮಸಾಂ ತು ನಿತ್ಯಸಿದ್ಧನಿರ್ವಾಣಪರಾಯ-ಣಾನಾಂ ಸಿದ್ಧೈವ ಅನಾವೃತ್ತಿಃ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೪-೪-೨೨</p>
		<p class="bhashya-verse-meaning">ಯಾರಿಗೆ ಅವಿದ್ಯೆಯು ಸಮ್ಯಗ್ದರ್ಶನದಿಂದ ನಾಶವಾಗಿಬಿಟ್ಟಿರುತ್ತದೆಯೋ, ಯಾರು ನಿತ್ಯಸಿದ್ಧವಾದ ಮೋಕ್ಷದಲ್ಲಿ ನೆಲೆಗೊಂಡಿರುತ್ತಾರೆಯೋ, ಅಂಥವರಿಗೆ ಅನಾವೃತ್ತಿಯೆಂಬುದು (ಪುನರ್ಜನ್ಮವಿಲ್ಲವೆಂಬುದು) ತಾನೇ ತಾನಾಗಿ ಸಹಜವಾಗಿ ಸಿದ್ಧವಾಗುತ್ತದೆ.</p>
		<p class="description">ತಮಸ್ಸೆಂದರೆ ಅವಿದ್ಯೆಯು, ಅವಿದ್ಯೆಯೆಂದರೆ ಅಜ್ಞಾನವು, ಅಜ್ಞಾನವೆಂದರೆ ಅಧ್ಯಾಸವು. ಅಧ್ಯಾಸವೆಂದರೆ ತಪ್ಪುತಿಳಿವಳಿಕೆಯು. ತಾನಲ್ಲದ ಶರೀರಾದಿಗಳನ್ನು ತಾನೆಂದು ತಿಳಿಯುವುದೇ ಅಧ್ಯಾಸವು. ಅವಿದ್ಯೆಯಿಂದ ಕಾಮ, ಕಾಮದಿಂದ ಕರ್ಮಗಳು, ಕರ್ಮಗಳಿಂದ ಭೋಗ, ಭೋಗಕ್ಕಾಗಿ ಜನ್ಮ. ಜನ್ಮವೆಂದರೆ ಶರೀರಗ್ರಹಣ. ಇದು ಅನಾದಿ ಅನಂತವಾದ ಸಂಸಾರಚಕ್ರ. ಇದು ದುಃಖರೂಪ. ಅಜ್ಞಾನಿಗಳಿಗೆ ಇದು ಕಟ್ಟಿಟ್ಟ ಬುತ್ತಿ.</p>
		<p class="description">ಆದರೆ ಆತ್ಮಜ್ಞಾನಿಗಳಿಗೆ ಅಜ್ಞಾನವು ಸಂಪೂರ್ಣವಾಗಿ ನಾಶವಾಗಿರುತ್ತದೆ. ಜ್ಞಾನವಿದ್ದಲ್ಲಿ ಅಜ್ಞಾನವು ಇರಲಾರದಷ್ಟೆ? ಸೂರ್ಯನಿದ್ದಲ್ಲಿ ಕತ್ತಲೆಯು ಇದ್ದೀತೆ? ಖಂಡಿತಾ ಇರಲಾರದು. ಬ್ರಹ್ಮಜ್ಞಾನಿಗಳು ನಿತ್ಯಸಿದ್ಧವಾದ ಬ್ರಹ್ಮದಲ್ಲಿಯೇ ನೆಲೆಗೊಂಡಿರುತ್ತಾರೆ. “ಅಹಂ ಬ್ರಹ್ಮಾಸ್ಮಿ” ಎಂಬ ಅದ್ವೈತಜ್ಞಾನವನ್ನು ಹೊಂದಿರುವವರೇ ಜ್ಞಾನಿಗಳು. ಇಂಥವರಿಗೆ ಈಗಲೇ ಜನ್ಮವಿಲ್ಲವೆಂದಮೇಲೆ ಇನ್ನು ಪುನರ್ಜನ್ಮದ, ಪುನರುತ್ಪತ್ತಿಯ ಪ್ರಶ್ನೆಯು ಏಳುವುದೇ ಇಲ್ಲ. ಇವರು ಬ್ರಹ್ಮ ಸ್ವರೂಪರೇ ಆಗಿರುತ್ತಾರೆ. ಜ್ಞಾನಾಗ್ನಿಯಿಂದ ಅಜ್ಞಾನವು ಇವರಿಗೆ ಸಂಪೂರ್ಣವಾಗಿ ಬೂದಿಯಾಗಿರುತ್ತದೆ. ಬ್ರಹ್ಮಜ್ಞಾನಿಗಳಿಗೆ ಪುನರ್ಜನ್ಮವಿಲ್ಲ. ಇವರೇ ಧನ್ಯರು! ಇವರೇ ಕೃತಕೃತ್ಯರು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.28">
		<p class="intro-shloka">॥ ಸದ್ಯೋಮುಕ್ತಾಯ ಶಂಕರಾಯ ನಮಃ ॥</p>
		<p class="shloka">ಸದ್ಯೋಮುಕ್ತಂ ಸದಾ ಮುಕ್ತಂ ಬ್ರಹ್ಮಭೂತಂ ಪರಂ ಗುರುಮ್ ।<br />ಸಮ್ಯಗ್ದರ್ಶನನಿಷ್ಠಂ ಶ್ರೀ <strong>ಶಂಕರಂ</strong> ಭಾಸ್ಕರಂ ಭಜೇ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨೮</span><br /><span class="num">೩೬೩.</span> ‘ಸದ್ಯೋಮುಕ್ತ’ ರಿಗೆ ಜನ್ಮಾಂತರವಿಲ್ಲ</h1>
		<p class="bhashya-verse">ನ ಹಿ ಸದ್ಯೋಮುಕ್ತಿಭಾಜಾಂ ಸಮ್ಯಗ್ದರ್ಶನನಿಷ್ಠಾನಾಂ ಗತಿರ್ವಾ ಆಗತಿರ್ವಾ ಕ್ವಚಿದಸ್ತಿ ।</p>
		<p class="bhashya-verse-source">ಗೀತಾಭಾಷ್ಯ ೮-೨೪</p>
		<p class="bhashya-verse-meaning">ಸದ್ಯೋಮುಕ್ತಿಯನ್ನು ಹೊಂದಿರುವ ಸಮ್ಯಗ್ದರ್ಶನನಿಷ್ಠರಿಗೆ ಗತಿಯಾಗಲಿ ಆಗತಿಯಾಗಲಿ ಎಲ್ಲೆಲ್ಲಿಯೂ ಎಂದೆಂದಿಗೂ ಇರಲಾರದು.</p>
		<p class="description">ಕರ್ಮಗಳನ್ನು ಮಾಡಿದವರಿಗೆ ಫಲಾನುಭವಕ್ಕಾಗಿ ಗತಿಗಳನ್ನು ಶಾಸ್ತ್ರದಲ್ಲಿ ಹೇಳಿದ್ದಾರೆ. ಶಾಸ್ತ್ರೋಕ್ತವಾದ ಧರ್ಮಾನುಷ್ಠಾನಗಳನ್ನು ಮಾಡಿದವರಿಗೆ ಸ್ವರ್ಗ ಗತಿ, ಧರ್ಮಾಧರ್ಮಗಳನ್ನು ಮಾಡಿದವರಿಗೆ ಮನುಷ್ಯಲೋಕಗತಿ, ಕೇವಲ ಪಾಪಕರ್ಮಗಳನ್ನು ಮಾಡಿದವರಿಗೆ ಅಧೋಗತಿ, ಎಂದರೆ ಪಶುಪಕ್ಷಿಲೋಕಗತಿ ಎಂದು ಧರ್ಮಶಾಸ್ತ್ರಗಳಲ್ಲಿ ತಿಳಿಸಿದೆ. ಸರಿ, ಈ ಗತಿಗಳೆಲ್ಲವೂ ಯಾರಿಗೆ? ಎಂದರೆ ಕರ್ಮಿಗಳಾದ ಅಜ್ಞಾನಿಗಳಿಗೆ. ಅಜ್ಞಾನದಿಂದಲೇ ಅಲ್ಲವೆ, ಅಂಥವರು ಕರ್ಮಗಳನ್ನು ಮಾಡುವದು, ಫಲಗಳನ್ನು ಅನುಭವಿಸುವದು?</p>
		<p class="description">ಬ್ರಹ್ಮಜ್ಞಾನಿಗಳಿಗೆ ಕರ್ಮಗಳೂ ಇಲ್ಲ, ಫಲಗಳೂ ಇಲ್ಲ, ಗತಿಗಳೂ ಇಲ್ಲ. ಇಲ್ಲಿಯೇ ಈಗಲೇ ಬ್ರಹ್ಮ ಸ್ವರೂಪರಾಗಿರುವ, ಪರಬ್ರಹ್ಮಮಯರೇ ಆಗಿರುವ; ಅಲ್ಲಾ, ಬ್ರಹ್ಮವೇ ಆಗಿರುವ ಬ್ರಹ್ಮಜ್ಞಾನಿಗಳಿಗೆ ಜನ್ಮಾಂತರ ಲೋಕಾಂತರಗಳಾಗಲಿ ಯಾವದೂ ಇಲ್ಲ. ಬ್ರಹ್ಮಜ್ಞಾನಿಗಳು ಜೀವನ್ಮುಕ್ತರು, ಸದ್ಯೋಮುಕ್ತರು. ಇವರು ಕೇವಲ ಬ್ರಹ್ಮಜ್ಞಾನಿಗಳು ಮಾತ್ರವಲ್ಲ, ಬ್ರಹ್ಮ ಸ್ವರೂಪವೇ ಇವರು. ಸರ್ವವ್ಯಾಪಕವಾದ ಪರಬ್ರಹ್ಮಕ್ಕೆ ಗತಿಯುಂಟೆ? ಇಲ್ಲ. ಹಾಗೆಯೇ ಬ್ರಹ್ಮಸ್ವರೂಪರೇ ಆಗಿರುವ ಬ್ರಹ್ಮನಿಷ್ಠರಾದ ಬ್ರಹ್ಮಜ್ಞಾನಿಗಳಿಗೂ ಗತಿಯಿಲ್ಲ. ಇವರಿಗೆ ಪ್ರಾರಬ್ಧ, ಸಂಚಿತ, ಆಗಾಮಿ—ಯಾವ ಕರ್ಮಗಳೂ ಇಲ್ಲ. ಜ್ಞಾನವೆಂಬ ಬೆಂಕಿಯಿಂದ ಎಲ್ಲ ಕರ್ಮಗಳೂ ಬೂದಿಯಾದಮೇಲೆ ಜ್ಞಾನಿಗಳಿಗೆ ಇನ್ನೊಂದು ಶರೀರವಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.29">
		<p class="intro-shloka">॥ ಕೃತಕೃತ್ಯಪುಂಗವಾಯ ಶಂಕರಾಯ ನಮಃ ॥</p>
		<p class="shloka">ನಿರ್ದುಃಖಾತ್ಮವಿದಂ ಧೀರಂ ಕೃತಕೃತ್ಯಂ ತಪೋನಿಧಿಮ್ ।<br />ಕರ್ಮಾತೀತಂ ಗುರುಂ ವಂದೇ <strong>ಶಂಕರಂ</strong> ಶಾಸ್ತ್ರಕೋವಿದಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೨೯</span><br /><span class="num">೩೬೪.</span> ಜ್ಞಾನಿಯು ಕೃತಕೃತ್ಯ!</h1>
		<p class="bhashya-verse">ನ ಚೈವಮ್ ನಿರ್ದುಃಖಮ್ ಆತ್ಮಾನಮ್ ಅನುಭವತಃ ಕಿಂಚಿತ್ ಅನ್ಯತ್ ಕರ್ತವ್ಯಮ್ ಅವಶಿಷ್ಯತೇ ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೪-೧-೨</p>
		<p class="bhashya-verse-meaning">ಹೀಗೆ ದುಃಖಸಂಬಂಧವಿಲ್ಲದ ಆತ್ಮನನ್ನು ಅನುಭವದಿಂದ ಕಂಡುಕೊಂಡಿರುವವನಿಗೆ ಮಾಡಬೇಕಾದ ಯಾವ ಕರ್ಮಗಳೂ ಉಳಿದಿರುವದಿಲ್ಲ.</p>
		<p class="description">ಆತ್ಮನನ್ನು ಎಂದರೆ ತನ್ನನ್ನು ಸರಿಯಾಗಿ ತಿಳಿದುಕೊಳ್ಳುವದೇ ಆತ್ಮಜ್ಞಾನವು. ಹೇಗೆ ತಿಳಿಯುವದು? ಎಂದರೆ “ನಾನು ಸಾಂಸಾರಿಕದುಃಖವಿಲ್ಲದ ಸಚ್ಚಿದಾನಂದಸ್ವರೂಪನೇ ಆಗಿದ್ದೇನೆ” —ಎಂದು ತಿಳಿದರೆ ಅದು ಆತ್ಮಜ್ಞಾನವು. ಇದು ಕೇವಲ ಪುಸ್ತಕದ ಜ್ಞಾನವಲ್ಲ, ಮಸ್ತಕದ ಭಾರವೂ ಅಲ್ಲ; ಮತ್ತೇನೆಂದರೆ ಅನುಭವರೂಪವಾದ ನಿಶ್ಚಿತಜ್ಞಾನವು. ಅನುಭವದಲ್ಲಿ ನೆಲೆಗೊಂಡರೇ ಅದು ಆತ್ಮಜ್ಞಾನವಾದೀತು. ಬುದ್ಧಿಯ ಪಾಂಡಿತ್ಯಜ್ಞಾನದಿಂದ ಮುಕ್ತಿಯು ದೊರಕದು!</p>
		<p class="description">ಇಂಥ ಆತ್ಮಜ್ಞಾನದಿಂದ ಉಂಟಾಗುವ ಫಲವೇನು? ಎಂದರೆ ಆತ್ಮಜ್ಞಾನದಿಂದ ಜಿಜ್ಞಾಸುವು ಕೃತಕೃತ್ಯನಾಗುತ್ತಾನೆ. ಜ್ಞಾನದ ಫಲವೆಂದರೆ <strong>ಕೃತಕೃತ್ಯತೆ</strong>. ಜ್ಞಾನೋದಯವಾಯಿತೆಂದರೆ ಎಲ್ಲವೂ ಪ್ರಾಪ್ತವಾದಂತೆಯೇ. ಶಾಸ್ತ್ರಗಳಲ್ಲಿ ಆಯಾ ಫಲಪ್ರಾಪ್ತಿಗಾಗಿ ನೂರಾರು ಕರ್ಮಗಳನ್ನು ವಿಧಿಸಿದ್ದಾರಲ್ಲವೆ! ಅಜ್ಞಾನಿಗಳು ಆಯಾ ಫಲಪ್ರಾಪ್ತಿಗಾಗಿ ಆಯಾ ಕರ್ಮಗಳನ್ನು ಮಾಡುತ್ತಾರಲ್ಲವೆ? ಹೌದು. ಆದರೆ ಜ್ಞಾನಿಗೆ ಆ ಫಲಗಳಾವುವೂ ಬೇಕಾಗಿಲ್ಲ. ಹಿರಣ್ಯಗರ್ಭಬ್ರಹ್ಮನಿಂದ ಹಿಡಿದು ಸಕಲಪ್ರಾಣಿಗಳ ಆನಂದಗಳೂ ಮೋಕ್ಷಾನಂದದ ಅಂಶಗಳೇ. ಮುಕ್ತಿಯೇ ದೊರಕಿತೆಂದರೆ ಜ್ಞಾನಿಗೆ ಬೇರೆ ಪಡೆಯಬೇಕಾದದ್ದು ಏನೂ ಇಲ್ಲ. ಜ್ಞಾನಿಯು ನಿತ್ಯತೃಪ್ತ! ಜ್ಞಾನಿಯು ಕಾಮರಹಿತ! ಜ್ಞಾನಿಯು ಬ್ರಹ್ಮನಿಷ್ಠ! ಜ್ಞಾನಿಯು ಬ್ರಹ್ಮ ಸ್ವರೂಪನೇ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.30">
		<p class="intro-shloka">॥ ಬೀಜಭಾವರಹಿತಾಯ ಶಂಕರಾಯ ನಮಃ ॥</p>
		<p class="shloka">ಪರಮಾರ್ಥವಿದಂ ಧೀರಂ ನಿರವಿದ್ಯಂ ತಪೋನಿಧಿಮ್ ।<br />ಜ್ಞಾನಾಗ್ನಿದಗ್ಧಕರ್ಮಾಣಂ ವಂದೇ <strong>ಶಂಕರ</strong> ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೩೦</span><br /><span class="num">೩೬೫.</span> ಬ್ರಹ್ಮಜ್ಞಾನಿಗೆ ಪುನರ್ಜನ್ಮವಿಲ್ಲ</h1>
		<p class="bhashya-verse">ಪರಮಾರ್ಥದರ್ಶೀ ಬ್ರಹ್ಮವಿತ್ ತೃತೀಯಂ ಬೀಜಭಾವಂ ದಗ್ಧ್ವಾ ಆತ್ಮಾನಂ ಪ್ರವಿಷ್ಟಃ ಇತಿ ಪುನಃ ನ ಜಾಯತೇ ।</p>
		<p class="bhashya-verse-source">ಮಾಂಡೂಕ್ಯಭಾಷ್ಯ ೧೨</p>
		<p class="bhashya-verse-meaning">ಪರಮಾರ್ಥವನ್ನು ಅರಿತ ಬ್ರಹ್ಮಜ್ಞಾನಿಯು ಮೂರನೆಯ ಬೀಜಭಾವವನ್ನು ಸುಟ್ಟು, ಆತ್ಮನನ್ನು ಸೇರಿಕೊಂಡವನಾಗಿ ಪುನಃ ಹುಟ್ಟುವದಿಲ್ಲ.</p>
		<p class="description">ಎಚ್ಚರ ಕನಸು ನಿದ್ರೆಗಳೆಂಬ ಮೂರು ಅವಸ್ಥೆಗಳಿರುತ್ತವೆ. ಎಚ್ಚರ ಕನಸುಗಳನ್ನು ಒಂದು ಗುಂಪಾಗಿ ಮಾಡಿ—ಇವೆರಡನ್ನೂ ‘ದ್ವೈತದರ್ಶನ’ ಅವಸ್ಥೆಗಳೆಂದೂ ಸುಷುಪ್ತಿಯೊಂದನ್ನು ಮಾತ್ರ ‘ಅದರ್ಶನಾವಸ್ಥೆ’ ಯೆಂದೂ ವೇದಾಂತದಲ್ಲಿ ಕರೆಯುತ್ತಾರೆ.</p>
		<p class="description">ಎಚ್ಚರ ಕನಸುಗಳಲ್ಲಿ ಜ್ಞಾನಾಭಾವ ಮತ್ತು ಮಿಥ್ಯಾಜ್ಞಾನಗಳಿರುತ್ತವೆ. ಸುಷುಪ್ತಿಯಲ್ಲಿ ಮಾತ್ರ ಬರೀ ಅಜ್ಞಾನವು ಎಂದರೆ ಜ್ಞಾನಾಭಾವವು ಇರುತ್ತದೆ. ಗಾಢನಿದ್ರೆಯಲ್ಲಿ ಅಜ್ಞಾನವು ಬೀಜರೂಪದಿಂದ ಇರುತ್ತದೆ. ಸುಷುಪ್ತಿಯೆಂದರೆ ಗಾಢನಿದ್ರೆಯು. ಸುಷುಪ್ತಿಯಲ್ಲಿ ಭ್ರಾಂತಿಜ್ಞಾನವಿಲ್ಲದಿದ್ದರೂ ಭ್ರಾಂತಿಜ್ಞಾನಕ್ಕೆ ಬೀಜವಾಗಿರುವ ಜ್ಞಾನಾಭಾವವು ಇರುತ್ತದೆ. ಸುಷುಪ್ತಿಯಲ್ಲಿ ಯಾರಿಗೂ ಬ್ರಹ್ಮಜ್ಞಾನವಾಗಿರುವದಿಲ್ಲವಷ್ಟೆ?</p>
		<p class="description">ಬ್ರಹ್ಮಜ್ಞಾನಿಯು ಪರಮಾರ್ಥವನ್ನು ಬಲ್ಲ ಧೀರನು. ಇವನು ವಿವೇಕದ ಬಲದಿಂದ ವಿಚಾರದ ಸಾಮರ್ಥ್ಯದಿಂದ ಈ ಬೀಜಭಾವವನ್ನೂ ನಾಶಮಾಡಿಕೊಂಡುಬಿಟ್ಟಿರುತ್ತಾನೆ. ಬ್ರಹ್ಮಜ್ಞಾನಿಗೆ ತಾನೇ ಬ್ರಹ್ಮವೆಂಬ ನಿಶ್ಚಯಜ್ಞಾನವು ಉಂಟಾಗಿರುತ್ತದೆ. ಬ್ರಹ್ಮಜ್ಞಾನಿಗೆ ಸಂಶಯಜ್ಞಾನ, ಜ್ಞಾನಾಭಾವ, ಮಿಥ್ಯಾಜ್ಞಾನಗಳು—ಯಾವುವೂ ಇರುವದಿಲ್ಲ. ಅಜ್ಞಾನವೇ ಇಲ್ಲದ್ದರಿಂದ ಕಾಮಗಳೇ ಇಲ್ಲ, ಕಾಮಗಳೇ ಇಲ್ಲದ್ದರಿಂದ ಕರ್ಮಗಳೂ ಇಲ್ಲ. ಕರ್ಮಗಳಿಲ್ಲದ್ದರಿಂದ ಬ್ರಹ್ಮಜ್ಞಾನಿಗೆ ಪುನರ್ಜನ್ಮವಿರುವದಿಲ್ಲ. ಬ್ರಹ್ಮಜ್ಞಾನಿಯು ಬ್ರಹ್ಮ ಸ್ವರೂಪನೇ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-12.31">
		<p class="intro-shloka">॥ ಬ್ರಹ್ಮಸ್ವರೂಪಾಯ ಶಂಕರಾಯ ನಮಃ ॥</p>
		<p class="shloka">ಅವಿದ್ಯಾವಾಸನಾದೋಷನಿವಾರಕಮ್ ಅಕಲ್ಮಷಮ್ ।<br />‘ಬ್ರಹ್ಮೈವಾಹಮ್’ ಇತಿಜ್ಞಾನಾತ್ ವಂದೇ <strong>ಶಂಕರ</strong> ಸದ್ಗುರುಮ್ ॥</p>
		<h1 class="level1-title" epub:type="title"><span class="date">ಡಿಸೆಂಬರ್ ೩೧</span><br /><span class="num">೩೬೬.</span> ಬ್ರಹ್ಮಜ್ಞಾನದಿಂದಲೇ ಜೀವನ್ಮುಕ್ತಿ!</h1>
		<p class="bhashya-verse">ಏವಂವಿಜ್ಞಾನಾತ್ ಅವಿದ್ಯಾಗ್ರಂಥಿಮ್ ಅವಿದ್ಯಾವಾಸನಾಂ ವಿಕಿರತಿ ನಾಶಯತಿ ಜೀವನ್ನೇವ, ನ ತು ಮೃತಃ ಸನ್ ।</p>
		<p class="bhashya-verse-source">ಮುಂಡಕಭಾಷ್ಯ ೨-೧-೧೦</p>
		<p class="bhashya-verse-meaning">ಹೀಗೆ ತಿಳಿಯುವದರಿಂದ ಬ್ರಹ್ಮಜ್ಞಾನಿಯಾದವನು ಅವಿದ್ಯಾಕಗ್ಗಂಟನ್ನು ಎಂದರೆ ಅವಿದ್ಯಾವಾಸನೆಯನ್ನು ಬದುಕಿರುವಾಗಲೇ ಕಳಚಿಕೊಳ್ಳುತ್ತಾನೆ ಎಂದರೆ ನಾಶಮಾಡಿಕೊಳ್ಳುತ್ತಾನೆಯೇ ಹೊರತು ಸತ್ತಮೇಲೆ ಅಲ್ಲ.</p>
		<p class="description">ಉಪನಿಷತ್ತುಗಳಲ್ಲಿ ತಿಳಿಸಿರುವದು ಪರಬ್ರಹ್ಮವನ್ನು. ಇದಕ್ಕೇ ಅಕ್ಷರ, ಪುರುಷ, ಸತ್ಯ, ಪರಮಾತ್ಮ ಎಂದು ಹೆಸರುಗಳು. ನಾಶವಿಲ್ಲದ್ದರಿಂದ ‘ಅಕ್ಷರ’ ವೆಂದೂ, ಎಲ್ಲರಲ್ಲಿಯೂ ತುಂಬಿಕೊಂಡಿರುವದರಿಂದ ‘ಪುರುಷ’ ನೆಂದೂ, ಬದಲಾವಣೆಯಾಗದಿರುವದರಿಂದ ‘ಸತ್ಯ’ ವೆಂದೂ, ದಿಟವಾದ ಸ್ವರೂಪವಾದ್ದರಿಂದ ‘ಪರಮಾತ್ಮ’ ನೆಂದೂ, ಪರಿಪೂರ್ಣವಾದ್ದರಿಂದ ‘ಬ್ರಹ್ಮ’ ವೆಂದೂ ಇದನ್ನೇ ಜ್ಞಾನಿಗಳು ಕರೆಯುತ್ತಾರೆ.</p>
		<p class="description">ಈ ಪುರುಷನೇ ತಾನು, ಜನ್ಮಾದಿವಿಕಾರಗಳಿಲ್ಲದ ಅಕ್ಷರವೇ ತಾನೆಂದು ಅನುಭವದಿಂದ ತಿಳಿದವನೇ ಧೀರನಾದ ಆತ್ಮಜ್ಞಾನಿ. ಹೀಗೆ ತಿಳಿದರೆ ಅಂಥವನಿಗೆ, ಫಲವೇನು? ಎಂದರೆ ಅವಿದ್ಯಾಗ್ರಂಥಿನಾಶ. ‘ಗ್ರಂಥಿ’ ಎಂದರೆ ಕಗ್ಗಂಟು. ಅವಿದ್ಯಾವಾಸನೆಯು ಜೀವರಿಗೆ ಜನ್ಮಜನ್ಮಾಂತರಗಳಿಂದ ಹರಿದು ಬರುತ್ತಿರುವ ಪಾಪರೂಪವಾದ ಮಹಾರೋಗ. ಯಾತರಿಂದಲೂ ನಾಶವಾಗದ ಈ ಅವಿದ್ಯಾವಾಸನೆಯು ಆತ್ಮಜ್ಞಾನದಿಂದ ಕೂಡಲೇ ನಾಶವಾಗಿಬಿಡುತ್ತದೆ. ಅವಿದ್ಯಾನಿವೃತ್ತಿಯೇ ಮೋಕ್ಷವು. ಈ ಮುಕ್ತಿಯು ಈಗಲೇ ಇಲ್ಲಿಯೇ ಬ್ರಹ್ಮಜ್ಞಾನಿಗೆ ದೊರಕುವ ಸದ್ಯಃಫಲ! ವೇದಾಂತದಿಂದ ಮಾನವರಿಗೆ ದೊರಕುವ ಪರಮಪ್ರಯೋಜನವೇ ಇದು! ಇದನ್ನು ಪಡೆದವನು—ಬ್ರಹ್ಮ ಸ್ವರೂಪನೇ! ಇವನಿಗೆ ಪುನರ್ಜನ್ಮವಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
</body>
</html>
