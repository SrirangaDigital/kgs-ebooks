<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
<title>ಶಾಂಕರ ಸಂವತ್ಸರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-000c.01.01">
<h1 class="level1-title" epub:type="title">ಪ್ರಸ್ತಾವನೆ<br />( ಪ್ರಥಮ ಮುದ್ರಣಕ್ಕೆ )</h1>
<p>ಇಂದಿನ ವೈಜ್ಞಾನಿಕಯುಗದಲ್ಲಿ ಹಣಕ್ಕಾಗಲೀ, ಭೋಗಸಾಮಗ್ರಿಗಳಿಗಾಗಲೀ ಏನೇನೂ ಕೊರತೆಯಿಲ್ಲ. ದಿಲ್ಲಿಯಿಂದ ಹಳ್ಳಿಯವರೆಗೂ, ಮಹಾನಗರಗಳಿಂದ ಸಣ್ಣಹೋಬಳಿವರೆಗೂ ಎಲ್ಲಿಗೆ ಹೋದರೂ ದೂರದರ್ಶನ, ದೂರವಾಣಿ, ಸ್ಕೂಟರ್, ಕಾರ್, ರೆಫ್ರಿಜಿರೇಟರ್, ಟೇಪ್ ರೆಕಾರ್ಡರ್, ವಿ.ಸಿ.ಆರ್.—ಮುಂತಾದ ಭೋಗಸಾಮಗ್ರಿಗಳು ಮನೆಮನೆಗಳಲ್ಲಿ ಕಂಗೊಳಿಸುತ್ತಿವೆ.</p>
<p>ವೇದಾಂತದಿಂದ ನಮಗೆ ಈಗ ಪುಣ್ಯವೂ ಇಲ್ಲ , ಪುರುಷಾರ್ಥವೂ ಇಲ್ಲ. ಹಿಂದಿನ ಕಾಲದಲ್ಲಿ, ಎಂದರೆ, ಯಾವ ವಿಶೇಷಭೋಗವಸ್ತುಗಳೂ ಇಲ್ಲದಿದ್ದಾಗ ಈ ವೇದಾಂತವು ಕಾಲಹರಣಕ್ಕಾಗಿ ಬೇಕಾಗಿದ್ದಿರಬಹುದು. ಆದರೆ ಈಗ ಕಂಪ್ಯೂಟರ್ ಯುಗ, ಸ್ಫೂಟ್ನಿಕ್ ಯುಗ, ವೈಜ್ಞಾನಿಕಯುಗ; ಈ ಯುಗದಲ್ಲಿ ನಿಮ್ಮ ವೇದಾಂತದಿಂದ ನಮಗೆ ಮೂರು ಕಾಸೂ ಪ್ರಯೋಜನವಿಲ್ಲ—ಎಂದು ಮುಂತಾಗಿ, ವಿಚಾರವಾದಿಗಳೆಂದು ತಮ್ಮನ್ನು ಕರೆದುಕೊಳ್ಳುವ ಕೆಲವರು ಧೀರರು ವಾದಮಾಡುತ್ತಾರೆ.</p>
<p>ಈ ವಾದಗಳಿಗೆಲ್ಲ ವೇದಾಂತಿಗಳ ಉತ್ತರವೇನೆಂದರೆ, “ಸರಿ, ಸಂತೋಷ; ಈ ವಿಷಯಭೋಗದಿಂದ ಇಂದು ಯಾರಿಗಾದರೂ ನಿಜ ವಾದ ಸುಖ, ತೃಪ್ತಿ , ಶಾಂತಿಗಳು ದೊರಕಿವೆಯೇ?” ಎಂಬ ಮರುಪ್ರಶ್ನೆ. ಆ ಮರುಪ್ರಶ್ನೆಗೆ ಅವರ ಉತ್ತರ, ‘ಸುಖಶಾಂತಿ ತೃಪ್ತಿನೆಮ್ಮದಿಗಳು ಮಾತ್ರ ಇಂದು ಎಲ್ಲಿಯೂ ಯಾರಿಗೂ ಕಾಣುತ್ತಿಲ್ಲ’ ಎಂದು. ಹಾಗಾದರೆ ನಿಜವಾದ ಶಾಂತಿಸುಖಗಳು ಹೇಗೆ, ಎಲ್ಲಿ ದೊರಕುತ್ತವೆ? ಎಂದರೆ ಆತ್ಮಜ್ಞಾನದಿಂದ; ಆತ್ಮಜ್ಞಾನದಿಂದಲೇ ಸುಖ, ಆತ್ಮಜ್ಞಾನದಿಂದಲೇ ಶಾಂತಿ.</p>
<p>ಸರಿ, ಆತ್ಮಜ್ಞಾನದಿಂದಾದರೂ ಸುಖವು ಹೇಗೆ ಸಿಗುತ್ತದೆ? ಆರೋಗ್ಯ, ಐಶ್ವರ್ಯ, ಅಧಿಕಾರ, ಕೀರ್ತಿಗಳಿಂದ ಸುಖವು ಸಿಕ್ಕುತ್ತದೆ; ಆತ್ಮಜ್ಞಾನವುಂಟಾದರೆ ಈ ಸಂಪತ್ತುಗಳು ನಮಗೆ ದೊರಕುತ್ತವೆಯೆ? ಎಂದರೆ, ಹಾಗಲ್ಲ. ಸುಖಶಾಂತಿಗಳು ಹೊರಗಿನ ಭೋಗ್ಯವಸ್ತುಗಳಿಂದ ಉಂಟಾಗುವ ಫಲವೇ ಅಲ್ಲ ; ಮತ್ತೇನೆಂದರೆ, ಸುಖವೆಂಬುದು ನಮ್ಮೊಳಗೇ ಸಹಜವಾಗಿರುವ ಸ್ವರೂಪ!</p>
<p>ಸರಿ, ಅರ್ಥವಾಯಿತು, ತುಂಬಾ ಸಂತೋಷ; ಹಾಗಾದರೆ ಇಂಥ ಆತ್ಮಜ್ಞಾನವನ್ನು ಎಲ್ಲರೂ ಹೊಂದಬಹುದೇ? ಈಗಿನ ಕಾಲದಲ್ಲಿ ನಮ್ಮಂಥವರಿಗೆ ಆತ್ಮಜ್ಞಾನವು ಸಾಧ್ಯವೇ? ಎಂದರೆ ಖಂಡಿತಾ ಸಾಧ್ಯ. ಹಾಗಾದರೆ ನಾವೇನು ಮಾಡಬೇಕು? ಎಂದರೆ ವೇದಾಂತಗಳನ್ನು ಸದ್ಗುರುಗಳಿಂದ ಅಧ್ಯಯನಮಾಡಬೇಕು. ಸರಿ, ಈಗಿನ ಕಾಲದಲ್ಲಿ ಅಂಥ ಸದ್ಗುರುಗಳು ಸಿಕ್ಕುವುದೇ ಕಷ್ಟವಾಗಿದೆಯಲ್ಲ! ನಮಗೆ ವೇದಾಂತಗಳನ್ನು ಅಧ್ಯಯನಮಾಡಿ ಸ್ವತಃ ಅರ್ಥಮಾಡಿಕೊಳ್ಳುವಷ್ಟು ಸಾಮರ್ಥ್ಯವೂ ಇಲ್ಲವಲ್ಲ! ನಾವೇನು ಮಾಡಬೇಕು? ಎಂದರೆ, ಇದೋ ಇಲ್ಲಿದೆ, ಅದಕ್ಕೆ ಉತ್ತರ; ಅದೇ ‘<strong>ಶಾಂಕರ ಸಂವತ್ಸರ</strong>’.</p>
<p>ಶ್ರೀಶಂಕರರು ನಮ್ಮಂಥ ಮುಮುಕ್ಷುಸಾಧಕರುಗಳನ್ನು ಲಕ್ಷ್ಯದಲ್ಲಿಟ್ಟುಕೊಂಡು ತಮ್ಮ ‘<strong>ಪ್ರಸ್ಥಾನತ್ರಯಭಾಷ್ಯ</strong>’ಗಳಲ್ಲಿ ಆಣಿಮುತ್ತುಗಳಂಥ ದಿವ್ಯಮಂಗಳ ಪವಿತ್ರಸಂದೇಶಗಳನ್ನು ಅನುಗ್ರಹಿಸಿರುತ್ತಾರೆ. ಅಂಥ, ಉಪದೇಶವಾಕ್ಯಗಳನ್ನು ಆರಿಸಿ ಈ ‘<strong>ಶಾಂಕರ ಸಂವತ್ಸರ</strong>’ ಗ್ರಂಥದಲ್ಲಿ ಸಂಗ್ರಹಿಸಲಾಗಿರುತ್ತದೆ. ಈ ಗ್ರಂಥದಲ್ಲಿ ಸಾಮಾನ್ಯಲೌಕಿಕರಿಗೂ ಅರ್ಥವಾಗುವಂತೆ ಶ್ರೀಶಂಕರಾಚಾರ್ಯರ ಭಾಷ್ಯವಾಕ್ಯಗಳನ್ನೇ ಉದಾಹರಿಸಿ ‘ಮುನ್ನೂರ ಅರವತ್ತಾರು’ ಪವಿತ್ರ ಸಂದೇಶಗಳನ್ನು ಸರಳವಾದ ಭಾಷೆಯಲ್ಲಿ ತಿಳಿಸಲಾಗಿರುತ್ತದೆ.</p>
<p>ಈ ಗ್ರಂಥವನ್ನು ಅಚ್ಚುಕಟ್ಟಾಗಿ ಹಾಗೂ ಸರ್ವಾಂಗಸುಂದರವಾಗಿ ಪ್ರೀತಿಯಿಂದ ಮುದ್ರಣಮಾಡಿಕೊಟ್ಟಿರುವ ಶ್ರೀ ನಿತ್ಯಾನಂದ ಪ್ರಿಂಟರ್ಸ್ ನ ಮಾಲಿಕರಾದ, ಆತ್ಮೀಯ ಸನ್ಮಿತ್ರರೂ ಸ್ವತಃ ಅಧ್ಯಾತ್ಮಸಾಧಕರೂ ಸದ್ಗುರುಭಕ್ತರೂ ಆಗಿರುವ ಶ್ರೀ ಬಿ. ಎನ್. ನಟರಾಜ್ ರವರಿಗೂ ಮತ್ತು ಶ್ರೀಗುರುದತ್ ಪ್ರಿಂಟರ್ಸ್ ನ ಆತ್ಮೀಯ ಸನ್ಮಿತ್ರರಾದ ಶ್ರೀ ಕುಮಾರ್ ಮತ್ತು ಶ್ರೀ ಸತ್ಯನಾರಾಯಣರವರಿಗೂ ನನ್ನ ಕೃತಜ್ಞತೆಗಳನ್ನು ಈ ಮೂಲಕ ಸಮರ್ಪಿಸುತ್ತಿದ್ದೇನೆ.</p>
<p>ನನ್ನ ಆರಾಧ್ಯದೇವತೆಯಾಗಿರುವ ಪರಮಪೂಜ್ಯ ಸದ್ಗುರುವರೇಣ್ಯರಾದ ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಸ್ವಾಮಿಗಳವರ ಪವಿತ್ರಪಾದಾರವಿಂದಂಗಳಲ್ಲಿ ಈ ಕೃತಿರತ್ನವನ್ನು ಸಮರ್ಪಿಸಿ ನಾನು ಧನ್ಯನಾಗುತ್ತೇನೆ.</p>
<p>ತಾರೀಖು: 10-10-2001</p>
<p class="quote-author"><strong>ಕೆ. ಜಿ. ಸುಬ್ರಾಯಶರ್ಮಾ</strong></p>
</section>
<section class="level1 numbered" epub:type="chapter" role="doc-chapter" id="id-000c.01.02">
<h1 class="level1-title" epub:type="title">ಪ್ರಕಾಶಕರ ನುಡಿ</h1>
<p> ಅಧ್ಯಾತ್ಮಪ್ರಕಾಶಕಾರ್ಯಾಲಯವೆಂಬ ಧಾರ್ಮಿಕಸಂಸ್ಥೆಯ ಸಂಸ್ಥಾಪಕರಾದ ಪರಮಪೂಜ್ಯ ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಮಹಾಸ್ವಾಮಿಗಳವರು, ಜಗದ್ಗುರು ಶಂಕರಭಗವತ್ಪಾದಾಚಾರ್ಯರವರ <strong>ಪ್ರಸ್ಥಾನತ್ರಯ ಭಾಷ್ಯಗ್ರಂಥ</strong>ಗಳನ್ನೂ ಹಾಗೂ ಕೆಲವು ಪ್ರಕರಣಗ್ರಂಥಗಳನ್ನೂ ಸಂಸ್ಕೃತ ದಿಂದ ಕನ್ನಡಕ್ಕೆ ಭಾಷಾಂತರಿಸಿ ಕನ್ನಡ ಮುಮುಕ್ಷುಗಳಿಗೆ ಅಗಾಧವಾದ ಅನುಗ್ರಹವನ್ನು ಮಾಡಿ, <strong>ಕನ್ನಡ ಶಂಕರ</strong>ರೆಂದೇ ಪ್ರಸಿದ್ಧರಾಗಿರುತ್ತಾರೆ. ಶ್ರೀಶ್ರೀಗಳವರು ಈ ಸಂಸ್ಥೆಯ ಮೂಲಕ ನೂರಾರು ಗ್ರಂಥಗಳನ್ನು ಹೊರತಂದಿರುತ್ತಾರೆ. ಸಕಲ ಮಾನವರಿಗೂ ಆಧ್ಯಾತ್ಮಿಕ ವಿದ್ಯೆಯಲ್ಲಿ ಅಭಿರುಚಿಯನ್ನುಂಟುಮಾಡುವುದೇ ಈ ಸಂಸ್ಥೆಯ ಮುಖ್ಯವಾದ ಉದ್ದೇಶವು.</p>
<p>ಪ್ರಕೃತ, ಈ ಬೆಂಗಳೂರು ಶಾಖಾಕಾರ್ಯಾಲಯದಲ್ಲಿ ಸುಮಾರು ಮೂವತ್ತುವರ್ಷಗಳಿಂದಲೂ ಪಂಡಿತರಾಗಿ ಸೇವೆಮಾಡುತ್ತಿರುವ ವೇ॥ ಬ್ರ॥ ಶ್ರೀ ಕೆ. ಜಿ. ಸುಬ್ರಾಯಶರ್ಮರು ಶ್ರೀಶ್ರೀಗಳವರ ಸಾಕ್ಷಾತ್ ಶಿಷ್ಯರಾಗಿ, ಅವರ ಅಂತೇವಾಸಿಗಳಾಗಿ, ಸದ್ಗುರುಸೇವೆಯನ್ನು ಮಾಡುತ್ತಾ, ಅವರಿಂದಲೇ ಹದಿನಾರು ವರ್ಷಗಳ ವರೆಗೆ (೧೯೫೯-೧೯೭೫) ವೇದಾಂತಾಭ್ಯಾಸವನ್ನು ಮಾಡಿರುತ್ತಾರೆ. ಶ್ರೀಶ್ರೀಗಳವರ ಅಪ್ಪಣೆಯಂತೆ ಹಾಗೂ ಅವರ ಮಾರ್ಗದರ್ಶನದಂತೆ ಈ ಬೆಂಗಳೂರಿನ ಶಾಖಾಕಾರ್ಯಾಲಯದಲ್ಲಿ ಪ್ರತಿದಿನವೂ ವೇದಾಂತಭಾಷ್ಯ ಪಾಠಪ್ರವಚನಗಳನ್ನು ಇಂದಿಗೂ ಶ್ರೀಶರ್ಮರು ಗುರುಭಕ್ತಿಯಿಂದ ನಡೆಸುತ್ತಾ ಬಂದಿರುತ್ತಾರೆ. ಇವರ ಈ ವೇದಾಂತಚಿಂತನಮಂಥನಗಳ ಫಲವಾಗಿ ಈ ‘<strong>ಶಾಂಕರ ಸಂವತ್ಸರ</strong>’ ಗ್ರಂಥವು ಪ್ರಪ್ರಥಮವಾಗಿ ಶ್ರೀಶರ್ಮರ ಲೇಖನಿಯಿಂದ ಇದೀಗ ಹೊರಬಂದಿರುತ್ತದೆ.</p>
<p> ಶ್ರೀ ಕೆ. ಜಿ. ಸುಬ್ರಾಯಶರ್ಮರು ತಮ್ಮ ಸದ್ಗುರುಗಳಿಗೆ ಭಕ್ತಿಪೂರ್ವಕವಾದ ಕಾಣಿಕೆಯಾಗಿ ಈ ‘<strong>ಶಾಂಕರ ಸಂವತ್ಸರ</strong>’ ಗ್ರಂಥದ ಪೂರ್ಣ ಹಕ್ಕನ್ನು ಶ್ರೀಶ್ರೀಗಳವರ ಅಧ್ಯಾತ್ಮಪ್ರಕಾಶಕಾರ್ಯಾಲಯಕ್ಕೇ ಸಮರ್ಪಿಸಿರುತ್ತಾರೆ. ಇದಕ್ಕಾಗಿ ಕಾರ್ಯಾಲಯವು ಲೇಖಕರಿಗೆ ಕೃತಜ್ಞತೆಗಳನ್ನು ಸಲ್ಲಿಸುತ್ತದೆ.</p>
<p>ಬೆಂಗಳೂರು-560 028<br />ದಿನಾಂಕ: 10-10-2001</p>
<p class="quote-author"><strong>ಡಿ. ಗಣಪತಿ ಶಾಸ್ತ್ರಿ</strong>, ಅಧ್ಯಕ್ಷರು<br/> ಅಧ್ಯಾತ್ಮಪ್ರಕಾಶಶಾಖಾಕಾರ್ಯಾಲಯ</p>
</section>
<section class="level1 numbered" epub:type="chapter" role="doc-chapter" id="id-000c.01.03">
<h1 class="level1-title" epub:type="title">ಲೇಖಕನ ಬಿನ್ನಹ</h1>
<p>ಪೂಜ್ಯ ಭಗವತ್ಪಾದ ಶ್ರೀಶಂಕರಾಚಾರ್ಯರು, ಪವಿತ್ರಳಾದ ಭಾರತಾಂಬೆಯು ಕಂಡ ಸಹಸ್ರಾರು ಮಹಾತ್ಮರಲ್ಲಿ ಒಬ್ಬರು. ಸಾಕ್ಷಾತ್ ಪರಶಿವನ ಅವತಾರವೆಂದೇ ನಾವುಗಳು ಶ್ರೀಶಂಕರರನ್ನು ಗೌರವಿಸುತ್ತೇವೆ. ‘ಅನ್ವರ್ಥ ಸದ್ಗುರು’ಗಳಾದ ಶ್ರೀಶಂಕರರು ಸಕಲ ವೇದವೇದಾಂಗ ವೇದಾಂತಗಳಲ್ಲಿ ಪಾರಂಗತರು ಮಾತ್ರವಲ್ಲದೆ ಬ್ರಹ್ಮನಿಷ್ಠರೂ ಜೀವನ್ಮುಕ್ತರೂ ಆಗಿದ್ದರೆಂಬುದರಲ್ಲಿ ಸ್ವಲ್ಪವೂ ಸಂಶಯವಿಲ್ಲ. ಭಗವತ್ಪಾದಾಚಾರ್ಯರ ಜೀವನ, ಸಾಧನ, ತಪಸ್ಸೆಂದರೆ ಅವರ ಕೃತಿರತ್ನಗಳೇ. ತಮ್ಮ “<strong>ಪ್ರಸ್ಥಾನತ್ರಯಭಾಷ್ಯ</strong>”ರೂಪದಿಂದ ಭಗವಾನ್ ಶ್ರೀಶಂಕರರು ಮುಮುಕ್ಷುಗಳ ಪಾಲಿಗೆ ಈಗಲೂ ಜೀವಂತರಾಗಿದ್ದಾರೆಂದರೆ ತಪ್ಪಾಗದು.</p>
<p>ಕ್ರಿಸ್ತ ಶಕ ಎಂಟನೆಯ ಶತಮಾನದಲ್ಲಿ ಶ್ರೀಶಂಕರರ ಅವತಾರವಾಯಿತು. ಆಗ ಭಗವಾನ್ ಶಂಕರರು ಸಂಸ್ಕೃತಭಾಷೆಯಲ್ಲಿ ತಮ್ಮ ಭಾಷ್ಯಗಳನ್ನು ರಚಿಸಿದ್ದರು. ಈ ಭಾಷ್ಯಗಳು ಮುಮುಕ್ಷುಗಳಿಗೆ ಇಂದಿಗೂ ‘ಕಾಮಧೇನು’ವಿನಂತೆ <strong>ಅಮೃತ</strong>ದಂತೆ ಇವೆ. ಸಂಸ್ಕೃತಭಾಷೆಯನ್ನು ಅರಿಯದ, ಆದರೆ ಮುಮುಕ್ಷುಗಳಾದ ಸಾಧಕರಿಗೆ ಈ ಭಾಷ್ಯಗ್ರಂಥಗಳ ಸಂಪೂರ್ಣ ಪ್ರಯೋಜನವು ದೊರೆಯದಂತಾಗಿತ್ತು! ಕರ್ನಾಟಕದ ಕನ್ನಡಮುಮುಕ್ಷುಗಳಿಗೆ ಈ ‘ಶಾಂಕರಪ್ರಸ್ಥಾನತ್ರಯ’ ಭಾಷ್ಯಗಳ ರುಚಿಯನ್ನು ತೋರಿಸುವುದಕ್ಕಾಗಿ ಪರಮಪೂಜ್ಯ <strong>ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಸ್ವಾಮಿಗಳವರು</strong> ಸುಂದರವಾದ ಕನ್ನಡ ಭಾಷೆಗೆ ಶ್ರೀಶಂಕರರ ಭಾಷ್ಯಗಳನ್ನೆಲ್ಲ ಅನುವಾದಮಾಡಿರುತ್ತಾರೆ. ಅಧ್ಯಾತ್ಮಪ್ರಕಾಶಕಾರ್ಯಾಲಯವೆಂಬ ಆಧ್ಯಾತ್ಮಿಕ ಸಂಸ್ಥೆಯನ್ನು ಸ್ಥಾಪಿಸಿ ಇದರ ಮೂಲಕ ಶ್ರೀಶಂಕರರ ಸಂಸ್ಕೃತ ಗ್ರಂಥಗಳನ್ನೆಲ್ಲ ಕನ್ನಡಭಾಷೆಗೆ ಭಾಷಾಂತರಿಸಿರುವ ಶ್ರೀಶ್ರೀಗಳವರು <strong>ಕನ್ನಡ ಶಂಕರ</strong> ರೆಂದೇ ಪ್ರಸಿದ್ಧರಾಗಿದ್ದಾರೆ. ಎರಡು ಶತಮಾನಗಳನ್ನು ಕಂಡಿರುವ ಮಹಾಸ್ವಾಮಿಗಳವರು (೧೮೮೦-೧೯೭೫) ಇಡೀ ತಮ್ಮ ಜೀವನವನ್ನು ವೇದಾಂತಚಿಂತನೆಯಲ್ಲಿಯೇ ಕಳೆದ ‘<strong>ಅಪರ ಶಂಕರ</strong>’ರೆಂದರೆ ಉತ್ಪ್ರೇಕ್ಷೆಯಾಗಲಾರದು. ಇವರು, ನಾವುಗಳು ಕಂಡ ‘ಶಂಕರರು’.</p>
<p>ನನ್ನ ಹಿಂದಿನ ಸುಕೃತವಿಶೇಷದಿಂದಲೋ, ನನ್ನ ಪೂಜ್ಯ ಮಾತಾಪಿತೃಗಳ ಆಶೀರ್ವಾದದಿಂದಲೋ, ಅಥವಾ ಈಶ್ವರಾನುಗ್ರಹದಿಂದಲೋ, ನನಗೆ ನನ್ನ ಹನ್ನೊಂದನೇ ವಯಸ್ಸಿನಲ್ಲಿಯೇ ಇಂಥ ಸದ್ಗುರುಗಳು ಲಭ್ಯವಾದರು! ೧೯೫೯ ರಿಂದ ೧೯೭೫ರವರೆಗೂ ಶ್ರೀಶ್ರೀಮಹಾಸ್ವಾಮಿಗಳವರ ಜೊತೆಯಲ್ಲಿಯೇ ನಿಕಟವಾಗಿದ್ದು, ‘<strong>ಅಂತೇವಾಸಿ</strong>’ಯಾಗಿದ್ದು, ಸದ್ಗುರುಸೇವೆಯನ್ನು ಮಾಡುತ್ತಾ, ಅವರಿಂದಲೇ ನೇರಾಗಿ ವೇದಾಂತಶಾಂಕರಭಾಷ್ಯಗ್ರಂಥಗಳನ್ನು ಅಧ್ಯಯನಮಾಡುವ ಅಭೂತಪೂರ್ವವಾದ ಸುವರ್ಣಾವಕಾಶವು ನನಗೆ ದೊರಕಿತು. ಸುಮಾರು ೧೯೬೫ ರಿಂದಲೂ ವೇದಾಂತಭಾಷ್ಯ ಪ್ರವಚನಗಳು, ಪಾಠಗಳು, ವೇದಾಂತಚಿಂತನೆಗಳೂ ಅವ್ಯಾಹತವಾಗಿ ನನ್ನ ಜೀವನದಲ್ಲಿ ನಡೆಯುತ್ತಿವೆ. ಇದೆಲ್ಲವೂ ಸದ್ಗುರುಕೃಪಾಶೀರ್ವಾದದ ಫಲವೆಂದೇ ನಾನು ಮನಸಾರೆ ಭಾವಿಸಿರುತ್ತೇನೆ.</p>
<p>ಈಗ್ಗೆ ಸುಮಾರು ನಲವತ್ತೊಂದು ವರ್ಷಗಳಿಂದಲೂ (೧೯೫೯-೨೦೦೧) ‘ಶಾಂಕರಭಾಷ್ಯಾಮೃತಸಾಗರ’ದಲ್ಲಿ ಮುಳುಗಿ ತೇಲಾಡುತ್ತಿರುವ ನನಗೆ ಶಾಂಕರಭಾಷ್ಯ ಪಂಕ್ತಿಗಳು ರಕ್ತಗತವಾಗಿವೆಯೆಂದರೂ ತಪ್ಪಾಗದು. ಅಮೃತದಂತಿರುವ ಈ ಭಾಷ್ಯವಾಕ್ಯಗಳ ರುಚಿಯನ್ನು ಉಂಡಿರುವ ನಾನು, ಆ ರುಚಿಯನ್ನು ಮುಮುಕ್ಷು ಸಾಧಕರಿಗೆ ತೋರಿಸಿ, ಅವರೂ ಆ ಆನಂದವನ್ನು ಆಸ್ವಾದಿಸುವಂತಾಗಲಿ ಎಂಬ ಉದ್ದೇಶದಿಂದ ಈ “<strong>ಶಾಂಕರ ಸಂವತ್ಸರ</strong>” ಗ್ರಂಥವನ್ನು ಬರೆದಿದ್ದೇನೆ. ದಿನಕ್ಕೆ ಒಂದರಂತೆ ಮುನ್ನೂರ ಅರವತ್ತಾರು ‘ಶಾಂಕರಭಾಷ್ಯವಾಕ್ಯ’ಗಳನ್ನು ಉದಾಹರಿಸಿ, ಅವುಗಳಿಗೆಲ್ಲ ವಿಶೇಷ ‘ತಲೆಬರಹ’ಗಳನ್ನು ಕೊಟ್ಟು ಒಂದೊಂದೇ ಪುಟದಲ್ಲಿ ಸಂಕ್ಷೇಪವಾಗಿ ವಿವರಣೆಗಳನ್ನು ಇಲ್ಲಿ ಕೊಡಲಾಗಿದೆ. ಈ ಗ್ರಂಥವನ್ನು ಪ್ರತಿದಿನವೂ ಅಧ್ಯಯನಮಾಡುವುದರಿಂದ ಅಂಥವರಿಗೆ ಖಂಡಿತವಾಗಿ ಶಾಂಕರಭಾಷ್ಯಗಳನ್ನು ಪೂರ್ಣವಾಗಿ ಅಧ್ಯಯನಮಾಡಿ ತಾವು ಧನ್ಯರಾಗಬೇಕೆಂಬ ಬಯಕೆಯು ಉಂಟಾಗುವುದರಲ್ಲಿ ಸಂಶಯವಿಲ್ಲ. ಇದು ಸಾರ್ಥಕವಾದರೆ ನನ್ನ ಈ ಸೇವೆಯು ಸಫಲವಾದಂತೆ. ಈ ಗ್ರಂಥದ ಪೂರ್ಣ ಹಕ್ಕನ್ನು ಅಧ್ಯಾತ್ಮಪ್ರಕಾಶಕಾರ್ಯಾಲಯ ಸಂಸ್ಥೆಗೆ ಸಮರ್ಪಿಸಿ ಈ ಗ್ರಂಥವನ್ನು ಸದ್ಗುರುಪಾದಾರವಿಂದಗಳಿಗೆ ಸಮರ್ಪಿಸಿ ಧನ್ಯನಾಗುತ್ತೇನೆ.</p>
<p>ದಿನಾಂಕ: 10-10-2001</p>
<p class="quote-author">ಕೆ. ಜಿ. ಸುಬ್ರಾಯಶರ್ಮಾ</p>
</section>
</body>
</html>
