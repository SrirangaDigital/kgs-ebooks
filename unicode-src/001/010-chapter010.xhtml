<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-10.01">
		<p class="intro-shloka">॥ ಮುಕ್ತಿಮಾರ್ಗಪ್ರದರ್ಶಕಾಯ ಶಂಕರಾಯ ನಮಃ ॥</p>
		<p class="shloka">ಕರ್ಮಾತೀತಂ ಬ್ರಹ್ಮನಿಷ್ಠಂ ಕರ್ಮಯೋಗವಿವರ್ಜಿತಮ್।<br />ಸಮ್ಯಗ್ದರ್ಶನಭಾಸ್ವಂತಂ ನೌಮಿ ಸದ್ಗುರು<strong>ಶಂಕರಮ್</strong> ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧</span><br /><span class="num">೨೭೫.</span> ಬ್ರಹ್ಮಜ್ಞಾನಿಗೆ ಕನಸಿನಲ್ಲೂ ಕರ್ಮವಿಲ್ಲ</h1>
		<p class="bhashya-verse">ಆತ್ಮತತ್ತ್ವವಿದಃ ಸಮ್ಯಗ್ದರ್ಶನವಿರುದ್ಧೋ ಮಿಥ್ಯಾಜ್ಞಾನಹೇತುಕಃ ಕರ್ಮಯೋಗಃ ಸ್ವಪ್ನೇಽಪಿ ನ ಸಂಭಾವಯಿತುಂ ಶಕ್ಯತೇ।</p>
		<p class="bhashya-verse-source">ಗೀತಾಭಾಷ್ಯ ೫-೧</p>
		<p class="bhashya-verse-meaning">ಆತ್ಮತತ್ತ್ವವನ್ನು ಬಲ್ಲವನಿಗೆ, ಸಮ್ಯಗ್ದರ್ಶನಕ್ಕೆ ವಿರುದ್ಧವಾದ ಹಾಗೂ ಮಿಥ್ಯಾಜ್ಞಾನದಿಂದ ಮಾಡಬೇಕಾದ ಕರ್ಮಯೋಗವು, ಕನಸಿನಲ್ಲೂ ಸಂಭವಿಸಲಾರದು.</p>
		<p class="description">ಫಲಾಕಾಂಕ್ಷಿಗಳಾದ ಅಜ್ಞಾನಿಗಳು ಕರ್ಮಗಳನ್ನು ಮಾಡುತ್ತಾ ಆಯಾ ಫಲಗಳನ್ನು ಅನುಭವಿಸುತ್ತಾ ಅಷ್ಟರಿಂದಲೇ ಸಂತುಷ್ಟರಾಗಿಬಿಡುತ್ತಾರೆ. ಇನ್ನು ಮುಮುಕ್ಷುಗಳಾದ ಸಾಧಕರು ವಿವೇಕಿಗಳಾಗಿ ಚಿತ್ತಶುದ್ಧಿಗಾಗಿ ಕರ್ಮಯೋಗವನ್ನು ಮಾಡುತ್ತಾ ಶಮದಮಾದಿಸಾಧನಗಳನ್ನು ಅನುಷ್ಠಾನ ಮಾಡುತ್ತಾ ವೇದಾಂತಾರ್ಥಚಿಂತನಪರಾಯಣರಾಗಿರುತ್ತಾರೆ. ಇವರಿಬ್ಬರಿಗೂ ಕ್ರಮವಾಗಿ ಕರ್ಮಗಳು, ಹಾಗೂ ಕರ್ಮಯೋಗ ಖಡ್ಡಾಯವಾಗಿ ಬೇಕೇ ಬೇಕು.</p>
		<p class="description">ಆದರೆ ಬ್ರಹ್ಮಜ್ಞಾನಿಗೆ ಮಾತ್ರ ಕರ್ಮಗಳೂ ಇಲ್ಲ , ಕರ್ಮಯೋಗದ ಗಂಧವೂ ಇಲ್ಲ. ಕರ್ಮಗಳನ್ನು ಅಜ್ಞಾನಿಗಳು ಫಲಕ್ಕಾಗಿ ಮಾಡುತ್ತಾರೆ. ಬ್ರಹ್ಮಜ್ಞಾನಿಗೆ ಯಾವ ಅನಿತ್ಯವಾದ ಫಲಗಳೂ ಬೇಕಿಲ್ಲವಾದ್ದರಿಂದ ಅವನಿಗೆ ಯಾವ ಕರ್ಮಗಳೂ ಇಲ್ಲ. ಜಿಜ್ಞಾಸುಗಳಾದ ಸಾಧಕರು ಚಿತ್ತಶುದ್ಧಿಗಾಗಿ ಕರ್ಮಯೋಗಾನುಷ್ಠಾನವನ್ನು ಮಾಡುತ್ತಾರೆ. ಬ್ರಹ್ಮಜ್ಞಾನಿಗೆ ಚಿತ್ತಶುದ್ಧಿಯ ಆವಶ್ಯಕತೆಯಿಲ್ಲದ್ದರಿಂದ ಕರ್ಮಯೋಗವೂ ಬೇಕಾಗಿಲ್ಲ. ಕರ್ಮಯೋಗದ ಕಟ್ಟಕಡೆಯ ಫಲವಾದ ಬ್ರಹ್ಮಜ್ಞಾನವನ್ನೇ ಪಡೆದಿರುವ ಬ್ರಹ್ಮಜ್ಞಾನಿಗೆ ಕರ್ಮಯೋಗಾನುಷ್ಠಾನದಿಂದ ಆಗಬೇಕಾದ ಫಲವೇನೂ ಇಲ್ಲ. ಬ್ರಹ್ಮಜ್ಞಾನಿಯು ನಿತ್ಯತೃಪ್ತನಾದ ನಿತ್ಯಸಂತುಷ್ಟನಾದ ಕೃತಕೃತ್ಯ. ಇವನು ಕರ್ಮಾತೀತನು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.02">
		<p class="intro-shloka">॥ ವಿಜ್ಞಾನಾನ್ಮೋಕ್ಷಬೋಧಕಾಯ ಶಂಕರಾಯ ನಮಃ ॥</p> 
		<p class="shloka">ಅಜ್ಞಾನೇನ ಕೃತಂ ಬಂಧಂ ವಿಜ್ಞಾನಾತ್ ಮೋಕ್ಷಬೋಧಕಮ್।<br /><strong>ಶಂಕರಂ</strong> ಶಾಸ್ತ್ರಸಾರಜ್ಞಂ ಬ್ರಹ್ಮನಿಷ್ಠಂ ಗುರುಂ ಶ್ರಯೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨</span><br /><span class="num">೨೭೬.</span> ಅಜ್ಞಾನದಿಂದ ಬಂಧನ, ಜ್ಞಾನದಿಂದ ಮೋಕ್ಷ</h1>
		<p class="bhashya-verse">ದರ್ಶನಾದರ್ಶನಾಪೇಕ್ಷತ್ವಾತ್ ಬ್ರಹ್ಮಣಃ ಆಪ್ತ್ಯ ನಾಪ್ತ್ಯೋಃ ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೧</p>
		<p class="bhashya-verse-meaning">ಪರಬ್ರಹ್ಮದ ಪ್ರಾಪ್ತಿಗೆ ಬ್ರಹ್ಮಜ್ಞಾನವೇ ಕಾರಣ, ಅಜ್ಞಾನವೇ ಬ್ರಹ್ಮದ ಅಪ್ರಾಪ್ತಿಗೆ ಕಾರಣವಾಗಿದೆ.</p>
		<p class="description">ಬ್ರಹ್ಮಪ್ರಾಪ್ತಿಯೆಂದರೆ ಬ್ರಹ್ಮವನ್ನು ಹೊಂದುವದು ಎಂದರ್ಥ. ನಿಜವಾಗಿ ನೋಡಿದರೆ ಬ್ರಹ್ಮಪ್ರಾಪ್ತಿಯೆಂಬುದು ಸರಿಯಲ್ಲ. ತನಗಿಂತ ಭಿನ್ನವಾಗಿದ್ದರೆ ಆಗ ಅದರ ಪ್ರಾಪ್ತಿಯೆಂಬುದು ಹೊಂದೀತು. ಧನಪ್ರಾಪ್ತಿ , ಪುತ್ರಪ್ರಾಪ್ತಿ , ವನಪ್ರಾಪ್ತಿ , ಯಶಃಪ್ರಾಪ್ತಿ , ಸ್ವರ್ಗಪ್ರಾಪ್ತಿ—ಇವೆಲ್ಲವೂ ಹೊಂದುತ್ತವೆ. ಏಕೆಂದರೆ ಹೊಂದುವವನೇ ಬೇರೆ, ಹೊಂದಲ್ಪಡುವ ವಸ್ತುಗಳೇ ಬೇರೆ. ಒಂದು ಸ್ಥಳದಿಂದ ಮತ್ತೊಂದು ಸ್ಥಳಕ್ಕೆ ಹೋಗಿ ಪಡೆಯುವಂಥ ವಸ್ತುಗಳಿವು!</p>
		<p class="description">ಆದರೆ ಬ್ರಹ್ಮಪ್ರಾಪ್ತಿಯೆಂಬುದು ಹೀಗಲ್ಲ. ಬ್ರಹ್ಮವು ನಮಗಿಂತ ಎಲ್ಲಿಯೋ ಬೇರೆ ಜಾಗದಲ್ಲಿ ಇರುವಂಥ ವಸ್ತುವಲ್ಲ. ನಮ್ಮಗಳ ನಿಜವಾದ ಸ್ವರೂಪವೇ ಬ್ರಹ್ಮವು. ಆಕಾಶಪ್ರಾಪ್ತಿಯೆಂಬುದು ಹೊಂದುವದಿಲ್ಲ , ಅಲ್ಲವೆ? ಅದರಂತೆಯೇ ಬ್ರಹ್ಮಪ್ರಾಪ್ತಿಯೆಂಬುದೂ ಸರಿಯಲ್ಲ.</p>
		<p class="description">ಹಾಗಾದರೆ ವೇದಾಂತಗಳಲ್ಲಿ ಬ್ರಹ್ಮಜ್ಞಾನದಿಂದ ಬ್ರಹ್ಮಪ್ರಾಪ್ತಿಯನ್ನು ಹೇಳುತ್ತಾರಲ್ಲ! ಇದು ಹೇಗೆ ಸರಿ? ಎಂದರೆ, ಬ್ರಹ್ಮಜ್ಞಾನವೆಂದರೇ ಬ್ರಹ್ಮಪ್ರಾಪ್ತಿಯೆಂದರ್ಥ. ಬ್ರಹ್ಮವನ್ನು ತಿಳಿಯಲಿಲ್ಲವಾದರೆ ಅದೇ ಬ್ರಹ್ಮದ ಅಪ್ರಾಪ್ತಿಯು. ಜ್ಞಾನದಿಂದಲೇ ಬ್ರಹ್ಮಪ್ರಾಪ್ತಿಯು; ಇದು ಅಪ್ರಾಪ್ತಪ್ರಾಪ್ತಿಯಲ್ಲ , ಮತ್ತೇನೆಂದರೆ ಪ್ರಾಪ್ತಪ್ರಾಪ್ತಿಯು. ಅಜ್ಞಾನಿಗಳಿಗೆ ಅಜ್ಞಾನದಿಂದ ಬ್ರಹ್ಮದ ಅಪ್ರಾಪ್ತಿಯಾಗಿದೆ, ಅವರಿಗೇ ಜ್ಞಾನದಿಂದ ಬ್ರಹ್ಮಪ್ರಾಪ್ತಿಯು ಆಗು ತ್ತದೆ—ಎಂದು ತಾತ್ಪರ್ಯ. ಅಜ್ಞಾನದಿಂದ ಬಂಧನ, ಜ್ಞಾನದಿಂದ ಮುಕ್ತಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.03">
		<p class="intro-shloka">॥ ಭೇದಜ್ಞಾನನಿರಾಸಕಾಯ ಶಂಕರಾಯ ನಮಃ ॥</p> 
		<p class="shloka">ನಿರುಪಾಧಿಕಬ್ರಹ್ಮಾತ್ಮನಿಷ್ಠಂ ನಿತ್ಯಸ್ವಭಾವಕಮ್।<br />ಅವಿದ್ಯಾರಹಿತಂ ವಂದೇ <strong>ಶಂಕರಂ</strong> ಭೇದಬಾಧಕಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೩</span><br /><span class="num">೨೭೭.</span> ಉಪಾಧಿಯಿಂದಲೇ ಭೇದವು</h1>
		<p class="bhashya-verse">ವಿಜ್ಞಾನಾತ್ಮಪರಮಾತ್ಮನೋರ್ಭೇದಃ ಅವಿದ್ಯಾಪ್ರತ್ಯುಪಸ್ಥಾಪಿತನಾಮ- ರೂಪರಚಿತದೇಹಾದ್ಯುಪಾಧಿನಿಮಿತ್ತಃ, ನ ತು ಪಾರಮಾರ್ಥಿಕಃ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೪-೨೨</p>
		<p class="bhashya-verse-meaning">ಜೀವಾತ್ಮಪರಮಾತ್ಮರಿಗೆ ತೋರುತ್ತಿರುವ ಭೇದವು ಅವಿದ್ಯಾಕಲ್ಪಿತವಾದ ನಾಮರೂಪಗಳಿಂದ ರಚಿತವಾದ ದೇಹಾದಿ ಉಪಾಧಿಗಳಿಂದಲೇ ಹೊರತು ನಿಜವಾಗಿ ನೋಡಿದರೆ ಆತ್ಮನಲ್ಲಿ ಇಲ್ಲವೇ ಇಲ್ಲ.</p>
		<p class="description">ಜೀವಾತ್ಮನೇ ಬೇರೆ, ಪರಮಾತ್ಮನೇ ಬೇರೆ—ಎಂದೇ ಎಲ್ಲರೂ ತಿಳಿದಿರುತ್ತಾರೆ. ಜೀವಾತ್ಮನು ಪರಿಚ್ಛಿನ್ನ, ಪರಮಾತ್ಮನು ಪರಿಪೂರ್ಣ; ಜೀವಾತ್ಮನು ಅಲ್ಪಶಕ್ತ , ಪರಮಾತ್ಮನು ಸರ್ವಶಕ್ತ; ಜೀವಾತ್ಮನು ಅಲ್ಪಜ್ಞ, ಪರಮಾತ್ಮನು ಸರ್ವಜ್ಞ; ಜೀವಾತ್ಮನು ಸಣ್ಣವನು, ಪರಮಾತ್ಮನು ದೊಡ್ಡವನು—ಎಂದೆಲ್ಲ ನಾವು ತಿಳಿದಿರುತ್ತೇವೆ.</p>
		<p class="description">ಇದಿಷ್ಟೂ ದಿಟ, ಆದರೆ! ಯಾವ ದೃಷ್ಟಿಯಿಂದ? ಎಂದರೆ, ಉಪಾಧಿದೃಷ್ಟಿಯಿಂದ. ದೇಹಾದಿಗಳೇ ಉಪಾಧಿಗಳು. ದೇಹಾದಿಗಳು ಅವಿದ್ಯಾಕಲ್ಪಿತವಾದವುಗಳು. ಒಂದೇ ಸಕ್ಕರೆಯು ನಾನಾ ಆಕಾರಗಳಿಂದ ಕೂಡಿಕೊಂಡು ಗಿಣಿ, ಕೋಳಿ, ಬೆಕ್ಕು, ನಾಯಿ, ಹಸು, ಗಣೇಶ, ಲಕ್ಷ್ಮಿ, ಆಂಜನೇಯ—ಮುಂತಾಗಿ ತೋರುತ್ತದೆಯಲ್ಲವೆ? ಆದರೆ ಸಕ್ಕರೆಗಿಂತ ಭಿನ್ನವಾಗಿ ಇವು ಯಾವುದಾದರೂ ಇದೆಯೇ? ಎಂದರೆ, ಖಂಡಿತವಾಗಿ ಇಲ್ಲ. ಎಲ್ಲವೂ ಸಕ್ಕರೆಯೇ.</p>
		<p class="description">ಹೀಗೆಯೇ ಉಪಾಧಿಗಳನ್ನು ಬಿಟ್ಟು ಆತ್ಮನನ್ನು ಸ್ವರೂಪದಿಂದ ನೋಡಿದಾಗ ಆತ್ಮನಲ್ಲಿ ಯಾವ ಭೇದವೂ ಇರುವದಿಲ್ಲ. ಉಪಾಧಿಗಳ ದೃಷ್ಟಿಯಿಂದ ಭೇದ, ನಿರುಪಾಧಿಕ ದೃಷ್ಟಿಯಿಂದ ಅಭೇದ. ಅಜ್ಞಾನದಿಂದ ಭೇದಗಳು ತೋರುತ್ತಿವೆ, ಜ್ಞಾನದಿಂದ ಅಭೇದವು ಅರ್ಥವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.04">
		<p class="intro-shloka">॥ ಗತಿತ್ರಯವಿದೂರಾಯ ಶಂಕರಾಯ ನಮಃ ॥</p> 
		<p class="shloka">ಆತ್ಮವಿದ್ಯಾಪ್ರಭಾವೇನ ಸಂಸಾರಗತಿನಾಶಕಮ್।<br />ವಂದೇ ಶ್ರೀ<strong>ಶಂಕರಂ</strong> ಪ್ರಾಜ್ಞಂ ಹ್ಯಸಂಸಾರಿಣಮವ್ಯಯಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೪</span><br /><span class="num">೨೭೮.</span> ಜ್ಞಾನದಿಂದ ‘ಸಂಸಾರಗತಿ’ತ್ರಯದ ನಾಶ!</h1>
		<p class="bhashya-verse">ಕರ್ಮನಿರಪೇಕ್ಷಮ್ ಅದ್ವೈತಾತ್ಮವಿಜ್ಞಾನಂ ಸಂಸಾರಗತಿತ್ರಯ- ಹೇತೂಪಮರ್ದೇನ ಮುಕ್ತಿಸಾಧನಮ್।</p>
		<p class="bhashya-verse-source">ಛಾಂದೋಗ್ಯಭಾಷ್ಯ—ಅವತರಣಿಕಾಭಾಷ್ಯ</p>
		<p class="bhashya-verse-meaning">ಕರ್ಮಗಳ ಹಂಗಿಲ್ಲದ ಅದ್ವೈತಾತ್ಮವಿಜ್ಞಾನವು ಮೂರು ತರಹದ ಗತಿಗಳಿಗೆ ಕಾರಣವಾಗಿರುವ ಅವಿದ್ಯೆಯನ್ನು ನಾಶಮಾಡುವ ಮೂಲಕ ಮೋಕ್ಷಕ್ಕೆ ಸಾಧನವಾಗುತ್ತದೆ.</p>
		<p class="description">ಇಲ್ಲಿ ಕರ್ಮಗಳೆಂದರೆ ಶಾಸ್ತ್ರೀಯವಾದ ಶ್ರೌತಸ್ಮಾರ್ತಕರ್ಮಗಳು. ಅಗ್ನಿಹೋತ್ರ, ಉಪಾಸನಾದಿಗಳೇ ಇಲ್ಲಿ ಕರ್ಮಗಳು. ಈ ಕರ್ಮಗಳಿಂದ ದೊರಕುವ ಫಲಗಳೆಂದರೆ ಮೂರು ಗತಿಗಳು. ಎಂದರೆ ಮೂರು ಮಾರ್ಗಗಳ ಮೂಲಕ ದೊರಕುವ ಲೋಕಗಳು. ಉಪಾಸನೆಗಳಿಂದ ಅರ್ಚಿರಾದಿಮಾರ್ಗದಿಂದ ಬ್ರಹ್ಮಲೋಕಪ್ರಾಪ್ತಿ. ಧೂಮಾದಿ ಮಾರ್ಗದಿಂದ ಚಂದ್ರಲೋಕಪ್ರಾಪ್ತಿ. ಮತ್ತು ಅಧೋಗತಿಯಿಂದ ನೀಚಯೋನಿಪ್ರಾಪ್ತಿ. ಈ ಮೂರೂ ಸಂಸಾರಗತಿಯೇ. ಕರ್ಮಗಳಿಂದ ಉಂಟಾಗಬಹುದಾದ ಫಲವೆಲ್ಲ ಇಷ್ಟೇ ಹೊರತು ಮೋಕ್ಷವು ದೊರಕಲಾರದು.</p>
		<p class="description">ಹಾಗಾದರೆ ಮೋಕ್ಷಕ್ಕೆ ಸಾಧನ ಯಾವದು? ಎಂದರೆ ಅದ್ವೈತಾತ್ಮವಿಜ್ಞಾನವೊಂದೇ. ಅದ್ವೈತ ಎಂದರೆ ದ್ವಿತೀಯವಿಲ್ಲದ, ಪರಿಪೂರ್ಣನಾದ ಎಂದರ್ಥ. ಈ ಅದ್ವೈತತತ್ತ್ವವು ಪ್ರತ್ಯಗಾತ್ಮನೇ, ಎಂದರೆ ತಾನೇ ಎಂದರ್ಥ. ಈ ದೇಹಪರಿಚ್ಛಿನ್ನನಾದ ಸಂಸಾರಿಯಾದ ಜೀವಾತ್ಮನು ತಾನಲ್ಲ, ಮತ್ತೇನೆಂದರೆ ಅಸಂಸಾರಿಯಾದ ಪರಿಪೂರ್ಣನಾದ ಅದ್ವಿತೀಯನಾದ ಪರಮಾತ್ಮನೇ ತಾನು ಎಂಬ ತಿಳಿವಳಿಕೆಯೇ ಮುಕ್ತಿಗೆ ಸಾಧನವು. ಅವಿದ್ಯೆಯನ್ನು ನಾಶಮಾಡಿ ವಿದ್ಯೆಯು ಮುಕ್ತಿಗೆ ಸಾಧನವಾಗುತ್ತದೆ. ಬ್ರಹ್ಮಾತ್ಮಜ್ಞಾನಿಗೆ ಇಷ್ಟ , ಅನಿಷ್ಟ, ಮಿಶ್ರಗಳೆಂಬ ಮೂರೂ ಸಂಸಾರಗತಿಗಳು ಇರುವದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.05">
		<p class="intro-shloka">॥ ವೇದವೇದಾಂತಾರ್ಥಕೋವಿದಾಯ ಶಂಕರಾಯ ನಮಃ ॥</p> 
		<p class="shloka">ಶಾಸ್ತ್ರಾರ್ಥಜ್ಞಾನಸಂಪನ್ನಂ ವೇದವೇದಾಂತಕೋವಿದಮ್।<br />ಅವಿದ್ಯಾನಾಶಕಂ ವಂದೇ ಸದ್ಗುರುಂ <strong>ಶಂಕರಂ</strong> ಮುದಾ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೫</span><br /><span class="num">೨೭೯.</span> ವೇದಾಂತಜ್ಞಾನದ ಫಲವೆಲ್ಲ ‘ಈ ಎರಡೇ’</h1>
		<p class="bhashya-verse">ಶಾಸ್ತ್ರಾರ್ಥಜ್ಞಾನಫಲಮ್ ಏತಾವದೇವ ಇತಿ ನಿಶ್ಚಿತಂ ದರ್ಶಿತಂ ಭವತಿ, ಯದುತ ಅಜ್ಞಾನಸಂಮೋಹನಾಶಃ ಆತ್ಮಸ್ಮೃತಿಲಾಭಶ್ಚ।</p>
		<p class="bhashya-verse-source">ಗೀತಾಭಾಷ್ಯ ೧೮-೭೩</p>
		<p class="bhashya-verse-meaning">ವೇದಾಂತಶಾಸ್ತ್ರದ ಅರ್ಥವನ್ನು ತಿಳಿದುಕೊಂಡದ್ದಕ್ಕೆ ಫಲವೆಲ್ಲ ಇಷ್ಟೇ; ಅದೇನೆಂದರೆ, ಅಜ್ಞಾನವೆಂಬ ಮೋಹದ ನಾಶ ಮತ್ತು ಆತ್ಮಸ್ಮೃತಿಯ ಲಾಭ—ಎಂದು ನಿಶ್ಚಿತವಾಗಿ ಹೇಳಿದಂತೆ ಆಗುತ್ತದೆ.</p>
		<p class="description">ಗೀತೆಯಲ್ಲಿ ಶ್ರೀಕೃಷ್ಣನು ಅರ್ಜುನನನ್ನು ಕುರಿತು ‘ಅರ್ಜುನನೆ, ನನ್ನ ಉಪದೇಶವನ್ನು ಶ್ರದ್ಧೆಯಿಂದ ಶ್ರವಣಮಾಡಿದೆಯಾ?’ ಎಂದು ಕೇಳುತ್ತಾನೆ. ಅದಕ್ಕೆ ಉತ್ತರವಾಗಿ ಅರ್ಜುನನು ‘ಶ್ರೀ ಕೃಷ್ಣಪರಮಾತ್ಮನೆ, ನಿನ್ನ ಉಪದೇಶದಿಂದ ನನ್ನ ಭ್ರಾಂತಿಜ್ಞಾನವು ತೊಲಗಿತು, ನನಗೆ ಈಗ ಆತ್ಮಸ್ಮೃತಿಯು ಪ್ರಾಪ್ತವಾಯಿತು’ ಎಂದು ಹೇಳುತ್ತಾನೆ.</p>
		<p class="description">ವೇದಾಂತಶಾಸ್ತ್ರದ ಫಲವೆಲ್ಲ ಇಷ್ಟೇ: ಅದೇನೆಂದರೆ, ಅವಿದ್ಯಾನಿವೃತ್ತಿ ಮತ್ತು ಆತ್ಮ ಸ್ವರೂಪಪ್ರಾಪ್ತಿ. ಇಷ್ಟಾದರೆ ಸಾಕೇ ಸಾಕು. ವೇದಾಂತದ ಉಪದೇಶವನ್ನು ತಿಳಿದರೆ ನಮಗೆ ಶಾಂತಿಯು ಉಂಟಾಗುತ್ತದೆ, ಪರಮಾನಂದವು ದೊರಕುತ್ತದೆ, ದುಃಖವು ತೊಲಗುತ್ತದೆ. ಆತ್ಮಜ್ಞಾನದಿಂದ ಆತ್ಮನ ಅರಿವು ಉಂಟಾಗುತ್ತದೆ.</p>
		<p class="description">ಕರ್ಮೋಪಾಸನೆಗಳಿಂದ ಧನ, ಕನಕ, ಭೋಗರಾಶಿಗಳ ಪ್ರಾಪ್ತಿಯಾಗಬಹುದು; ಪುತ್ರಪೌತ್ರಗಳ ಪ್ರಾಪ್ತಿಯಾಗಬಹುದು; ಅಧಿಕಾರ ಐಶ್ವರ್ಯಗಳು ದೊರಕಬಹುದು; ಆಯುಷ್ಯ, ಆರೋಗ್ಯ , ಉಂಟಾಗಬಹುದು. ಆದರೆ ಇದಾವುದೂ ಮೋಕ್ಷವಲ್ಲ ; ಇದಾವುದರಿಂದಲೂ ಅಮೃತತ್ವವು ದೊರಕಲಾರದು. ವೇದಾಂತಜ್ಞಾನದಿಂದಲೇ ಅಜ್ಞಾನನಾಶ ಮತ್ತು ಮೋಕ್ಷಪ್ರಾಪ್ತಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.06">
		<p class="intro-shloka">॥ ಆಚಾರ್ಯವರಿಷ್ಠಾಯ ಶಂಕರಾಯ ನಮಃ ॥</p> 
		<p class="shloka">ಆತ್ಮವಿದ್ಯಾಪ್ರದಂ ಪ್ರಾಜ್ಞಂ ಮೃತ್ಯುಭೀತಿನಿವಾರಕಮ್।<br />ಆತ್ಮವಿದ್ಯಾಸ್ವರೂಪಜ್ಞಂ ಹ್ಯಾತ್ಮಜ್ಞಂ <strong>ಶಂಕರಂ</strong> ಭಜೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೬</span><br /><span class="num">೨೮೦.</span> ಆತ್ಮವಿದ್ಯೆಯಿಂದಲೇ ‘ಅಮೃತತ್ವ’ಪ್ರಾಪ್ತಿ</h1>
		<p class="bhashya-verse">ಆತ್ಮವಿದ್ಯಾಕೃತಂ ತು ವೀರ್ಯಂ ಮೃತ್ಯುಂ ಶಕ್ನೋತ್ಯೇವ ಅಭಿಭವಿತುಮ್।</p>
		<p class="bhashya-verse-source">ಕೇನಭಾಷ್ಯ ೨-೪</p>
		<p class="bhashya-verse-meaning">ಆತ್ಮವಿದ್ಯೆಯಿಂದ ಉಂಟಾದ ವೀರ್ಯವಾದರೋ, ಮೃತ್ಯುವನ್ನು ನಿಶ್ಚಿತವಾಗಿ ಗೆಲ್ಲಬಲ್ಲದು!</p>
		<p class="description">ಮೃತ್ಯುವೆಂದರೆ ಯಾರಿಗಾದರೂ ಭಯವೇ! ಯಾರಿಗೂ ಮೃತ್ಯು ಬೇಡ, ಆದರೆ ಯಾರನ್ನೂ ಮೃತ್ಯು ಬಿಡುವದಿಲ್ಲ. ಈ ಪ್ರಪಂಚದಲ್ಲಿ ಈವರೆಗೆ ಯಾರೊಬ್ಬರೂ ಸಾಯದಿರುವದನ್ನು ನಾವು ಯಾರೂ ಕಂಡಿಲ್ಲ! ಈ ಮರಣವನ್ನು ತಪ್ಪಿಸಿಕೊಳ್ಳುವ ವಿದ್ಯೆಯನ್ನು ಈವರೆಗೆ ಯಾರೂ ಕಂಡುಹಿಡಿಯಲಿಲ್ಲ. ಸರಿ, ಆದರೆ ವೇದಾಂತದಲ್ಲಿ ಮಾತ್ರ ಈ ವಿದ್ಯೆಯನ್ನು ತಿಳಿಸಿದ್ದಾರೆ. ಇದಕ್ಕೇ ಹೆಸರು ಆತ್ಮವಿದ್ಯಾ, ಬ್ರಹ್ಮವಿದ್ಯಾ, ಮೋಕ್ಷವಿದ್ಯಾ, ಬ್ರಹ್ಮಾತ್ಮವಿದ್ಯಾ—ಎಂದು.</p>
		<p class="description">ಎಲ್ಲ ವಿದ್ಯೆಗಳಿಗಿಂತಲೂ ಅತ್ಯಂತ ಶ್ರೇಷ್ಠವಾದದ್ದು ಆತ್ಮವಿದ್ಯೆಯು. ಆತ್ಮವಿದ್ಯೆಯೆಂದರೆ ತನ್ನನ್ನು ಸರಿಯಾಗಿ ಅನುಭವದಿಂದ ತಿಳಿದುಕೊಳ್ಳುವದು. ಹಾಗಾದರೆ ಈಗ ನಾವು ತಿಳಿದಿರುವದು ಆತ್ಮವಿದ್ಯೆಯಲ್ಲವೆ? ಎಂದರೆ ಖಂಡಿತಾ ಅಲ್ಲ. ನಾವು ತಿಳಿದಿರುವದೆಲ್ಲ ಅವಿದ್ಯೆಯೇ. ದೇಹಾದಿಗಳನ್ನೇ (ಅನಾತ್ಮಗಳನ್ನೇ) ನಾನೆಂದು ತಿಳಿದಿರುವಾಗ ಇದು ಅನಾತ್ಮವಿದ್ಯೆಯೇ ಹೊರತು ಆತ್ಮವಿದ್ಯೆಯಲ್ಲ. ದೇಹಕ್ಕೆ ಹೆಸರು ಮಿಥ್ಯಾತ್ಮ. ಪುತ್ರ ಮಿತ್ರಾದಿಗಳಿಗೆ ಹೆಸರು ಗೌಣಾತ್ಮ. ತನಗೆ ಹೆಸರು ಸತ್ಯಾತ್ಮ . ಮಿಥ್ಯಾತ್ಮಗಳೂ ತಾನಲ್ಲ , ಗೌಣಾತ್ಮಗಳೂ ತಾನಲ್ಲ , ಸಚ್ಚಿದಾನಂದಾತ್ಮನೇ ತಾನು ಎಂದು ತಿಳಿಯುವದೇ ಆತ್ಮವಿದ್ಯೆಯು. ಹೀಗೆ ತಿಳಿದಕೂಡಲೇ ನಮಗೆ ಒಂದು ವಿವೇಕದ ವೀರ್ಯವು ಉಂಟಾಗುತ್ತದೆ. ಈ ಆತ್ಮವಿದ್ಯಾವೀರ್ಯದಿಂದ ಮೃತ್ಯುಭಯವನ್ನು ಸುಲಭವಾಗಿ ಗೆಲ್ಲಬಹುದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.07">
		<p class="intro-shloka">॥ ಸತ್ಯಜ್ಞಾನಾನಂತಸ್ವರೂಪಾಯ ಶಂಕರಾಯ ನಮಃ ॥</p> 
		<p class="shloka">ಸತ್ಯಂ ಜ್ಞಾನಮನಂತಂ ಚ ನಿರ್ವಿಕಾರಂ ನಿರಂಜನಮ್।<br />ದೇಶಕಾಲಾಪರಿಚ್ಛಿನ್ನಂ <strong>ಶಂಕರಂ</strong> ಮಂಗಳಂ ಶ್ರಯೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೭</span><br /><span class="num">೨೮೧.</span> ‘ಸತ್ಯ’ವೆಂದರೆ ಯಾವದು?</h1>
		<p class="bhashya-verse">ಯದ್ರೂಪೇಣ ಯನ್ನಿಶ್ಚಿತಂ ತದ್ರೂಪಂ ನ ವ್ಯಭಿಚರತಿ ತತ್ ಸತ್ಯಮ್।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೧</p>
		<p class="bhashya-verse-meaning">ಯಾವದು ಯಾವ ರೂಪದಿಂದ ಇದೆಯೆಂದು ತಿಳಿದುಬಂದಿದೆಯೊ ಅದು ತನ್ನ ಆ ಸ್ವರೂಪವನ್ನು ಬಿಟ್ಟು ಎಂದೆಂದಿಗೂ ಬದಲಾವಣೆಯಾಗದಿದ್ದರೆ ಅದೇ ಸತ್ಯವು.</p>
		<p class="description">ಲೋಕದಲ್ಲಿ ಸತ್ಯ, ಅನೃತ ( ದಿಟ, ಸುಳ್ಳು ) ಎಂದು ಎರಡು ವಸ್ತುಗಳಿವೆ. ಕಣ್ಣಿಗೆ ಕಂಡರೆ ಸತ್ಯ , ಬರೀ ಕಿವಿಗಳಿಂದ ಕೇಳಿದ್ದು ಅನೃತ— ಎನಿಸುತ್ತವೆ. ವಿಚಾರ ಮಾಡಿದಮೇಲೂ, ದಿಟವಾಗಿದ್ದರೆ ‘ಸತ್ಯ’ವೆಂದೂ, ವಿಚಾರಕ್ಕೆ ಸೋತರೆ ‘ಅನೃತ’ವೆಂದೂ ಕರೆಯುತ್ತಾರೆ. ಹಿಂದೂ ಇಂದೂ ಮುಂದೂ ಇದ್ದರೆ ಸತ್ಯವೆಂದೂ, ಈಗ ಮಾತ್ರ ತೋರಿ ಹಾರಿದರೆ ಅನೃತವೆಂದೂ ಹೇಳುತ್ತಾರೆ. ಎಲ್ಲರಿಗೂ ಯಾವಾಗಲೂ ತೋರಿದರೆ ಅದನ್ನು ‘ಸತ್ಯ’ವೆನ್ನುತ್ತಾರೆ, ಕೆಲವರಿಗೆ ಮಾತ್ರ ಯಾವಾಗಲೋ ತೋರಿದ್ದನ್ನು ‘ಅನೃತ’ವೆನ್ನುತ್ತಾರೆ.</p>
		<p class="description">ಆದರೆ ಬ್ರಹ್ಮವನ್ನು ‘ಸತ್ಯ’ವೆಂದಾಗ ಈ ಯಾವ ಅರ್ಥವೂ ಹೊಂದುವದಿಲ್ಲ. ದೇಶಕಾಲವಸ್ತುಗಳಿಂದ ಪರಿಚ್ಛಿನ್ನವಾಗದ ಬ್ರಹ್ಮಕ್ಕೆ ಈ ಯಾವ ಲಕ್ಷಣಗಳೂ ಹೊಂದುವದಿಲ್ಲ. ‘ನಿರವಯವ’, ‘ನಿರ್ಗುಣ’ ವಾಗಿರುವ ಬ್ರಹ್ಮಕ್ಕೆ ‘ತ್ರಿಕಾಲಾಬಾಧಿತ’ವೆಂಬ ಸತ್ಯದ ಲಕ್ಷಣವೂ ಹೊಂದಲಾರದಷ್ಟೆ!</p>
		<p class="description">ಹಾಗಾದರೆ ‘ಸತ್ಯಂ ಬ್ರಹ್ಮ’ ಎಂದರೇನರ್ಥ? ತನ್ನ ನೈಜಸ್ವರೂಪವನ್ನು ಎಂದೆಂದಿಗೂ ಎಲ್ಲೆಲ್ಲಿಯೂ ಬಿಡದಿರುವದು ಎಂದರ್ಥ. ಸಚ್ಚಿದಾನಂದರೂಪದಿಂದ, ಸಾಕ್ಷಿರೂಪದಿಂದ, ಪ್ರತ್ಯಗಾತ್ಮ ಸ್ವರೂಪದಿಂದ, ನಿತ್ಯಶುದ್ಧಬುದ್ಧಮುಕ್ತಸ್ವರೂಪದಿಂದ ಇರುವ ಸ್ವರೂಪವೇ ಬ್ರಹ್ಮವೆಂದರ್ಥ. ಇದೇ ಸತ್ಯ. ಬ್ರಹ್ಮವನ್ನು ಬಿಟ್ಟು ಉಳಿದದ್ದೆಲ್ಲವೂ ಅಸತ್ಯ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.08">
		<p class="intro-shloka">॥ ಜ್ಞಾನಸಾಗರಾಯ ಶಂಕರಾಯ ನಮಃ ॥</p> 
		<p class="shloka">ಅಧ್ಯಾರೋಪಾಪವಾದಾಭ್ಯಾಂ ನಿಷ್ಪ್ರಪಂಚಪ್ರಪಂಚಕಮ್।<br />ಅಂತ್ಯಪ್ರಮಾಣವೇತ್ತಾರಂ <strong>ಶಂಕರಂ</strong> ನೂತನಂ ಭಜೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೮</span><br /><span class="num">೨೮೨.</span> ‘ಅಂತ್ಯಪ್ರಮಾಣ’ವೆಂದರೇನು?</h1>
		<p class="bhashya-verse">ಶಾಸ್ತ್ರಂ ತು ಅಂತ್ಯಂ ಪ್ರಮಾಣಮ್।</p>
		<p class="bhashya-verse-source">ಗೀತಾಭಾಷ್ಯ ೨-೧೮</p>
		<p class="bhashya-verse-meaning">ವೇದಾಂತಶಾಸ್ತ್ರವಾದರೋ ಅಂತ್ಯಪ್ರಮಾಣವಾಗಿದೆ.</p>
		<p class="description">ರೂಪಾದಿಗಳ ವಿಷಯಕ್ಕೆ ಚಕ್ಷುರಾದಿಗಳು ಪ್ರಮಾಣವಾಗಿವೆ. ಹೀಗೆಯೇ ಆತ್ಮ ಸ್ವರೂಪದ ವಿಷಯಕ್ಕೆ ವೇದಾಂತಶಾಸ್ತ್ರವೂ ಪ್ರಮಾಣವಾಗಿದೆ. ಪ್ರಮಿತಿಯನ್ನು ಎಂದರೆ ಸರಿಯಾದ ತಿಳಿವಳಿಕೆಯನ್ನು ಉಂಟುಮಾಡುವ ಕರಣಕ್ಕೆ ಹೆಸರು ‘ಪ್ರಮಾಣ’. ಹೌದು, ವೇದಾಂತಗಳು ಮುಮುಕ್ಷುಗಳಿಗೆ ಆತ್ಮತತ್ತ್ವದ ಅರಿವನ್ನು ಸರಿಯಾಗಿ ಉಂಟುಮಾಡುವದರಿಂದ ಪ್ರಮಾಣವೆನಿಸಿಕೊಂಡಿರುತ್ತವೆ. ಅಬೋಧಕತ್ವ, ಸಂಶಯಬೋಧಕತ್ವ, ವಿಪರೀತಬೋಧಕತ್ವಗಳೆಂಬ ದೋಷತ್ರಯಗಳು ವೇದಾಂತ ದಲ್ಲಿ ಇರುವದಿಲ್ಲ.</p>
		<p class="description">ಇಲ್ಲೊಂದು ಪ್ರಶ್ನೆ: ಏನೆಂದರೆ, ವೇದಾಂತಗಳು ಪರಬ್ರಹ್ಮದ ಸ್ವರೂಪವನ್ನು ಸರಿಯಾಗಿ ತಿಳಿಸುವದರಿಂದ ಪ್ರಮಾಣ ಎನ್ನುವದಾದರೆ ಬ್ರಹ್ಮವು ಪ್ರಮಾಣಗೋಚರವಾಗುವದರಿಂದ ಪ್ರಮೇಯವೆಂದಾಯಿತಲ್ಲ. ಪ್ರಮಾಣಗಳನ್ನು ಬಳಸುವ ಜೀವಾತ್ಮನು ಪ್ರಮಾತೃವು ಎಂದಾಯಿತಲ್ಲ. ಹೀಗೆ ಪ್ರಮಾತೃ ಪ್ರಮಾಣ ಪ್ರಮೇಯಗಳನ್ನು ಸತ್ಯವೆಂದು ಶಾಸ್ತ್ರವು ತಿಳಿಸಿದರೆ ಅದು ತಪ್ಪಲ್ಲವೆ? ಎಂದರೆ, ಹಾಗಲ್ಲ. ಶಾಸ್ತ್ರವು ಬರೀ ಪ್ರಮಾಣವಲ್ಲ , ಮತ್ತೇನೆಂದರೆ ಅಂತ್ಯಪ್ರಮಾಣವು. ಅಂತ್ಯಪ್ರಮಾಣವೆಂದರೆ ಕಟ್ಟಕಡೆಯ ಪ್ರಮಾಣವೆಂದರ್ಥ.</p>
		<p class="description">ಹಾಗೆಂದರೇನು? ಶಾಸ್ತ್ರವು ಬ್ರಹ್ಮ ಸ್ವರೂಪವನ್ನು ತಿಳಿಸಿ ತಾನೂ ಪ್ರಮಾಣವಾಗಿ ಉಳಿಯದೆ ತನ್ನ ಪ್ರಮಾಣತ್ವವನ್ನು ತಾನೇ ಅಲ್ಲಗಳೆದುಬಿಡುತ್ತದೆ. ಎಲ್ಲವೂ ಬ್ರಹ್ಮವೆಂಬ ಅರಿವು ಉಂಟಾಗಿಬಿಡುತ್ತದೆ. ಕೊನೆಗೆ ವೇದಾಂತಗಳೂ ಪ್ರಮಾಣಗಳಾಗಿ ಸತ್ಯವಾಗಿ ಉಳಿಯದೆ ಬ್ರಹ್ಮದಲ್ಲಿ ಒಂದಾಗಿಬಿಡುತ್ತವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.09">
		<p class="intro-shloka">॥ ವೇದಾಂತಶಾಸ್ತ್ರಮರ್ಮಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ವೇದಾಂತವಾಕ್ಯಮರ್ಮಜ್ಞಂ ಬ್ರಹ್ಮಾತ್ಮಜ್ಞಾನಬೋಧಕಮ್।<br />ಬ್ರಹ್ಮಾತ್ಮಜ್ಞಾನಸಂಪನ್ನಂ <strong>ಶಂಕರಂ</strong> ನೌಮಿ ಭಾಸ್ಕರಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೯</span><br /><span class="num">೨೮೩.</span> ‘ಬ್ರಹ್ಮಸೂತ್ರ’ಗಳ ಗುರಿಯೇನು?</h1>
		<p class="bhashya-verse">ವೇದಾಂತವಾಕ್ಯಾನಾಮ್ ಐದಂಪರ್ಯಂ ನಿರೂಪಯಿತುಮ್ ಇದಂ ಶಾಸ್ತ್ರಂ ಪ್ರವೃತ್ತಮ್ ॥</p> 
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೨-೧</p>
		<p class="bhashya-verse-meaning">ವೇದಾಂತವಾಕ್ಯಗಳ ತಾತ್ಪರ್ಯವನ್ನು ನಿರ್ಣಯಿಸುವದಕ್ಕಾಗಿಯೇ ಈ ‘ಬ್ರಹ್ಮಸೂತ್ರ’ಶಾಸ್ತ್ರವು ಹೊರಟಿರುತ್ತದೆ.</p>
		<p class="description">‘ಪ್ರಸ್ಥಾನತ್ರಯೀ’ ಗ್ರಂಥಗಳ ಪೈಕಿ ಪ್ರಧಾನವಾದ ಗ್ರಂಥವೆಂದರೆ <strong>‘ಬ್ರಹ್ಮಸೂತ್ರಗಳು’</strong>. ‘ವೇದಾಂತಮೀಮಾಂಸಾದರ್ಶನ’ವೆಂದೂ ‘ಶಾರೀರಕ ಮೀಮಾಂಸಾದರ್ಶನ’ವೆಂದೂ ಇದಕ್ಕೇ ಹೆಸರು. ‘ವೇದಾಂತನ್ಯಾಯದರ್ಶನ’ ವೆಂದೂ ಇದನ್ನು ಕರೆಯುತ್ತಾರೆ. ವೇದಾಂತಗಳ ತಾತ್ಪರ್ಯವನ್ನು ಶ್ರುತಿಯುಕ್ತಿ ಅನುಭವಗಳ ಆಧಾರದಿಂದ ಈ ಗ್ರಂಥದಲ್ಲಿ ನಿರ್ಣಯಿಸಲಾಗಿರುತ್ತದೆ.</p>
		<p class="description">ಈ ದರ್ಶನದ ಬಗ್ಗೆ ಅನೇಕರಲ್ಲಿ ತಪ್ಪು ಕಲ್ಪನೆಗಳಿರುತ್ತವೆ: ಇದು ಕೇವಲ ವಾದಗ್ರಂಥ, ಇದು ಪಂಡಿತರ ಆಸ್ತಿ, ತರ್ಕಗ್ರಂಥ, ಇದರಿಂದ ಮುಮುಕ್ಷುಗಳಿಗೆ ಪ್ರಯೋಜನವಿಲ್ಲ—ಇತ್ಯಾದಿ ಇತ್ಯಾದಿ. ಇದು ಸರಿಯಲ್ಲ. ಉಪನಿಷತ್ತುಗಳ ಸಂದೇಶಗಳನ್ನು ಸರಿಯಾಗಿ ನಿರ್ಣಯಿಸಿ ಮುಮುಕ್ಷುಗಳಿಗೆ ತಿಳಿಸುವ ಶಾಸ್ತ್ರವಿದು. ವೇದಾಂತವಾಕ್ಯಗಳಿಗೆ ಹೀಗೆಯೇ ಅರ್ಥವನ್ನು ಮಾಡಬೇಕೆಂದು ಸರಿಯಾಗಿ ನಿರ್ಣಯಿಸುವ ವೇದಾಂತಾರ್ಥಸಮನ್ವಯಶಾಸ್ತ್ರವಿದು!</p>
		<p class="description">ಈಶ, ಕೇನ, ಕಠ, ಪ್ರಶ್ನ, ಮುಂಡಕ, ಮಾಂಡೂಕ್ಯ, ತೈತ್ತಿರೀಯ, ಐತರೇಯ, ಛಾಂದೋಗ್ಯ, ಬೃಹದಾರಣ್ಯಕ, ಶ್ವೇತಾಶ್ವತರ, ಕೌಷೀತಕಿ, ಜಾಬಾಲ, ಕೈವಲ್ಯಗಳೆಂಬ ಹದಿನಾಲ್ಕು ಉಪನಿಷತ್ತುಗಳ ತಾತ್ಪರ್ಯವನ್ನು ಪದವಾಕ್ಯಪ್ರಮಾಣಗಳಿಂದ (ವ್ಯಾಕರಣ, ಮೀಮಾಂಸಾ, ತರ್ಕಗಳಿಂದ) ನಿರ್ಣಯಿಸಿರುವ ದರ್ಶನವೇ ವೇದಾಂತದರ್ಶನ. ವೇದಾಂತತಾತ್ಪರ್ಯನಿರ್ಣಾಯಕಶಾಸ್ತ್ರವೇ ಬ್ರಹ್ಮಸೂತ್ರಶಾಸ್ತ್ರ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.10">
		<p class="intro-shloka">॥ ವಿವೇಕಿಪುಂಗವಾಯ ಶಂಕರಾಯ ನಮಃ ॥</p> 
		<p class="shloka">ವಿವೇಕಿಪುಂಗವಂ ಪ್ರಾಜ್ಞಂ ಸರ್ವಾವಿದ್ಯಾನಿರಾಸಕಮ್।<br />ಜೀವಬ್ರಹ್ಮೈಕ್ಯಮರ್ಮಜ್ಞಂ ವಂದೇ <strong>ಶಂಕರ</strong>ಕೋವಿದಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧೦</span><br /><span class="num">೨೮೪.</span> ಇದು ವಿವೇಕದ ವೈಭವ!</h1>
		<p class="bhashya-verse">ನ ಹಿ ವಿವೇಕಿನಾಂ ಪರಸ್ಮಾದಾತ್ಮನಃ ಜೀವೋ ನಾಮ ಕರ್ತಾ ಭೋಕ್ತಾ ವಾ ವಿದ್ಯತೇ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೩-೪೦</p>
		<p class="bhashya-verse-meaning">ವಿವೇಕಿಗಳಾದ ಜ್ಞಾನಿಗಳಿಗೆ, ಪರಮಾತ್ಮನಿಗಿಂತ ಭಿನ್ನನಾಗಿ ಬೇರೊಬ್ಬ ಕರ್ತೃವೂ ಭೋಕ್ತೃವೂ ಆಗಿರುವ ಜೀವಾತ್ಮನೆಂಬುವನು ಇಲ್ಲವೇ ಇಲ್ಲ.</p>
		<p class="description">ಜೀವಾತ್ಮನೇ ಬೇರೆ, ಪರಮಾತ್ಮನೇ ಬೇರೆ ಎಂದು ಭೇದವು ತೋರುವದಕ್ಕೆ ಅವಿದ್ಯೆಯೇ ಕಾರಣವು. ವಿವೇಕವಿಲ್ಲದ, ವಿಚಾರಮಾಡದ ಅಜ್ಞಾನಿಗಳಿಗೆ ಹೀಗೆ ಜೀವಾತ್ಮ ಪರಮಾತ್ಮರಿಗೆ ಭೇದವು ತೋರುವುದು ಸಹಜ. ಅವಿಚಾರದಿಂದ ತೋರುವ ಯಾವುದೇ ವಸ್ತುವು ಪರಮಾರ್ಥ ವಲ್ಲ. ಕಣ್ಣಿಗೆ, ಪ್ರಮಾಣಗಳಿಗೆ ತೋರುತ್ತಿರುವ ಭೇದವು ಸತ್ಯವಾಗಿ ಇರಬೇಕಾಗಿಲ್ಲ. ಆಕಾಶವು ನಮಗಿಂತ ದೂರದಲ್ಲಿರುವಂತೆಯೂ, ತಳವುಳ್ಳದ್ದಾಗಿರುವಂತೆಯೂ, ನೀಲಿಬಣ್ಣದ್ದಾಗಿರುವಂತೆಯೂ, ಕೊಪ್ಪರಿಗೆಯ ಆಕಾರದಂತೆಯೂ ಎಲ್ಲರಿಗೂ ಕಾಣುತ್ತಿದೆ. ಆದರೆ ವಿಚಾರಮಾಡಿದಾಗ ಇದೆಲ್ಲವೂ ‘ಭ್ರಮೆ’ಯೆಂದು ತಿಳಿಯುತ್ತದೆಯಲ್ಲವೆ?</p>
		<p class="description">ಹೀಗೆಯೇ ದೇಹಾದಿ ಉಪಾಧಿಗಳ ದೃಷ್ಟಿಯಿಂದ ನಾನಾ ಜೀವರಿರುವರೆಂದೂ, ಜೀವರುಗಳಿಗಿಂತ ಪರಮಾತ್ಮನು ಭಿನ್ನನಾಗಿರುವನೆಂದೂ ಸಹಜವಾಗಿ ಎಲ್ಲರಿಗೂ ತೋರುತ್ತಿದೆ. ಜೀವರು ಕರ್ತೃಭೋಕ್ತೃ ಗಳೆಂದೂ ಪರಮಾತ್ಮನು ಮಾತ್ರ ಅಕರ್ತೃ ಅಭೋಕ್ತೃಸ್ವರೂಪನೆಂದೂ ತೋರುತ್ತದೆ. ಇದೆಲ್ಲವೂ ಅವಿದ್ಯಾವಿಲಾಸವೇ ಹೊರತು ಪರಮಾರ್ಥವಲ್ಲ. ಸಂಪ್ರದಾಯವನ್ನು ಬಲ್ಲ ಸದ್ಗುರುಗಳನ್ನು ಆಶ್ರಯಿಸಿ ಅವರಿಂದ ವೇದಾಂತಸಂದೇಶಗಳನ್ನು ಸರಿಯಾಗಿ ಅರ್ಥಮಾಡಿಕೊಂಡಾಗ, ವಿವೇಕ ದಿಂದ ವಿಚಾರಮಾಡಿದಾಗ ನಮಗೆ ನಿಜಸ್ವರೂಪವು ಅರ್ಥವಾದಾಗ ‘ಜೀವ ಪರಮೇಶ್ವರರಿಗೆ ಭೇದವು ಇಲ್ಲ’ವೆಂದು ತಿಳಿಯುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.11">
		<p class="intro-shloka">॥ ವೇದಾಂತಸಂಪ್ರದಾಯಪ್ರದರ್ಶಕಾಯ ಶಂಕರಾಯ ನಮಃ ॥</p> 
		<p class="shloka">‘ಅಧ್ಯಾರೋಪಾಪವಾದಾಭ್ಯಾಂ ನಿಷ್ಪ್ರಪಂಚಂ ಪ್ರಪಂಚ್ಯತೇ’।<br />ಸಂಪ್ರದಾಯವಿದಂ ಧೀರಂ <strong>ಶಂಕರಂ</strong> ಸದ್ಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧೧</span><br /><span class="num">೨೮೫.</span> ‘ಸಂಪ್ರದಾಯ’ದ ಮಹತ್ತ್ವ</h1>
		<p class="bhashya-verse">ತಸ್ಮಾತ್ ಅಸಂಪ್ರದಾಯವಿತ್ ಸರ್ವಶಾಸ್ತ್ರವಿದಪಿ ಮೂರ್ಖವದೇವ ಉಪೇಕ್ಷಣೀಯಃ।</p>
		<p class="bhashya-verse-source">ಗೀತಾಭಾಷ್ಯ ೧೩-೨</p>
		<p class="bhashya-verse-meaning">ಆದ್ದರಿಂದ ಸಂಪ್ರದಾಯವನ್ನು ಅರಿಯದವನಾಗಿದ್ದು ಎಲ್ಲ ಶಾಸ್ತ್ರಗಳನ್ನು ಬಲ್ಲವನಾಗಿದ್ದರೂ ಅಂಥವನನ್ನು ‘ಮೂರ್ಖ’ನೆಂದೇ ತಿರಸ್ಕರಿಸಬೇಕು.</p>
		<p class="description">ವೇದಾಂತವು ಗಿಳಿಪಾಠವಲ್ಲ, ಪುಸ್ತಕದ ಬದನೆಕಾಯಿಯೂ ಅಲ್ಲ , ಶಾಸ್ತ್ರಪಾಂಡಿತ್ಯವೂ ಅಲ್ಲ ; ಇದು ಅನುಭವವಿದ್ಯೆ, ಇದು ಬ್ರಹ್ಮವಿದ್ಯೆ, ಇಂಥ ಬ್ರಹ್ಮವಿದ್ಯೆಯನ್ನು ಅರಿಯಬೇಕಾದರೆ ಅವನಿಗೆ ವೇದಾಂತಸಂಪ್ರದಾಯವು ಚೆನ್ನಾಗಿ ತಿಳಿದಿರಬೇಕು. ಶ್ರೋತ್ರಿಯ ಬ್ರಹ್ಮನಿಷ್ಠನಾದ ವೇದಾಂತಾಚಾರ್ಯನಿಗೆ ಮಾತ್ರವೇ ವೇದಾಂತದ ಈ ಬ್ರಹ್ಮವಿದ್ಯೆಯ ‘ರಹಸ್ಯ’ವು ತಿಳಿದಿರುತ್ತದೆ.</p>
		<p class="description">ವೇದಾಂತಸಂಪ್ರದಾಯವೆಂದರೆ ‘ಅಧ್ಯಾರೋಪ ಅಪವಾದ ಪ್ರಕ್ರಿಯೆ’. ‘ಅಧ್ಯಾರೋಪ’ವೆಂದರೆ ಲೋಕಪ್ರಸಿದ್ಧವಾದ ದ್ವೈತವ್ಯವಹಾರವನ್ನು ಉಪದೇಶಕ್ಕೋಸ್ಕರ ಅನುವಾದ ಮಾಡಿಕೊಳ್ಳುವದು; ‘ಅಪವಾದ’ ವೆಂದರೆ ಆ ದ್ವೈತವ್ಯವಹಾರವನ್ನು ತಳ್ಳಿಹಾಕುವದು. ವ್ಯವಹಾರದೃಷ್ಟಿಯಿಂದ ದ್ವೈತವನ್ನು ಅನುವಾದಮಾಡಿಕೊಂಡು ಪರಮಾರ್ಥ ದೃಷ್ಟಿಯಿಂದ ಆತ್ಮೈಕತ್ವವನ್ನು ತಿಳಿಸುವದೇ <strong>ವೇದಾಂತಸಂಪ್ರದಾಯ</strong>. ಇದು ಸದ್ಗುರುಗಳಿಂದಲೇ ತಿಳಿಯಬೇಕಾಗಿರುವ ವಿಷಯ. ವೇದಾಂತಸಂಪ್ರದಾಯವನ್ನು ತಿಳಿಯದೆ ಹೋದರೆ ಅಂಥವನು ಎಷ್ಟೇ ಪಂಡಿತೋತ್ತಮನಾಗಿದ್ದರೂ ಅಂಥವನಿಗೆ ವೇದಾಂತದ ಸಂದೇಶಗಳು ಅನುಭವಕ್ಕೆ ಖಂಡಿತಾ ಬರಲಾರವು. ಒಣ ಪಾಂಡಿತ್ಯದಿಂದ ಬ್ರಹ್ಮವಿದ್ಯೆಯು ದಕ್ಕಲಾರದು. ಎಚ್ಚರಿಕೆ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.12">
		<p class="intro-shloka">॥ ಅಸಂಸಾರಿಬ್ರಹ್ಮಾತ್ಮನಿಷ್ಠಾಯ ಶಂಕರಾಯ ನಮಃ ॥</p> 
		<p class="shloka">‘ತತ್ತ್ವಮಸ್ಯಾ’ದಿ ವಾಕ್ಯೋತ್ಥಸಮ್ಯಗ್ಜ್ಞಾನಪ್ರಭಾವತಃ ।<br />ಅಸಂಸಾರ್ಯಾತ್ಮತತ್ತ್ವಜ್ಞಂ ವಂದೇ <strong>ಶಂಕರ</strong>ಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧೨</span><br /><span class="num">೨೮೬.</span> ‘ತತ್ತ್ವಮಸಿ’ಯ ಫಲವಿದು!</h1>
		<p class="bhashya-verse">‘ತತ್ತ್ವಮಸಿ’ ಇತಿ ಅಸಂಸಾರ್ಯಾತ್ಮತ್ವ ಪ್ರತಿಪತ್ತೌ ಸತ್ಯಾಂ ಸಂಸಾರ್ಯಾತ್ಮತ್ವವ್ಯಾವೃತ್ತೇಃ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೪-೧೪</p>
		<p class="bhashya-verse-meaning">‘ತತ್ ತ್ವಮ್ ಅಸಿ’ ಎಂಬ ವಾಕ್ಯದಿಂದ ಅಸಂಸಾರಿಯಾದ ಆತ್ಮನೇ ತಾನೆಂದು ತಿಳಿದಮೇಲೆ ‘ತಾನು ಸಂಸಾರಿಯಾದ ಜೀವಾತ್ಮನು’ ಎಂಬ ತಿಳಿವಳಿಕೆಯು ನಾಶವಾಗಿಬಿಡುತ್ತದೆ.</p>
		<p class="description">ಅವಿದ್ಯೆಯಿಂದ ಸಂಸಾರ್ಯಾತ್ಮತ್ವಜ್ಞಾನ, ವಿದ್ಯೆಯಿಂದ ಅಸಂಸಾರ್ಯಾತ್ಮತ್ವ ನಿಶ್ಚಯ. ಅವಿದ್ಯೆಯು ಕತ್ತಲೆಯಾದರೆ ವಿದ್ಯೆಯು ಬೆಳಕು. ಕತ್ತಲೆ ಮತ್ತು ಬೆಳಕು ಒಂದೇ ಕಡೆಯಲ್ಲಿ ಜೊತೆ ಜೊತೆಗೆ ಇರಲಾರವು. ವಿದ್ಯೆಯು ಬರದೇ ಇರುವ ವರೆಗೆ ಅವಿದ್ಯೆಯು ಮೆರೆಯುತ್ತಿರುತ್ತದೆ. ವಿದ್ಯೆಯು ಹುಟ್ಟಿದ ಕೂಡಲೇ ಅವಿದ್ಯೆಯು ನಾಶವಾಗುತ್ತದೆ.</p>
		<p class="description">ಸರಿ, ಆಗಬಹುದು; ವಿದ್ಯೆಯು ನಮಗೆ ಉಂಟಾಗುವದು ಹೇಗೆ? ವಿದ್ಯೋದಯವಾಗಬೇಕಾದರೆ, ನಾವು ಏನು ಮಾಡಬೇಕು? ಎಂದರೆ, ‘ತತ್ ತ್ವಮ್ ಅಸಿ’ ವಾಕ್ಯದ ಅರ್ಥವನ್ನು ವಿಚಾರಮಾಡಬೇಕು. ‘ತತ್ತ್ವಮಸಿ’ ಎಂಬುದು ಜಪ್ಯವಾದ ಮಂತ್ರವಲ್ಲ , ಹೋಮ ಹವನಾದಿಗಳಲ್ಲಿ ವಿನಿಯೋಗಿಸಲ್ಪಡುವ ವಿನಿಯೋಗ ಮಂತ್ರವೂ ಅಲ್ಲ. ಇದು ಆತ್ಮನನ್ನು ಕುರಿತು ವಿಚಾರವನ್ನು ತಿಳಿಸುವ, ಮುಮುಕ್ಷುಗಳಿಗೆ ತತ್ತ್ವವನ್ನು ಉಪದೇಶಿಸುವ ವಾಕ್ಯ.</p>
		<p class="description">ಸರಿ, ಇದರ ತಾತ್ಪರ್ಯವೇನು? ತತ್ ಎಂದರೆ = ಆ ಬ್ರಹ್ಮವೇ, ತ್ವಂ ಎಂದರೆ = ನೀನೇ, ಅಸಿ ಎಂದರೆ = ಆಗಿದ್ದೀಯೆ ಎಂದರ್ಥ. ನಾನು ಸಂಸಾರಿಯಾದ ಜೀವನೆಂದು ತಿಳಿದಿರುವ ಸಾಧಕನಿಗೆ ವೇದಾಂತದ ಸಂದೇಶ ‘ತತ್ ತ್ವಮ್ ಅಸಿ’—ಎಂಬುದು. ನೀನು ದೇಹಿಯಾದ ಸಂಸಾರಿಯಾದ ಜೀವಾತ್ಮನಲ್ಲ , ಅಸಂಸಾರಿಯಾದ ಬ್ರಹ್ಮವೇ ಎಂದರ್ಥ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.13">
		<p class="intro-shloka">॥ ವಿಜ್ಞಾನಭಾಸ್ಕರಾಯ ಶಂಕರಾಯ ನಮಃ ॥</p> 
		<p class="shloka">ವೇದಾಂತಶಾಸ್ತ್ರಮರ್ಮಜ್ಞಂ ಸರ್ವಸಂಸಾರವರ್ಜಿತಮ್।<br />ವಂದೇ ಶ್ರೀ<strong>ಶಂಕರಂ</strong> ಪ್ರಾಜ್ಞಂ ಜ್ಞಾನಭಾಸ್ಕರಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧೩</span><br /><span class="num">೨೮೭.</span> ‘ಆತ್ಮನಿಶ್ಚಯ’ವೆಂದರೆ ಇದೇ</h1>
		<p class="bhashya-verse">ಸರ್ವಸಂಸಾರಧರ್ಮಶೂನ್ಯಪ್ರತಿಪಾದಕಶಾಸ್ತ್ರಜನಿತವಿಜ್ಞಾನಸೂರ್ಯಾ<strong>-</strong>ಲೋಕಕೃತಾತ್ಮವಿನಿಶ್ಚಯಃ।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೨-೧೮</p>
		<p class="bhashya-verse-meaning">ಯಾವ ಸಂಸಾರ ಧರ್ಮಗಳೂ ಇಲ್ಲದಿರುವಂಥ ಆತ್ಮನನ್ನು ಪ್ರತಿಪಾದಿಸುವ ವೇದಾಂತಶಾಸ್ತ್ರದಿಂದ ಉಂಟಾದ ವಿಜ್ಞಾನವೆಂಬ ಸೂರ್ಯನ ಬೆಳಕಿನಿಂದ ಹುಟ್ಟಿದ ಆತ್ಮನಿಶ್ಚಯವೇ ಆತ್ಮಾನುಭವವು.</p>
		<p class="description">ವೇದಾಂತದಲ್ಲಿ ತಿಳಿಸಿರುವಂತೆ ಆತ್ಮನಿಶ್ಚಯವನ್ನು ಪಡೆದವನೇ ಆತ್ಮಜ್ಞಾನಿಯು. ಇದು ಅನುಭವದಲ್ಲಿ ನೆಲೆಗೊಳ್ಳಬೇಕಾದ ನಿಶ್ಚಯಜ್ಞಾನವೇ ಹೊರತು ಬರೀ ಬುದ್ಧಿಯ ಕಸರತ್ತು ಅಲ್ಲ. ವೇದಾಂತಶಾಸ್ತ್ರದಲ್ಲಿ ಆತ್ಮನನ್ನು ಅಸಂಸಾರಿಯೆಂದೂ ಪರಿಶುದ್ಧ ಸ್ವರೂಪನೆಂದೂ ತಿಳಿಸಿರುತ್ತದೆ. ಆತ್ಮನಿಗೆ ಜನ್ಮಮರಣಾದಿವಿಕಾರಗಳಾವುವೂ ಇಲ್ಲ. ಆತ್ಮನು ನಿತ್ಯಶುದ್ಧನಿತ್ಯಬುದ್ಧನಿತ್ಯಮುಕ್ತಸ್ವರೂಪನಾಗಿರುತ್ತಾನೆ.</p>
		<p class="description">ಇಂಥ ವಾಕ್ಯಗಳನ್ನು ಶ್ರವಣಮಾಡಿ ಇವುಗಳ ಅರ್ಥವನ್ನು ಯುಕ್ತಿಯಿಂದ ಮನನಮಾಡಬೇಕು. ಅವಸ್ಥಾತ್ರಯ ವಿವೇಕದಿಂದ ಇದರ ಜ್ಞಾನವು ನಮಗೆ ಹುಟ್ಟುತ್ತದೆ. ಈ ಜ್ಞಾನಕ್ಕೇ ಹೆಸರು ವಿಜ್ಞಾನ. ವಿಜ್ಞಾನವೆಂದರೆ ಸಂಶಯವಿಲ್ಲದ ಅನುಭವಜ್ಞಾನ. ಈ ವಿಜ್ಞಾನವೇ ಸೂರ್ಯನಂತಿದೆ. ಸೂರ್ಯನು ಉದಯಿಸಿದಕೂಡಲೇ ಕತ್ತಲೆಯು ತೊಲಗುವಂತೆ ಈ ಜ್ಞಾನಸೂರ್ಯನ ಉದಯವಾದ ಕೂಡಲೇ ಅಜ್ಞಾನವು ನಾಶವಾಗಿಬಿಡುತ್ತದೆ. ಅಜ್ಞಾನವು ನಾಶವಾಯಿತೆಂದರೆ ಸ್ವರೂಪದ ನಿಶ್ಚಯವಾದಂತೆಯೇ. ಇದೇ ಆತ್ಮನಿಶ್ಚಯಜ್ಞಾನವು, ಇದೇ ಅನುಭವಜ್ಞಾನವು. ಈ ಆತ್ಮನಿಶ್ಚಯಜ್ಞಾನವು ಒಮ್ಮೆ ಉಂಟಾದರೆ ಪುನಃ ನಾಶವಾಗುವ ಭಯವು ಇಲ್ಲವೇ ಇಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.14">
		<p class="intro-shloka">॥ ಬ್ರಹ್ಮವಿದ್ಯಾಪಾರಂಗತಾಯ ಶಂಕರಾಯ ನಮಃ ॥</p> 
		<p class="shloka">ಆತ್ಮವಿಜ್ಞಾನಸಂಪೂರ್ಣಂ ಬ್ರಹ್ಮವಿಜ್ಞಾನದಾಯಿನಮ್।<br /> ಬ್ರಹ್ಮಜ್ಞಾನಿವರೇಣ್ಯಂ ಶ್ರೀ<strong>ಶಂಕರಂ</strong> ಸದ್ಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧೪</span><br /><span class="num">೨೮೮.</span> ಆತ್ಮವಿದ್ಯೆಯು ಬುದ್ಧಿಗೆ ಮೀರಿದ್ದು</h1>
		<p class="bhashya-verse">ನೈಷಾ ಆತ್ಮವಿದ್ಯಾ ತರ್ಕೇಣ ಸ್ವಬುದ್ಧಿ ಅಭ್ಯೂಹಮಾತ್ರೇಣ ಆಪನೇಯಾ,ನಪ್ರಾಪಣೀಯಾಇತ್ಯರ್ಥಃ।</p>
		<p class="bhashya-verse-source">ಕಾಠಕಭಾಷ್ಯ ೧-೨-೯</p>
		<p class="bhashya-verse-meaning">ಈ ಆತ್ಮವಿದ್ಯೆಯನ್ನು ಬರೀ ತರ್ಕದಿಂದ ಎಂದರೆ ತನ್ನ ಬುದ್ಧಿಯ ಊಹಾಪೋಹಗಳಿಂದ ಪಡೆಯಲು ಸಾಧ್ಯವಿಲ್ಲ.</p>
		<p class="description">ವೇದಾಂತಗಳಲ್ಲಿ ಉಪದೇಶಿಸಿರುವ ವಿದ್ಯೆಗೆ ಹೆಸರು ಆತ್ಮವಿದ್ಯಾ ಅಥವಾ ಬ್ರಹ್ಮವಿದ್ಯಾ ಎಂದು. ಎಂದರೆ, ಆತ್ಮನ ತಿಳಿವಳಿಕೆ ಅಥವಾ ಬ್ರಹ್ಮದ ತಿಳಿವಳಿಕೆಯು. ಈ ಪರಬ್ರಹ್ಮವು ಇಂದ್ರಿಯ ಮನೋಬುದ್ಧಿಗಳನ್ನು ಮೀರಿರುವ ಸೂಕ್ಷ್ಮಾತಿಸೂಕ್ಷ್ಮವಾದ ವಸ್ತುವು, ಇಡೀ ಜಗತ್ತಿಗೇ ಕಾರಣವಾಗಿರುವ, ಅವಸ್ಥಾತ್ರಯ ಸಾಕ್ಷಿಯಾಗಿರುವ, ನಿರವಯವವೂ ನಿರುಪಾಧಿಕವೂ ಆಗಿರುವ ಬ್ರಹ್ಮವನ್ನು ತಮ್ಮ ಬುದ್ಧಿಯ ಮಟ್ಟದಿಂದ ಯಾರೂ ಅರಿಯಲಾರರು. ಶಾಸ್ತ್ರಪಾಂಡಿತ್ಯದಿಂದಾಗಲಿ, ಮೇಧಾಸಾಮರ್ಥ್ಯದಿಂದಾಗಲಿ ಬ್ರಹ್ಮಜ್ಞಾನವನ್ನು ಸಂಪಾದಿಸಲಾಗದು.</p>
		<p class="description">ಇನ್ನು ಈ ಬ್ರಹ್ಮವೇ ತನ್ನ ಪರಮಾರ್ಥಸ್ವರೂಪವೆಂದು ಅರಿಯುವದಂತೂ ಸಾಮಾನ್ಯರಿಗೆ ಸಾಧ್ಯವಾಗದ ಮಾತಾಗಿದೆ. ನಾನು ಸಂಸಾರಿಯಾದ ಜೀವಾತ್ಮನೆಂದೇ ಪ್ರತಿಯೊಬ್ಬನೂ ತಿಳಿದಿರುತ್ತಾನೆ. ತಾನು ಅಸಂಸಾರಿಯಾದ ಬ್ರಹ್ಮವೆಂದು ಯಾವನೊಬ್ಬನೂ ತಿಳಿದಿರುವದಿಲ್ಲ. ಇದಕ್ಕೆ ಅವಿದ್ಯೆಯೇ ಕಾರಣ. ಸಾರ್ವತ್ರಿಕವಾದ ಅವಿದ್ಯೆಯಿಂದ ತಮ್ಮ ಪರಮಾರ್ಥ ಸ್ವರೂಪವನ್ನು ಅಜ್ಞಾನಿಗಳು ಅರಿಯದವರಾಗಿರುತ್ತಾರೆ.</p>
		<p class="description">ಹಾಗಾದರೆ ಆತ್ಮಜ್ಞಾನಪ್ರಾಪ್ತಿಗೆ ಏನು ಮಾಡಬೇಕು? ಎಂದರೆ ಸದ್ಗುರುಗಳನ್ನು ಆಶ್ರಯಿಸಿ ಅವರಿಂದಲೇ ವೇದಾಂತಗಳ ರಹಸ್ಯವನ್ನು ತಿಳಿಯಬೇಕು. ಆಗಮವನ್ನೂ ಸಂಪ್ರದಾಯವನ್ನೂ ಬಲ್ಲ ಸದ್ಗುರುಗಳು ಯೋಗ್ಯ ಜಿಜ್ಞಾಸುಗಳಿಗೆ ಆತ್ಮಜ್ಞಾನದ ಮರ್ಮವನ್ನು ತಿಳಿಸಿಕೊಡುತ್ತಾರೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.15">
		<p class="intro-shloka">॥ ಕರ್ಮಯೋಗಮರ್ಮಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಕರ್ಮಯೋಗರಹಸ್ಯಜ್ಞಂ ಕರ್ಮಯೋಗಪ್ರವರ್ತಕಮ್।<br />ಕರ್ಮಬಂಧವಿನಿರ್ಮುಕ್ತಂ ಕುಶಲಂ ನೌಮಿ <strong>ಶಂಕರಮ್</strong> ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧೫</span><br /><span class="num">೨೮೯.</span> ಇದಲ್ಲವೇ, ನಿಜವಾದ ಜಾಣತನ?</h1>
		<p class="bhashya-verse">ತದ್ಧಿ ಕೌಶಲಮ್ ಯತ್ ಬಂಧಸ್ವಭಾವಾನ್ಯಪಿ ಕರ್ಮಾಣಿ ಸಮತ್ವಬುದ್ಧ್ಯಾ ಸ್ವಭಾವಾತ್ ನಿವರ್ತಂತೇ।</p>
		<p class="bhashya-verse-source">ಗೀತಾಭಾಷ್ಯ ೨-೫೦</p>
		<p class="bhashya-verse-meaning">ಕರ್ಮಗಳಿಗೆ ಬಂಧಕತ್ವವೇ ಸ್ವಭಾವವು. ಸಮತ್ವಬುದ್ಧಿಯಿಂದ ಈ ಸ್ವಭಾವವನ್ನು ಕಳೆಯುವದೇ ಅಲ್ಲವೆ, ಕೌಶಲವು, ಬುದ್ಧಿವಂತಿಕೆಯು?</p>
		<p class="description">ಕರ್ಮಗಳಿಗೆ ಅಂಟು ಸ್ವಭಾವಗುಣ. ಯಾವದೇ ಶಾಸ್ತ್ರೀಯಕರ್ಮಗಳನ್ನು ಹೇಗೇ ಮಾಡಿದರೂ ಅವುಗಳು ತಮ್ಮ ಫಲವನ್ನು ಕೊಟ್ಟೇ ತೀರುತ್ತವೆ. ನೀರನ್ನು ಮುಟ್ಟಿದರೆ ಆ ವಸ್ತುವು ಒದ್ದೆ ಆಗಿಯೇ ಆಗುತ್ತದೆಯಲ್ಲವೆ? ಬೆಂಕಿಯನ್ನು ಮುಟ್ಟಿದರೆ ಸಾಕು, ಅದು ಸುಟ್ಟೇ ಸುಡುತ್ತದೆಯಲ್ಲವೆ? ಹಾಗೆಯೇ ಕರ್ಮಗಳನ್ನು ಮಾಡಿದರೆ ಸಾಕು, ಅವು ಆಯಾ ಫಲಗಳನ್ನು ಕೊಟ್ಟೇ ಕೊಡುತ್ತವೆ.</p>
		<p class="description">ಆದರೆ ಕರ್ಮಗಳನ್ನು ಮಾಡುತ್ತಲೂ ಇದ್ದು ಅವುಗಳ ಫಲದ ಅಂಟು ತನಗೆ ತಾಕದಂತೆ ಮಾಡಿಕೊಳ್ಳುವದೇ ಕೌಶಲವು, ಅಂದರೆ ಜಾಣತನವು. ಹಲಸಿನ ಹಣ್ಣನ್ನು ಬಿಚ್ಚುವಾಗಲೂ ಅದರ ಅಂಟು ತನಗೆ ತಾಕದಂತೆ ಮಾಡಿಕೊಳ್ಳಲು ಕೈಗಳಿಗೆ ಎಳ್ಳೆಣ್ಣೆ ಅಥವಾ ಕೊಬ್ಬರಿ ಎಣ್ಣೆ ಹಚ್ಚಿಕೊಳ್ಳುತ್ತೇವಲ್ಲವೆ? ಇದೇ ಜಾಣತನವು. ಕರ್ಮಗಳ ಅಂಟು ಅಂಟದಂತೆ ಮಾಡಿಕೊಳ್ಳುವದೇ ಕರ್ಮಯೋಗದ ಜಾಣತನ. ಕರ್ಮಗಳನ್ನೂ, ಕರ್ತೃತ್ವವನ್ನೂ, ಫಲಗಳನ್ನೂ—ಎಲ್ಲವನ್ನೂ ಭಗವಂತನಿಗೇ ಸಂಪೂರ್ಣವಾಗಿ ಸಮರ್ಪಿಸಿಬಿಟ್ಟರೆ ಅದೇ ಕರ್ಮಯೋಗ. ಕರ್ಮಯೋಗಕ್ಕೆ ಎಂಥ ಶಕ್ತಿಯಿದೆ! ಅರ್ಥವಾಯಿತೆ? ಕರ್ಮಯೋಗವು ಅತ್ಯಂತ ಸುಲಭವಾದ ಸಾಧನ. ಕರ್ಮಯೋಗದಿಂದ ಚಿತ್ತಶುದ್ಧಿ. ಇದು ಪ್ರಥಮಸೋಪಾನ. ಕರ್ಮಯೋಗದ ಅಂತಿಮ ಫಲ ಮಾತ್ರ ಅತ್ಯಂತ ಶ್ರೇಷ್ಠವಾದ ಮುಕ್ತಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.16">
		<p class="intro-shloka">॥ ಶ್ರವಣಾದಿಸಾಧನರಹಸ್ಯಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಆತ್ಮಜ್ಞಾನಸ್ಯ ಸಂಪತ್ತ್ಯೈ ಶ್ರವಣಾದಿಪ್ರಬೋಧಕಮ್।<br />ವಂದೇ ತಂ <strong>ಶಂಕರಂ</strong> ಪ್ರಾಜ್ಞಂ ಮುಮುಕ್ಷುಹಿತಬೋಧಕಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧೬</span><br /><span class="num">೨೯೦.</span> ವಿದ್ಯೆಗೆ ಇವು ಸಾಕ್ಷಾತ್ ಸಾಧನಗಳು</h1>
		<p class="bhashya-verse">ಸಾಕ್ಷಾದೇವ ಚ ಜ್ಞಾನಕಾರಣತ್ವಾತ್ ಶ್ರವಣಮನನನಿದಿಧ್ಯಾಸನಾನಾಮ್।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೧</p>
		<p class="bhashya-verse-meaning">ಶ್ರವಣ ಮನನ ನಿದಿಧ್ಯಾಸನಗಳು ಜ್ಞಾನಪ್ರಾಪ್ತಿಗೆ ನೇರಾದ ಸಾಧನಗಳು.</p>
		<p class="description">ಇಲ್ಲಿ ಜ್ಞಾನವೆಂದರೆ ಬ್ರಹ್ಮಜ್ಞಾನವೇ. ಇದು ಅಂತಃಕರಣದಲ್ಲಿ ಉಂಟಾಗಬೇಕಾಗಿರುವ ತಿಳಿವಳಿಕೆ. ಇದು ಪ್ರತಿಯೊಬ್ಬ ಮನುಷ್ಯನಿಗೂ ಸಹಜವಾಗಿದೆ. ಆದರೆ ಈ ಬ್ರಹ್ಮಜ್ಞಾನವು ತೋರಿಕೊಳ್ಳುವದಕ್ಕೆ ಕೆಲವು ಸಾಧನಗಳು ಬೇಕು. ಆತ್ಮಜ್ಞಾನವು ಪ್ರಯತ್ನಗಳಿಂದ ಹೊಸದಾಗಿ ಪಡೆಯುವಂಥದ್ದಲ್ಲ , ವಿವೇಕದಿಂದ ಇದು ಮನಸ್ಸಿನಲ್ಲಿ ತೋರಿಕೊಳ್ಳುವ ಫಲವು.</p>
		<p class="description">ಸರಿ, ಆತ್ಮಜ್ಞಾನಪ್ರಾಪ್ತಿಗೆ ಏನು ಮಾಡಬೇಕು? ಜಪವನ್ನೋ? ತಪವನ್ನೋ? ಉಪವಾಸ ವನವಾಸವನ್ನೋ? ಧ್ಯಾನವನ್ನೋ? ಏನನ್ನು ಮಾಡಬೇಕು? ಎಂದರೆ ಶ್ರವಣಮನನನಿದಿಧ್ಯಾಸನಗಳನ್ನು ಮಾಡಬೇಕು. <strong>ಶ್ರವಣ</strong> ಎಂದರೆ ವೇದಾಂತವಾಕ್ಯಗಳ ಅರ್ಥವನ್ನು ಸದ್ಗುರುಗಳಿಂದ ಕೇಳುವದು. <strong>ಮನನ</strong> ಎಂದರೆ ಕೇಳಿದ್ದನ್ನೇ ತರ್ಕದಿಂದ ಹೊಂದಿಸಿಕೊಂಡು ಅರ್ಥಮಾಡಿಕೊಳ್ಳುವದು. <strong>ನಿದಿಧ್ಯಾಸನ</strong>ವೆಂದರೆ ಅನುಭವದಲ್ಲಿ ಬರುವಂತೆ ಅನುಭವದಲ್ಲಿ ಕೊನೆಗೊಳ್ಳುವಂತೆ ಅದನ್ನೇ ನಿಧಾನವಾಗಿ ವಿಚಾರ ಮಾಡುವದು.</p>
		<p class="description">ಆತ್ಮತತ್ತ್ವವನ್ನು ತಿಳಿಯಬಯಸುವ ಸಾಧಕರು ಅವಶ್ಯವಾಗಿ ಮಾಡಲೇಬೇಕಾಗಿರುವ ಸಾಧನಗಳೆಂದರೆ: ಶ್ರವಣ, ಮನನ, ನಿದಿಧ್ಯಾಸನಗಳು. ಇವು ಜ್ಞಾನಪ್ರಾಪ್ತಿಗೆ ಸಾಕ್ಷಾತ್ ಸಾಧನಗಳು. ವೇದಾಂತ ಶ್ರವಣವನ್ನು ಮಾಡದೆ ಹೋದರೆ ಅಂಥವರಿಗೆ ಜ್ಞಾನವು ಉಂಟಾಗುವದಿಲ್ಲ. ಜಪ, ತಪ, ಉಪವಾಸಾದಿ ಸಾಧನೆಗಳನ್ನು ಮಾಡಿದರೂ ಶ್ರವಣವು ಮಾತ್ರ ಬೇಕೇಬೇಕು. ಶ್ರವಣಮನನನಿದಿಧ್ಯಾಸನಗಳಿಂದಲೇ ಜ್ಞಾನಪ್ರಾಪ್ತಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.17">
		<p class="intro-shloka">॥ ವೇದಾಂತಶಾಸ್ತ್ರಪರಿಪಾಕಾಯ ಶಂಕರಾಯ ನಮಃ ॥</p> 
		<p class="shloka">ವೇದಾಂತಶಾಸ್ತ್ರಸಾರಜ್ಞಂ ವೇದಾಂತಾರ್ಥಪ್ರಬೋಧಕಮ್।<br />ಪರತತ್ತ್ವವಿದಂ ಪ್ರಾಜ್ಞಂ ವಂದೇ ದೇಶಿಕ<strong>ಶಂಕರಮ್</strong> ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧೭</span><br /><span class="num">೨೯೧.</span> ‘ಜಿಜ್ಞಾಸು’ಗಳಿಗೆ ‘ವೇದಾಂತ’ವೇ ಗತಿ</h1>
		<p class="bhashya-verse">ಶಾಸ್ತ್ರಾದೇವ ಪ್ರಮಾಣಾತ್ ಜಗತೋ ಜನ್ಮಾದಿಕಾರಣಂ ಬ್ರಹ್ಮ ಅಧಿಗಮ್ಯತೇ ಇತ್ಯಭಿಪ್ರಾಯಃ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೩</p>
		<p class="bhashya-verse-meaning">ಪ್ರಮಾಣವಾಗಿರುವ ವೇದಾಂತ ಶಾಸ್ತ್ರದಿಂದಲೇ ಈ ಜಗತ್ತಿನ ಜನ್ಮಾದಿಗಳಿಗೆ ಕಾರಣವಾಗಿರುವ ಬ್ರಹ್ಮವು ಸರಿಯಾಗಿ ತಿಳಿಯಲ್ಪಡುತ್ತದೆ.</p>
		<p class="description">ಬ್ರಹ್ಮವು ಹೇಗಿದೆ? ಬ್ರಹ್ಮವನ್ನು ಅರಿಯುವುದು ಹೇಗೆ? ಈ ಜಗತ್ತಿ ಗೆಲ್ಲ ಬ್ರಹ್ಮವೇ ಕಾರಣವೆಂದರೆ ಹೇಗೆ? ಎಲ್ಲ ಜೀವರೂ ಬ್ರಹ್ಮಸ್ವರೂಪರೆಂಬುದು ಹೇಗೆ? ನಾನೇ ಬ್ರಹ್ಮವೆಂಬುದನ್ನು ಹೇಗೆ ಅರಿಯಬೇಕು? ಬ್ರಹ್ಮಾತ್ಮಜ್ಞಾನದಿಂದ ಮುಕ್ತಿಯು ದೊರೆಯುವದೆಂದರೆ ಹೇಗೆ? ಇತ್ಯಾದಿ ಎಲ್ಲ ಪ್ರಶ್ನೆಗಳಿಗೂ ನಮಗೆ ಉತ್ತರ ದೊರೆಯುವದು ವೇದಾಂತಗಳಿಂದಲೇ. ಉಪನಿಷತ್ತುಗಳಲ್ಲಿ ಈ ಪ್ರಶ್ನೆಗಳಿಗೆಲ್ಲ ಸಮರ್ಪಕವಾದ ಉತ್ತರಗಳನ್ನು ಕೊಟ್ಟಿರುತ್ತಾರೆ.</p>
		<p class="description">ವೇದಾಂತಗಳು ಪ್ರಮಾಣವಾದ ಶಾಸ್ತ್ರವು. ಎಂದರೆ ಪರಬ್ರಹ್ಮದ ವಿಚಾರವನ್ನು ಅಧಿಕಾರಿಗಳಿಗೆ ಸರಿಯಾಗಿ ತಿಳಿಸಿಕೊಡುವ ವಾಕ್ಯವು. ಸಾಧನಸಂಪನ್ನರಾದ ಅಧಿಕಾರಿಗಳಾದ ಜಿಜ್ಞಾಸುಗಳಿಗೆ ಪರಬ್ರಹ್ಮದ ಬಗೆಗೆ ಸಕಲ ವಿಷಯಗಳನ್ನು ನಿಸ್ಸಂಶಯವಾಗಿ ಉಪದೇಶಿಸುವ ಏಕೈಕ ಶಾಸ್ತ್ರವೆಂದರೆ ವೇದಾಂತವೊಂದೇ. ವೇದಾಂತಗಳು ಜಿಜ್ಞಾಸುಗಳಿಗೆ ಮಾರ್ಗದರ್ಶಿ, ಮುಮುಕ್ಷುಗಳಿಗೆ ಕೈಪಿಡಿ, ಸಾಧಕರಿಗೆ ಸಾಧನಸೋಪಾನಮಾರ್ಗ ಮರ್ಮದರ್ಶಕ.</p>
		<p class="description">ವೇದಾಂತವೊಂದನ್ನು ಬಿಟ್ಟು ಬೇರೆ ಯಾವುದರಿಂದಲೂ ನಮಗೆ ಪರಬ್ರಹ್ಮದ ಸ್ವರೂಪವು ಸರಿಯಾಗಿ ತಿಳಿಯುವದಿಲ್ಲ. ಸಕಲ ವೇದಗಳ ಸಾರವೇ ವೇದಾಂತ, ಸಕಲ ಶಾಸ್ತ್ರಗಳ ಸಾರವೇ ವೇದಾಂತ. ಸದ್ಗುರುಗಳ ಸಹಾಯದಿಂದ, ಆಚಾರ್ಯರ ಮಾರ್ಗದರ್ಶನದಂತೆ ವೇದಾಂತಗಳನ್ನು ಅಧ್ಯಯನಮಾಡಿದಾಗ ನಮಗೆ ಸರಿಯಾಗಿ ಬ್ರಹ್ಮತತ್ತ್ವವು ತಿಳಿಯುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.18">
		<p class="intro-shloka">॥ ಸರ್ವತ್ರಸಮದರ್ಶಿನೇ ಶಂಕರಾಯ ನಮಃ ॥</p> 
		<p class="shloka">ಸ್ವಾತ್ಮನ್ಯವಸ್ಥಿತಂ ಶಾಂತಮ್ ಅಮೃತತ್ವಪ್ರತಿಷ್ಠಿತಮ್।<br />ಬ್ರಹ್ಮಜ್ಞಾನಪರಂ ಮುಕ್ತಂ <strong>ಶಂಕರಂ</strong> ಮುಕ್ತಿದಂ ಶ್ರಯೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧೮</span><br /><span class="num">೨೯೨.</span> ‘ಅಮೃತತ್ವ’ವೆಂದರೆ ಮೋಕ್ಷವೇ</h1>
		<p class="bhashya-verse">ಅಮೃತತ್ವಮ್ ಅಮರಣಭಾವಂ ಸ್ವಾತ್ಮನ್ಯವಸ್ಥಾನಂ ಮೋಕ್ಷಂ ವಿಂದತೇ ಪ್ರತಿಬೋಧಾತ್।</p>
		<p class="bhashya-verse-source">ಕೇನಭಾಷ್ಯ ೨-೪</p>
		<p class="bhashya-verse-meaning">ಅಮೃತತ್ವವನ್ನು ಅಂದರೆ ಅಮರಣಭಾವವನ್ನು ಅಂದರೆ ತನ್ನ ಸ್ವರೂಪದಲ್ಲೇ ನೆಲೆಗೊಳ್ಳುವ ಸ್ವರೂಪದ ಮೋಕ್ಷವನ್ನು ಜ್ಞಾನದಿಂದ ಹೊಂದುತ್ತಾನೆ.</p>
		<p class="description">ವೇದಾಂತಗಳಲ್ಲಿ “ಜ್ಞಾನದಿಂದ ಅಮೃತತ್ವವನ್ನು ಹೊಂದುತ್ತಾನೆ” —ಎಂದು ಮತ್ತೆ ಮತ್ತೆ ಹೇಳುತ್ತಾರೆ. “<strong>ತಮೇವಂ ವಿದ್ವಾನ್ ಅಮೃತ ಇಹ ಭವತಿ</strong>”—ಆ ಈ ಆತ್ಮನನ್ನು ತಿಳಿದವನು ಈ ಜನ್ಮದಲ್ಲಿಯೇ ಅಮೃತನಾಗುತ್ತಾನೆ —ಎಂದು <strong>ಪುರುಷಸೂಕ್ತವೂ</strong> ಸಾರುತ್ತಿದೆ. “<strong>ಯತ್ ಜ್ಞಾತ್ವಾ ಅಮೃತಮ್ ಅಶ್ನುತೇ</strong>”—ಇದನ್ನು ತಿಳಿದರೆ ಅಮೃತತ್ವವನ್ನು ಹೊಂದುತ್ತಾನೆ—ಎಂದು ಗೀತೆಯಲ್ಲಿ ಗೀತಾಚಾರ್ಯನೂ ಹೇಳಿರುತ್ತಾನೆ.</p>
		<p class="description">ಇಲ್ಲಿ ಅಮೃತತ್ವವೆಂದರೆ ಸಾಯದಿರುವದು ಎಂದರ್ಥವಲ್ಲ. ಏಕೆಂದರೆ ಹುಟ್ಟಿದ ಪ್ರತಿಯೊಬ್ಬನೂ ಯಾವಾಗಲಾದರೂ ಸಾಯಲೇಬೇಕಲ್ಲವೆ? ಮತ್ತೇನೆಂದರೆ, ಸಾಯದಿರುವ ಸ್ವಭಾವವೇ ಅಮೃತತ್ವವು. ಅಂದರೆ ನನಗೆ ಜನ್ಮವೇ ಇಲ್ಲದಿರುವಾಗ ಮರಣದ ಕಲ್ಪನೆಯೆಲ್ಲಿ? ಅಮರತ್ವವೇ ಬೇರೆ, ಅಮೃತತ್ವವೇ ಬೇರೆ. ಕರ್ಮೋಪಾಸನೆಗಳನ್ನು ಮಾಡಿದರೆ ಸತ್ತಮೇಲೆ ದೇವತಾಸಾಯುಜ್ಯವನ್ನು ಪಡೆದು ಅಮರನಾಗಬಲ್ಲ. ಆದರೆ ಇದು ಅಮೃತತ್ವವಲ್ಲ. ಈ ಅಮರತ್ವವೇನು ಮೋಕ್ಷವಲ್ಲ , ಇದು ಸ್ವಾಭಾವಿಕವೂ ಅಲ್ಲ. ಅಮೃತತ್ವವು ಸ್ವಾಭಾವಿಕ, ಇದೇ ಮೋಕ್ಷವು. ಮೋಕ್ಷವೆಂದರೆ ಸ್ವಾತ್ಮನ್ಯವಸ್ಥಾನವೇ. ತನ್ನ ನೈಜಸ್ವರೂಪದಲ್ಲಿ ತಾನು ಉಳಿದುಕೊಂಡರೆ ಅದೇ ಮೋಕ್ಷವು. ಅಜ್ಞಾನದಿಂದಲೇ ತಾನು ಮರ್ತ್ಯನಾಗಿರುತ್ತಾನೆ. ಆ ಅಜ್ಞಾನವು ಸಮ್ಯಗ್ದರ್ಶನದಿಂದ ನಾಶವಾದಕೂಡಲೇ ಅಮೃತತ್ವವನ್ನು ಹೊಂದಿಬಿಡುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.19">
		<p class="intro-shloka">॥ ಉಪನಿಷತ್ ಹೃದಯಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಅವಿದ್ಯಾರಹಿತಂ ಧೀರಂ ಬ್ರಹ್ಮವಿದ್ಯಾಪರಾಯಣಮ್।<br />ಕೃತಕೃತ್ಯಂ ಸದಾ ವಂದೇ <strong>ಶಂಕರಂ</strong> ದೇಶಿಕಂ ಮುದಾ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೧೯</span><br /><span class="num">೨೯೩.</span> ಅಜ್ಞಾನಿಗೇ ಕರ್ಮಗಳು, ಜ್ಞಾನಿಗೆ ಇಲ್ಲ</h1>
		<p class="bhashya-verse">ಸರ್ವಾಣಿ ಕರ್ಮಾಣಿ ಅವಿದ್ಯಾವಸ್ಥಾಯಾಮೇವ ಚೋದ್ಯಂತೇ, ನ ತು ವಿದ್ಯಾವಸ್ಥಾಯಾಮ್।</p>
		<p class="bhashya-verse-source">ಗೀತಾಭಾಷ್ಯ ೨-೬೯</p>
		<p class="bhashya-verse-meaning">ಎಲ್ಲ ಕರ್ಮಗಳನ್ನೂ ಶಾಸ್ತ್ರದಲ್ಲಿ ಅವಿದ್ಯಾವಸ್ಥೆಯಲ್ಲಿಯೇ ವಿಧಿಸಿದ್ದಾರೆಯೇ ಹೊರತು ವಿದ್ಯಾವಸ್ಥೆಯಲ್ಲಿ ಅಲ್ಲ.</p>
		<p class="description">ಶಾಸ್ತ್ರಗಳಲ್ಲಿ ಧರ್ಮವನ್ನು ಮಾಡಬೇಕೆಂದೂ ಅಧರ್ಮವನ್ನು ಬಿಡಬೇಕೆಂದೂ ವಿಧಿಸಿರುತ್ತದೆ. ನಿತ್ಯಕರ್ಮಾನುಷ್ಠಾನದಿಂದ ಒಳ್ಳೆಯ ಫಲಗಳು ದೊರಕುತ್ತವೆಯೆಂದೂ ನಿಷಿದ್ಧಕರ್ಮಾಚರಣೆಯಿಂದ ಅನಿಷ್ಟವಾದ ಕೆಟ್ಟ ಫಲಗಳು ಉಂಟಾಗುತ್ತವೆಯೆಂದೂ ಶಾಸ್ತ್ರಗಳಲ್ಲಿ ತಿಳಿಸಿದೆ. ಶಾಸ್ತ್ರೋಕ್ತವಾದ ಅಧ್ಯಯನ ಅಧ್ಯಾಪನ, ಯಜನ ಯಾಜನ, ದಾನ ಪ್ರತಿಗ್ರಹಗಳೆಂಬ ಷಟ್ಕರ್ಮಗಳನ್ನು ಮಾಡುವವನಿಗೆ ಸ್ವರ್ಗಪ್ರಾಪ್ತಿಯಾಗುವದೆಂದೂ ಶಾಸ್ತ್ರಗಳಲ್ಲಿ ತಿಳಿಸಿರುತ್ತದೆ.</p>
		<p class="description">ಹೌದು, ದಿಟ! ಇಷ್ಟೂ ಸತ್ಯ. ಆದರೆ ಇದೆಲ್ಲವೂ ಅವಿದ್ಯಾಕ್ಷೇತ್ರದಲ್ಲಿಯೇ ಬರುವಂಥವುಗಳು. ಅವಿದ್ಯಾವಂತನಿಗೇ ಈ ಕರ್ಮಗಳು, ಅವನಿಗೇ ಕರ್ಮಗಳ ಫಲಗಳು. ಇಷ್ಟಪ್ರಾಪ್ತಿ , ಅನಿಷ್ಟಪರಿಹಾರವೆಲ್ಲವೂ ಅಜ್ಞಾನಿಗೇ ಹೊರತು ಜ್ಞಾನಿಗಲ್ಲ. ಇಲ್ಲಿ ಅವಿದ್ಯಾ , ಅಜ್ಞಾನವೆಂದರೆ ತಪ್ಪುತಿಳಿವಳಿಕೆ ಎಂದರ್ಥ. ಆತ್ಮನನ್ನು ತಿಳಿಯದೆ ದೇಹಾದಿಗಳನ್ನು ತಾನೆಂದು ತಿಳಿದಿರುವದೇ ಅಜ್ಞಾನವು. ಅಜ್ಞಾನದಿಂದ ಕಾಮ, ಕಾಮದಿಂದ ಕರ್ಮಗಳು, ಕರ್ಮಗಳಿಂದ ಫಲಗಳು. ಬ್ರಹ್ಮಜ್ಞಾನಿಗೆ ಯಾವ ಕಾಮಗಳೂ ಇರುವದಿಲ್ಲ. ಬ್ರಹ್ಮಜ್ಞಾನಿಗೆ ಅಜ್ಞಾನವೇ ಇರುವದಿಲ್ಲ. ಬ್ರಹ್ಮಜ್ಞಾನಿಗೆ ಯಾವ ಶಾಸ್ತ್ರೀಯ ಕರ್ಮಗಳಿಂದಲೂ ಆಗಬೇಕಾದ ಯಾವ ಫಲಗಳೂ ಇಲ್ಲ. ಬ್ರಹ್ಮಜ್ಞಾನಿಯಾಗಿ ಬ್ರಹ್ಮನಿಷ್ಠನಾಗಿ ಬ್ರಹ್ಮಸ್ವರೂಪವೇ ಆಗಿರುವವನಿವನು! ಬ್ರಹ್ಮಜ್ಞಾನಿಯು ಕೃತಕೃತ್ಯ! ಬ್ರಹ್ಮಜ್ಞಾನಿಯು ಕರ್ಮಾತೀತ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.20">
		<p class="intro-shloka">॥ ಅಜ್ಞಾನನಿವರ್ತಕಾಯ ಶಂಕರಾಯ ನಮಃ ॥</p> 
		<p class="shloka">ಅವಿದ್ಯಾಕಾಮಕರ್ಮಾದಿದೋಷಹೇತುನಿವಾರಕಮ್।<br /><strong>ಶಂಕರಂ</strong> ಜ್ಞಾನಿನಾಂ ಶ್ರೇಷ್ಠಂ ಜೀವನ್ಮುಕ್ತಂ ನಮಾಮ್ಯಹಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨೦</span><br /><span class="num">೨೯೪.</span> ಅಜ್ಞಾನದಿಂದಲೇ ‘ಸಂಸಾರಗತಿ’</h1>
		<p class="bhashya-verse">ಯಾವತ್ ಆತ್ಮಾನಂ ನ ವೇತ್ತಿ, ತಾವದಯಂ ಸಂಸಾರೀ ಅವಿದ್ಯಾ-ಕಾಮಕರ್ಮವಶಾತ್ ದೇವ ತಿರ್ಯಕ್ ನರ ಸ್ಥಾನೇಷು ಸಂಸರತಿ।</p>
		<p class="bhashya-verse-source">ಐತರೇಯಭಾಷ್ಯ ೨-೧-೧</p>
		<p class="bhashya-verse-meaning">ಎಲ್ಲಿಯವರೆಗೆ ಈ ಜೀವಾತ್ಮನು ತನ್ನ ನೈಜಸ್ವರೂಪವನ್ನು ಸರಿಯಾಗಿ ತಿಳಿದುಕೊಳ್ಳುವದಿಲ್ಲವೋ ಅಲ್ಲಿಯವರೆಗೂ ಅವಿದ್ಯಾಕಾಮಕರ್ಮಗಳಿಗೆ ದಾಸನಾಗಿ ದೇವ ತಿರ್ಯಕ್ ಮಾನವ ಯೋನಿಗಳಲ್ಲಿ ಮತ್ತೆ ಮತ್ತೆ ಹುಟ್ಟುತ್ತಾ ಸಾಯುತ್ತಾ ಸಂಕಟಪಡುತ್ತಿರುತ್ತಾನೆ.</p>
		<p class="description">ಜನ್ಮಜರಾರೋಗಮರಣಕ್ಕೆ ಸಂಸಾರವೆಂದು ಹೆಸರು. ಇದನ್ನು ಮುಖ್ಯವಾಗಿ ಮೂರು ಭಾಗವಾಗಿ ವಿಂಗಡಿಸಿರುತ್ತಾರೆ. ಸಾತ್ತ್ವಿಕವಾದ ದೇವಯೋನಿ, ರಾಜಸಿಕವಾದ ಮಾನವಯೋನಿ ಮತ್ತು ತಾಮಸಿಕವಾದ ತಿರ್ಯಗ್ಯೋನಿ; ಇದನ್ನೇ ಉತ್ತಮಯೋನಿ, ಮಧ್ಯಮಯೋನಿ ಮತ್ತು ಅಧಮಯೋನಿ—ಎಂದೂ ಕರೆಯುತ್ತಾರೆ. ಭಗವದ್ಗೀತೆಯಲ್ಲಿ ಇದನ್ನೇ ಇಷ್ಟಜನ್ಮ, ಮಿಶ್ರಜನ್ಮ ಮತ್ತು ಅನಿಷ್ಟಜನ್ಮವೆಂದು ಕರೆದಿದೆ. ಇದೆಲ್ಲವೂ ‘ಸಂಸಾರಗತಿ’ಯೇ.</p>
		<p class="description">ಇದಕ್ಕೆ ಅವಿದ್ಯಾಕಾಮಕರ್ಮಗಳೇ ಕಾರಣ. ಎಂಬತ್ತುನಾಲ್ಕು ಲಕ್ಷ ಬಗೆಯ ಜೀವರಾಶಿಗಳೂ ಅವಿದ್ಯಾಕಾಮಕರ್ಮಗಳಿಗೆ ಸಿಕ್ಕಿಕೊಂಡು ನರಳಾಡುತ್ತಿರುತ್ತಾರೆ. ದೇವತೆಗಳಾಗಿರಲಿ, ಅಸುರರಾಗಿರಲಿ, ಮಾನವರಾಗಿರಲಿ, ಪಶುಪಕ್ಷಿ ಕ್ರಿಮಿಕೀಟಗಳಾಗಿರಲಿ—ಎಲ್ಲರೂ ಅವಿದ್ಯಾವಶರೇ. ಒಬ್ಬರು ಹೆಚ್ಚು , ಮತ್ತೊಬ್ಬರು ಕಡಿಮೆ ಇರಬಹುದು. ಅಷ್ಟೇ!</p>
		<p class="description">ಆತ್ಮಜ್ಞಾನವಿಲ್ಲದಿರುವದೇ ಇದಕ್ಕೆಲ್ಲ ಕಾರಣ. ಆತ್ಮನನ್ನು ಸರಿಯಾಗಿ ಅನುಭವದಿಂದ ತಿಳಿದು ಆತ್ಮಜ್ಞಾನಿಯಾದರೆ ಸಂಸಾರಬಂಧನದಿಂದ ಬಿಡುಗಡೆ. ಜ್ಞಾನವು ಬಾರದಿದ್ದರೆ ಯಥಾಪೂರ್ವಂ ಸಂಸಾರಗತಿಯೇ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.21">
		<p class="intro-shloka">॥ ಅಂತ್ಯಪ್ರಮಾಣವಿದೇ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಾತ್ಮೈಕತ್ವನಿಷ್ಠಂ ತಂ ಬ್ರಹ್ಮಾತ್ಮೈಕತ್ವಬೋಧಕಮ್।<br />‘ಅಂತ್ಯಶಾಸ್ತ್ರ’ವಿದಂ ವಂದೇ <strong>ಶಂಕರಂ</strong> ಶಾಸ್ತ್ರಕೋವಿದಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨೧</span><br /><span class="num">೨೯೫.</span> ವೇದಾಂತವು ‘ಅಂತ್ಯಪ್ರಮಾಣ’ವು</h1>
		<p class="bhashya-verse">ಅಪಿ ಚ ಅಂತ್ಯಮಿದಂ ಪ್ರಮಾಣಮ್ ಆತ್ಮೈಕತ್ವಸ್ಯ ಪ್ರತಿಪಾದಕಮ್।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೧-೧೪</p>
		<p class="bhashya-verse-meaning">ಆತ್ಮೈಕತ್ವವನ್ನು ಪ್ರತಿಪಾದನೆಮಾಡುವ ಈ ವೇದಾಂತಶಾಸ್ತ್ರವು “ಅಂತ್ಯಪ್ರಮಾಣ”ವೆಂದೆನಿಸಿದೆ.</p>
		<p class="description">ವೇದಾಂತಶಾಸ್ತ್ರಕ್ಕೆ <strong>ಅಂತ್ಯಪ್ರಮಾಣ</strong>ವೆಂದು ಹೆಸರು. ಪ್ರಮಾಕರಣಂ = ಪ್ರಮಾಣಂ; ಎಂದರೆ ಪ್ರಮೆಯನ್ನು ಉಂಟುಮಾಡುವ ವಾಕ್ಯವು. ನಮಗೆ ಯಾವ ವಾಕ್ಯದಿಂದ ಸರಿಯಾಗಿ ವಸ್ತುವಿನ ಜ್ಞಾನವು ಉಂಟಾಗುತ್ತದೆಯೋ ಅಂಥ ವಾಕ್ಯಕ್ಕೆ <strong>ಪ್ರಮಾಣ</strong>ವೆಂದು ಹೆಸರು. ಇದು ವಾಕ್ಯವೇ ಆಗಿರಬೇಕೆಂಬ ನಿಯಮವಿಲ್ಲ , ಇಂದ್ರಿಯಕರಣಗಳೂ ಆಗಿರಬಹುದು.</p>
		<p class="description">ಪ್ರಕೃತದಲ್ಲಿ ವೇದಾಂತವಾಕ್ಯವು ಜಿಜ್ಞಾಸುಗಳಿಗೆ ಪರಬ್ರಹ್ಮದ ಸ್ವರೂಪವನ್ನು ಅನುಭವಕ್ಕೆ ಬರುವಂತೆ ಸರಿಯಾಗಿ ತಿಳಿಸಿಕೊಡುವದರಿಂದ ‘ಪ್ರಮಾಣ’ವೆನಿಸಿಕೊಂಡಿರುತ್ತದೆ. ವೇದಾಂತಗಳನ್ನು ಸಂಪ್ರದಾಯಕ್ರಮದಿಂದ ಶ್ರದ್ಧೆಯಿಂದ ಸದ್ಗುರುಗಳಿಂದ ಸರಿಯಾಗಿ ಅಧ್ಯಯನಮಾಡಿದರೆ ಅಂಥವನಿಗೆ ಬ್ರಹ್ಮಜ್ಞಾನವು ನಿಶ್ಚಿತವಾಗಿ ಉದಯಿಸುತ್ತದೆ.</p>
		<p class="description">ಸರಿ, ಆಗಬಹುದು, ಅರ್ಥವಾಯಿತು. ಆದರೆ ‘ಅಂತ್ಯಪ್ರಮಾಣ’ ವೆಂದರೇನು? ಎಂಬುದನ್ನು ನೋಡೋಣ. ಅಂತೇ ಭವಮ್ = ಅಂತ್ಯಮ್. ಎಂದರೆ, ಕೊನೆಗೊಳ್ಳುವ ಪ್ರಮಾಣ. ಶಾಸ್ತ್ರವು ಜಿಜ್ಞಾಸುಗಳಿಗೆ ಬ್ರಹ್ಮತತ್ತ್ವವನ್ನು ಸರಿಯಾಗಿ ತಿಳಿಸಿಕೊಟ್ಟು ‘ತಾನು ಪ್ರಮಾಣವೂ ಅಲ್ಲ’ ಎಂಬುದನ್ನೂ ತಿಳಿಸಿಕೊಡುತ್ತದೆ. ಅಂದರೆ ಎಲ್ಲವೂ ಬ್ರಹ್ಮವೆಂದು ಅರ್ಥವಾದಮೇಲೆ ಶಾಸ್ತ್ರವಾದರೂ ಬ್ರಹ್ಮಕ್ಕಿಂತ ಭಿನ್ನವಾಗಿ ಉಳಿದೀತೇ? ಖಂಡಿತಾ ಇಲ್ಲ. ಶಾಸ್ತ್ರವೂ ಬ್ರಹ್ಮವೇ ಆಗಿಬಿಡುತ್ತದೆ. ಶಾಸ್ತ್ರವು ಸತ್ಯವಾಗಿ ಪ್ರಮಾಣವಾಗಿ ಉಳಿಯುವದಿಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.22">
		<p class="intro-shloka">॥ ಶ್ರವಣಾದಿಸಾಧನಸ್ವರೂಪವಿದೇ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮವಿದ್ಯಾಫಲಪ್ರಾಪ್ತ್ಯೈ ಶ್ರವಣಾದಿಪ್ರದರ್ಶಕಮ್।<br />ಜ್ಞಾನಸಾಧನಮರ್ಮಜ್ಞಂ ವಂದೇ <strong>ಶಂಕರ</strong>ದೇಶಿಕಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨೨</span><br /><span class="num">೨೯೬.</span> ‘ಶ್ರವಣ’ದಿಂದಲೇ ‘ಬ್ರಹ್ಮಜ್ಞಾನ’</h1>
		<p class="bhashya-verse">ಶ್ರವಣಾದಿಪೂರ್ವಕಂ ಹಿ ವಿದ್ಯಾಫಲಮ್।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೧</p>
		<p class="bhashya-verse-meaning">ಶ್ರವಣಾದಿಗಳ ಮೂಲಕವೇ ಅಲ್ಲವೇ, ಬ್ರಹ್ಮವಿದ್ಯೆಯೆಂಬ ಫಲವು ದೊರಕುವದು?</p>
		<p class="description">ಬ್ರಹ್ಮವಿದ್ಯೆಯನ್ನು ಹೊಂದುವದಕ್ಕೆ ನಾವೇನು ಮಾಡಬೇಕು? ಎಂಬುದು ಎಲ್ಲ ಸಾಧಕರ ಪ್ರಶ್ನೆ! ಒಬ್ಬೊಬ್ಬ ಗುರುಗಳು ಒಂದೊಂದು ವಿಧವಾದ ಸಾಧನವನ್ನು ಉಪದೇಶಿಸುತ್ತಾರೆ. ಜಪ, ಪೂಜೆ, ಪಾರಾಯಣ, ಹೋಮ, ಉಪವಾಸ, ಧ್ಯಾನ, ಮೌನ, ಯೋಗಾಸನ, ಪ್ರಾಣಾಯಾಮವೇ ಮುಂತಾದ ನಾನಾ ಸಾಧನಗಳನ್ನು ಮಾಡಿದರೆ ಅದರಿಂದ ಬ್ರಹ್ಮವಿದ್ಯೆಯು ಉಂಟಾಗುತ್ತದೆ ಎಂದು ಅನೇಕರು ಭಾವಿಸುತ್ತಾರೆ.</p>
		<p class="description">ಕೇವಲ ಇಷ್ಟು ಮಾತ್ರದಿಂದ ಆತ್ಮವಿದ್ಯೆಯು ದಕ್ಕುವದಿಲ್ಲ. ಹಾಗಾದರೆ ಮತ್ತೆ ಏತರಿಂದ? ಎಂದರೆ, ವೇದಾಂತವಾಕ್ಯಾರ್ಥಶ್ರವಣದಿಂದ. ವೇದಾಂತಗಳೆಂದರೆ ಉಪನಿಷತ್ತುಗಳು. ಉಪನಿಷತ್ತುಗಳ ಸಂದೇಶಗಳನ್ನು ಸದ್ಗುರುಗಳಿಂದ ಸರಿಯಾಗಿ ಶ್ರವಣಮಾಡುತ್ತಿದ್ದರೆ ಮಾತ್ರ ಅದರಿಂದ ವಿವೇಕಜ್ಞಾನವು ಉಂಟಾಗುತ್ತದೆ. ವಿವೇಕದಿಂದ ಆತ್ಮಜ್ಞಾನವು ಹುಟ್ಟುತ್ತದೆ.</p>
		<p class="description">ಇಲ್ಲಿ ಶ್ರವಣವೆಂದರೆ ಸುಮ್ಮನೆ ಕೇಳುವದಲ್ಲ. ಏಕಾಗ್ರತೆಯಿಂದ ಶ್ರದ್ಧೆಯಿಂದ ಅನುಭವಕ್ಕೆ ಬರುವಂತೆ ಕೇಳುವದೇ ಶ್ರವಣವು. ಶ್ರವಣವಾದ ಮೇಲೆ ಅದನ್ನೇ ಮನನ ಮಾಡಿ ಅನಂತರ ನಿದಿಧ್ಯಾಸನ ಮಾಡಿದಾಗ ಆತ್ಮವಿದ್ಯೆಯು ಉಂಟಾಗುತ್ತದೆ. ಸಾಧನಚತುಷ್ಟಯ ಸಂಪನ್ನರಾದ ಉತ್ತಮಾಧಿಕಾರಿಗಳು ಸದ್ಗುರುಗಳಿಂದ ವೇದಾಂತ ವಾಕ್ಯಾರ್ಥವನ್ನು ಶ್ರದ್ಧೆಯಿಂದ ಶ್ರವಣಮಾಡಿದರೆ ಅಂಥವರ ಮನಸ್ಸಿನಲ್ಲಿ ಬ್ರಹ್ಮಾತ್ಮಜ್ಞಾನವು ಉಂಟಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.23">
		<p class="intro-shloka">॥ ಸಾಧನರಹಸ್ಯಪ್ರದರ್ಶಕಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮವಿದ್ಯಾಸಾಧನಾನಾಂ ಮರ್ಮಜ್ಞಂ <strong>ಶಂಕರಂ</strong> ಗುರುಮ್।<br />ಕರ್ಮಯೋಗರಹಸ್ಯಜ್ಞಂ ವಂದೇಽವಿದ್ಯಾನಿವೃತ್ತಯೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨೩</span><br /><span class="num">೨೯೭.</span> ಕರ್ಮಯೋಗವು ಮುಕ್ತಿಸಾಧನ ಹೇಗೆ?</h1>
		<p class="bhashya-verse">ಕರ್ಮಯೋಗೇನ ಶುದ್ಧಸತ್ತ್ವಸ್ಯ ಜ್ಞಾನನಿಷ್ಠಾಯೋಗ್ಯತಾಪ್ರಾಪ್ತಿ-ದ್ವಾರೇಣ ಜ್ಞಾನೋತ್ಪತ್ತಿಹೇತುತ್ವೇನ ಚ ನಿಃಶ್ರೇಯಸಹೇತುತ್ವಮಪಿ ಪ್ರತಿಪದ್ಯತೇ।</p>
		<p class="bhashya-verse-source">ಗೀತಾಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಕರ್ಮಯೋಗದಿಂದ ಚಿತ್ತಶುದ್ಧಿಯು ಉಂಟಾಗುತ್ತದೆ. ಅನಂತರ ಅದರಿಂದ ಜ್ಞಾನನಿಷ್ಠಾಪ್ರಾಪ್ತಿಗೆ ಯೋಗ್ಯತೆಯನ್ನು ಪಡೆದು ಅನಂತರ ಜ್ಞಾನವು ಉಂಟಾಗುವದಕ್ಕೆ ಸಹಾಯಕವಾಗಿ ಆಮೇಲೆ ಕ್ರಮವಾಗಿ ಕರ್ಮಯೋಗದಿಂದ ಮೋಕ್ಷವೂ ದೊರಕುತ್ತದೆ.</p>
		<p class="description">ಕರ್ಮಯೋಗವು ಬ್ರಹ್ಮಜ್ಞಾನಪ್ರಾಪ್ತಿಗೆ ಬಹಿರಂಗಸಾಧನವು. ಮಂದಾಧಿಕಾರಿಗಳಿಗೆ ಮೊಟ್ಟ ಮೊದಲನೆಯ ಉಪದೇಶವೇ ಕರ್ಮಯೋಗವು. ಇದು ಅತ್ಯಂತಸುಲಭವಾದ ಹಾಗೂ ಸರಳವಾದ ಸಾಧನ. ಇದನ್ನು ಮಾಡುತ್ತಾ ಬಂದರೆ ಮುಮುಕ್ಷುಗಳಿಗೆ ಚಿತ್ತಶುದ್ಧಿಯು ಉಂಟಾಗುತ್ತದೆ. ಚಿತ್ತಶುದ್ಧಿಯು ಆಯಿತೆಂದರೆ ಜಿಜ್ಞಾಸು ಸಾಧಕರಿಗೆ ಅರ್ಧ ಆತ್ಮಜ್ಞಾನವು ಉಂಟಾದಂತೆಯೇ.</p>
		<p class="description">ಚಿತ್ತಶುದ್ಧಿಯುಳ್ಳವನೇ ಮುಂದೆ ಶ್ರವಣಕ್ಕೆ ಅಧಿಕಾರಿಯಾಗುತ್ತಾನೆ. ವೇದಾಂತವಾಕ್ಯಗಳನ್ನು ಎಲ್ಲರೂ ಕೇಳಬಹುದು. ಆದರೆ ಅದರ ಅರ್ಥವು ಒಳಗಡೆಗೆ ಇಳಿಯಬೇಕಾದರೆ ಅಂತಃಕರಣಕ್ಕೆ ಯೋಗ್ಯತೆಯು ಇರಬೇಕಲ್ಲವೆ? ಅರ್ಥವಾಗುವಂತೆ ಕೇಳಿದರೇ ಅದು ಶ್ರವಣವೆನಿಸುತ್ತದೆ. ಶ್ರದ್ಧೆಯಿಂದ ಏಕಾಗ್ರತೆಯಿಂದ ಶ್ರವಣಮಾಡಿದಾಗ ಅದು ಮನನಕ್ಕೆ ಸಹಾಯಕವಾಗುತ್ತದೆ. ಅನಂತರ ನಿದಿಧ್ಯಾಸನಮಾಡಿದಾಗ ಖಂಡಿತವಾಗಿ ಆತ್ಮಜ್ಞಾನವೇ ಉದಯಿಸುತ್ತದೆ. ಆತ್ಮಜ್ಞಾನವು ಉಂಟಾದಕೂಡಲೇ ಮೋಕ್ಷವು ದೊರಕಿದಂತೆಯೇ. ಆದ್ದರಿಂದ ಕರ್ಮಯೋಗವು ಜಿಜ್ಞಾಸುಗಳಿಗೆ ಬಹುಮುಖ್ಯವಾದ ಸಾಧನವಾಗಿದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.24">
		<p class="intro-shloka">॥ ಕರ್ಮಸಂಬಂಧರಹಿತಾಯ ಶಂಕರಾಯ ನಮಃ ॥</p> 
		<p class="shloka">ಅವಿದ್ಯಾಕಾಮಕರ್ಮಾದಿಸರ್ವದೋಷವಿವರ್ಜಿತಮ್।<br />ಬ್ರಹ್ಮಾತ್ಮಜ್ಞಾನಸಂಪನ್ನಂ ಸದ್ಗುರುಂ <strong>ಶಂಕರಂ</strong> ಭಜೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨೪</span><br /><span class="num">೨೯೮.</span> ಶಾಸ್ತ್ರೀಯಕರ್ಮಗಳೂ ಅಜ್ಞಾನಿಗೇ!</h1>
		<p class="bhashya-verse">ಅವಿದ್ಯಾದಿದೋಷವತಃ ಏವ ಕರ್ಮಾಣಿ ವಿಧೀಯಂತೇ, ನ ತು ಅದ್ವೈತಾತ್ಮಜ್ಞಾನವತಃ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಅವಿದ್ಯೆಯೇ ಮುಂತಾದ ದೋಷವುಳ್ಳವನಿಗೇ ಶಾಸ್ತ್ರದಲ್ಲಿ ಕರ್ಮಗಳನ್ನು ವಿಧಿಸಿದ್ದಾರೆಯೇ ಹೊರತು ಅದ್ವೈತಾತ್ಮಜ್ಞಾನವುಳ್ಳವನಿಗಲ್ಲ.</p>
		<p class="description">ಕರ್ಮಗಳೆಂದರೆ—ಶಾಸ್ತ್ರದಲ್ಲಿ ಮಾಡಬೇಕೆಂದು ವಿಧಿಸಿರುವ ಹೋಮ, ಜಪ, ಪೂಜಾ ಮುಂತಾದ ಅನುಷ್ಠಾನಗಳು. ಈ ಕರ್ಮಗಳನ್ನು ಅನುಷ್ಠಾನಮಾಡುವದೇನು ಅಷ್ಟೊಂದು ಸುಲಭವಲ್ಲ! ಜನ್ಮದಿಂದ ದ್ವಿಜನಾಗಿರಬೇಕು, ಉಪವೀತನಾಗಿ ವೇದಾಧ್ಯಯನ ಸಂಪನ್ನನಾಗಿರಬೇಕು. ಗೃಹಸ್ಥನಾಗಿ ಆಹಿತಾಗ್ನಿಯಾಗಿರಬೇಕು. ಸದಾ ಉಪವೀತಿಯಾಗಿ ಸದಾ ಬದ್ಧಶಿಖನಾಗಿರಬೇಕು. ಅರ್ಥಿಯಾಗಿ ಸಮರ್ಥನಾಗಿ ಕ್ರಮವನ್ನು ಬಲ್ಲವನಾಗಿದ್ದರೆ ಅಂಥವನಿಗೆ ಕರ್ಮಗಳಲ್ಲಿ ಅಧಿಕಾರ, ಪ್ರವೇಶ. ಇಂಥ ಒಬ್ಬ ಕರ್ಮಿಯನ್ನು ಬ್ರಹ್ಮಜ್ಞಾನಿಯೆಂದು ಕರೆಯಲಾಗುವುದಿಲ್ಲ. ಲೋಕದ ದೃಷ್ಟಿಯಿಂದ ಇವನೊಬ್ಬ ಮಹಾತ್ಮ , ನಿಜವಾಗಿಯೂ ಈತನು ವಿಭೂತಿಪುರುಷನೇ, ಈತ ನಿಜವಾಗಿಯೂ ವೇದಪುರುಷನೇ. ಇವನು ಸರ್ವರಿಗೂ ವಂದ್ಯನಾಗಿರುತ್ತಾನೆ. ದಿಟ!</p>
		<p class="description">ಆದರೆ ಇವನಿಗೂ ಅವಿದ್ಯೆಯು ಇದ್ದೇ ಇದೆ. ಇಲ್ಲಿ ಅವಿದ್ಯೆಯೆಂದರೆ ದೇಹಾಧ್ಯಾಸವು. ದೇಹವನ್ನು ತಾನೆಂದು ತಿಳಿದೇ ಅಲ್ಲವೆ, ಈತನು ಈ ಕರ್ಮಗಳನ್ನು ಮಾಡಲು ಹೊರಟಿರುತ್ತಾನೆ? ದೇಹವು ತಾನಲ್ಲವೆಂದೂ, ಅಕರ್ತೃವಾದ ಅಭೋಕ್ತೃವಾದ ಬ್ರಹ್ಮವೇ ತಾನೆಂದೂ ಈತನಿಗೆ ತಿಳಿದುಬಿಟ್ಟಿದ್ದಿದ್ದರೆ ಈತನು ಕರ್ಮಗಳನ್ನು ಮಾಡುತ್ತಲೇ ಇರಲಿಲ್ಲ. ಇವನಿಗೆ ಅವಿದ್ಯಾಕಾಮಕರ್ಮಗಳು ಇದ್ದೇ ಇವೆ. ಆದ್ದರಿಂದ ಇವನು ಆತ್ಮಜ್ಞಾನಿಯಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.25">
		<p class="intro-shloka">॥ ತುರೀಯಸ್ವರೂಪವಿದೇ ಶಂಕರಾಯ ನಮಃ ॥</p> 
		<p class="shloka">ತುರೀಯಾತ್ಮಪರಂ ಶಾಂತಂ ತೃಷ್ಣಾದೋಷಾದಿವರ್ಜಿತಮ್।<br /><strong>ಶಂಕರಂ</strong> ಸದ್ಗುರುಂ ವಂದೇ ತುರೀಯಾತ್ಮ ತ್ವಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨೫</span><br /><span class="num">೨೯೯.</span> ‘ತುರೀಯ’ನೇ ಪರಮಾರ್ಥ</h1>
		<p class="bhashya-verse">ನ ಹಿ ತುರೀಯಸ್ಯ ಆತ್ಮತ್ವಾವಗಮೇ ಸತಿ ಅವಿದ್ಯಾತೃಷ್ಣಾದಿ ದೋಷಾಣಾಂ ಸಂಭವೋಽಸ್ತಿ।</p>
		<p class="bhashya-verse-source">ಮಾಂಡೂಕ್ಯಭಾಷ್ಯ ಮಂತ್ರ ೭</p>
		<p class="bhashya-verse-meaning">ತುರೀಯನೇ ತಾನೆಂದು ಅರ್ಥವಾಗಿಬಿಟ್ಟರೆ ಅಂಥವನಿಗೆ ಅವಿದ್ಯೆ, ಆಶೆ ಮುಂತಾದ ದೋಷಗಳು ಇರಲಾರವು.</p>
		<p class="description">ಆತ್ಮನನ್ನು ತಿಳಿಸುವುದಕ್ಕಾಗಿ ಮಾಂಡೂಕ್ಯ ಉಪನಿಷತ್ತಿನಲ್ಲಿ “<strong>ಅವಸ್ಥಾತ್ರಯ</strong>” ಪ್ರಕ್ರಿಯೆಯನ್ನು ಬಳಸಿಕೊಂಡಿರುತ್ತದೆ. ಜಾಗ್ರತ್, ಸ್ವಪ್ನ, ಸುಷುಪ್ತಿಗಳೆಂಬ ಮೂರವಸ್ಥೆಗಳ ಸಂಬಂಧದಿಂದ ಆತ್ಮನಿಗೆ <strong>ವೈಶ್ವಾನರ</strong>,<strong> ತೈಜಸ</strong>,<strong> ಪ್ರಾಜ್ಞ</strong>ನೆಂಬ ಹೆಸರುಗಳು ಬರುತ್ತವೆ. ಇಡೀ ಎಚ್ಚರವನ್ನು ಉಪಾಧಿಯನ್ನಾಗಿ ಉಳ್ಳವನಾದಾಗ ಆತ್ಮನಿಗೆ <strong>ವೈಶ್ವಾನರ</strong> ಎಂದು ಹೆಸರು. ಇವನು <strong>ಸ್ಥೂಲಭುಕ್</strong> ಎನಿಸುತ್ತಾನೆ. ಇವನಿಗೇ ಕನಸೆಂಬ ಉಪಾಧಿಯಿಂದ <strong>ತೈಜಸ</strong> ಎಂದು ಹೆಸರು. ಇವನು <strong>ಸೂಕ್ಷ್ಮಭುಕ್</strong> ಎನಿಸುತ್ತಾನೆ. ಇವನಿಗೇ ಗಾಢನಿದ್ರೆಯ ಉಪಾಧಿಯಿಂದ <strong>ಪ್ರಾಜ್ಞ</strong>ನೆಂದು ಹೆಸರು. ಇವನು <strong>ಪ್ರಜ್ಞಾನಘನ</strong>ನೆನಿಸುತ್ತಾನೆ.</p>
		<p class="description">ಈ ಮೂರೂ ಅವಸ್ಥೆಗಳ ಸಂಬಂಧವಿಲ್ಲದೆ, ಈ ಮೂರಕ್ಕೂ ಸಾಕ್ಷಿಯಾಗಿರುವ ಆತ್ಮನಿಗೆ ‘<strong>ತುರೀಯ</strong>’ ಎಂದು ಹೆಸರು. ‘<strong>ತುರೀಯ</strong>’ ನೆಂದರೆ ನಾಲ್ಕನೆಯವನು ಎಂದರ್ಥ. ಮಾಯಾಸಂಖ್ಯೆಗಳಾದ ವೈಶ್ವಾನರ, ತೈಜಸ ಮತ್ತು ಪ್ರಾಜ್ಞರ ದೃಷ್ಟಿಯಿಂದ ಆತ್ಮನನ್ನು <strong>ತುರೀಯ</strong> ಎಂದು ಕರೆದಿದೆ. ಈ ತುರೀಯನೇ ಪರಮಾರ್ಥನಾದ ಆತ್ಮನು. ನಿಜವಾಗಿ ನೋಡಿದರೆ ಆತ್ಮನು ವೈಶ್ವಾನರನೂ ಅಲ್ಲ , ತೈಜಸನೂ ಅಲ್ಲ , ಪ್ರಾಜ್ಞನೂ ಅಲ್ಲ. ಅವಸ್ಥಾತ್ರಯ ರಹಿತನಾದ ಆತ್ಮನೇ ತುರೀಯನು. ಇವನೇ ತಾನೆಂದು ತಿಳಿದರೆ ಅವಿದ್ಯಾಕಾಮಕರ್ಮಗಳ ಸಂಬಂಧವು ಇರಲಾರದು. ತುರೀಯಾತ್ಮನಿಷ್ಠನೇ ಬ್ರಹ್ಮಜ್ಞಾನಿಯು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.26">
		<p class="intro-shloka">॥ ಬ್ರಹ್ಮವಿದ್ಯಾಪ್ರವೀಣಾಯ ಶಂಕರಾಯ ನಮಃ ॥</p> 
		<p class="shloka">ರಾಗದ್ವೇಷವಿನಿರ್ಮುಕ್ತಂ ಸರ್ವತ್ರಸಮದರ್ಶನಮ್।<br />ಶಾಸ್ತ್ರಾರ್ಥಕೋವಿದಂ ನೌಮಿ <strong>ಶಂಕರಂ</strong> ಕರುಣಾಲಯಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨೬</span><br /><span class="num">೩೦೦.</span> ‘ರಾಗದ್ವೇಷ’ಗಳಿಂದ ಎಂಥ ಅನರ್ಥ!</h1>
		<p class="bhashya-verse">ರಾಗದ್ವೇಷಪ್ರಯುಕ್ತಃ ಪುರುಷೋ ಮನ್ಯತೇ ಶಾಸ್ತ್ರಾರ್ಥಮಪಿ ಅನ್ಯಥಾ, ಪರಧರ್ಮೋಽಪಿ ಧರ್ಮತ್ವಾತ್ ಅನುಷ್ಠೇಯ ಏವ ಇತಿ।</p>
		<p class="bhashya-verse-source">ಗೀತಾಭಾಷ್ಯ ೩-೩೫</p>
		<p class="bhashya-verse-meaning">ರಾಗದ್ವೇಷಗಳಿಂದ ಪ್ರಯುಕ್ತನಾದ ಮನುಷ್ಯನು ಶಾಸ್ತ್ರಾರ್ಥವನ್ನೂ ವಿರುದ್ಧವಾಗಿಯೇ ತಿಳಿದುಕೊಳ್ಳುತ್ತಾನೆ, ಪರಧರ್ಮವನ್ನೂ ಸ್ವಧರ್ಮವೆಂದೇ ವಾದಮಾಡುತ್ತಾನೆ, ಸ್ವಧರ್ಮವನ್ನೂ ಪರಧರ್ಮವೆಂದೇ ಬಗೆಯುತ್ತಾನೆ.</p>
		<p class="description">ಭಗವಂತನು ಪ್ರತಿಯೊಬ್ಬ ಮಾನವನಿಗೂ ಬುದ್ಧಿಯನ್ನೂ ವಿವೇಕಸಾಮರ್ಥ್ಯವನ್ನೂ ಕೊಟ್ಟಿರುತ್ತಾನೆ. ಇದನ್ನು ಸರಿಯಾಗಿ ಉಪಯೋಗಿಸಿಕೊಂಡರೆ ಉದ್ಧಾರವಾಗುತ್ತಾನೆ. ಆದರೆ ಪ್ರತಿಯೊಬ್ಬ ಮನುಷ್ಯನಿಗೂ ಅವನವನ ಸ್ವಭಾವಕ್ಕೆ ತಕ್ಕಂತೆ ರಾಗದ್ವೇಷಗಳು ತುಂಬಿಕೊಂಡಿರುತ್ತವೆ. ತನ್ನ ವೈಯ್ಯಕ್ತಿಕ ರಾಗದ್ವೇಷಗಳನ್ನು ಬಿಟ್ಟು ಪ್ರಪಂಚವನ್ನು ಪರಮಾತ್ಮನ ಸ್ವರೂಪವನ್ನಾಗಿ ಕಾಣಬೇಕು.</p>
		<p class="description">ರಾಗದ್ವೇಷಗಳಿಂದ ತುಂಬಿರುವ ಮನುಷ್ಯನಿಗೆ ಎಲ್ಲಿಯೂ ಸುಖವಿಲ್ಲ, ಎಲ್ಲಿಯೂ ಆನಂದವಿಲ್ಲ, ಎಲ್ಲಿಯೂ ಶಾಂತಿಯಿಲ್ಲ. ಇಂಥವನ ಕಣ್ಣಿಗೆ ಯಾವಾಗಲೂ ಎಲ್ಲ ವಸ್ತುಗಳಲ್ಲಿಯೂ ಬರೀ ದೋಷ ಗಳೇ ಕಾಣುತ್ತಿರುತ್ತವೆ. ಈ ಮನುಷ್ಯನಿಗೆ ಅಂತಃಕರಣದ ಶುದ್ಧಿಯು ಇರುವದಿಲ್ಲವಾದ್ದರಿಂದ ಒಣ ವಾದವನ್ನು ಮಾಡುತ್ತಾ ಕಾಲವನ್ನು ಕಳೆಯುತ್ತಾನೆ. ತರ್ಕದಿಂದ ಏನು ಬೇಕಾದರೂ ಸಾಧಿಸಬಹುದು. ತರ್ಕದಿಂದ ಸತ್ಯವನ್ನು ಸುಳ್ಳನ್ನಾಗಿಯೂ, ಸುಳ್ಳನ್ನು ಸತ್ಯವನ್ನಾಗಿಯೂ ಮಾಡಬಹುದು.</p>
		<p class="description">ಆದ್ದರಿಂದ ಸಾಧಕನಾದ ಜಿಜ್ಞಾಸುವು ರಾಗದ್ವೇಷಗಳನ್ನು ಕೈಬಿಟ್ಟು ಒಣತರ್ಕವನ್ನೂ ದೂರಕ್ಕೆ ಬಿಸಾಡಿಬಿಟ್ಟು ಎಲ್ಲ ಕಡೆಗಳಲ್ಲೂ ಪರಮಾತ್ಮನನ್ನೇ ಕಾಣುತ್ತಾ ಸಾತ್ತ್ವಿಕನಾಗಿದ್ದು ಸುಖಿಯಾಗಿರಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.27">
		<p class="intro-shloka">॥ ಪ್ರಾಪ್ತಾಮೃತತ್ವಾಯ ಶಂಕರಾಯ ನಮಃ ॥</p>
		<p class="shloka">ಪ್ರಾಪ್ತಾಮೃತತ್ವಂ ಬ್ರಹ್ಮಿಷ್ಠಂ ಬ್ರಹ್ಮವಿದ್ಯಾಪ್ರಭಾವತಃ।<br />ತ್ಯಕ್ತಾಮರತ್ವಂ ಸರ್ವಜ್ಞಂ <strong>ಶಂಕರಂ</strong> ಪಂಡಿತಂ ಭಜೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨೭</span><br /><span class="num">೩೦೧.</span> ಅಮರತ್ವವೂ ಅಮೃತತ್ವವೂ</h1>
		<p class="bhashya-verse">ಅಮರತ್ವಮಪಿ ದೇವಾನಾಂ ಚಿರಕಾಲಾವಸ್ಥಾಯಿತ್ವಮೇವ, ನ ತು ಆತ್ಯಂತಿಕಮ್।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೨-೧೭</p>
		<p class="bhashya-verse-meaning">ದೇವತೆಗಳ ‘ಅಮರತ್ವ’ವೆಂಬುದು ‘ಬಹಳ ದೀರ್ಘಕಾಲವಿರುವುದು’ ಎಂಬರ್ಥದಲ್ಲಿಯೇ ಹೊರತು ಇದು ಆತ್ಯಂತಿಕವಾದ ‘ಅಮೃತತ್ವ’ವಲ್ಲ.</p>
		<p class="description">ವೇದಾಂತಗಳಲ್ಲಿ ಅಮರತ್ವ, ಅಮೃತತ್ವ ಎಂಬ ಎರಡು ಶಬ್ದಗಳನ್ನು ಮತ್ತೆ ಮತ್ತೆ ಬಳಸುತ್ತಾರೆ. ದೇವತೋಪಾಸನೆಯಿಂದ ಅಮರತ್ವವು ಉಂಟಾಗುತ್ತದೆ, ಆತ್ಮಜ್ಞಾನದಿಂದ ಅಮೃತತ್ವವು ಉಂಟಾಗುತ್ತದೆ. ದೇವತೆಗಳಿಗೆ ‘ಅಮರ’ರು ಎಂದು ಹೆಸರು. ಇವರ ಸ್ಥಾನಕ್ಕೆ ‘ಅಮರತ್ವ’ ಎಂದು ಹೆಸರು. ‘ಅಮರ’ರೆಂದರೆ ಸಾಯದಿರುವವರು ಎಂದರ್ಥ. ಸಾಯದಿರುವವರು ಎಂದರೇನರ್ಥ? ಇದು ಸಾಧ್ಯವೇ? ಹುಟ್ಟಿದಮೇಲೆ ಪ್ರತಿಯೊಬ್ಬರೂ ಸಾಯಲೇ ಬೇಕಲ್ಲವೆ? ಆದ್ದರಿಂದ ‘ಅಮರ’ರು (ಸಾಯದಿರುವವರು) ಎಂದರೆ ಬಹಳ ದೀರ್ಘಕಾಲದ ವರೆಗೂ ಬದುಕಿರುವವರು ಎಂದೇ ಅರ್ಥ. ಇವರೇನು ಬ್ರಹ್ಮಜ್ಞಾನಿಗಳಾಗಿರಬೇಕಾಗಿಲ್ಲ.</p>
		<p class="description">ಇನ್ನು ‘ಅಮೃತ’ರು ಎಂದರೆ ‘ಸಾವಿಲ್ಲದವರು’ ಎಂದರ್ಥ. ಇವರ ಸ್ಥಿತಿಗೆ ‘ಅಮೃತತ್ವ’ ಎಂದು ಹೆಸರು. ಬ್ರಹ್ಮಜ್ಞಾನದಿಂದ ‘ಅಮೃತತ್ವ’ವು ದೊರಕುತ್ತದೆ. ಸರಿ, ಬ್ರಹ್ಮಜ್ಞಾನಿಗಳೂ ಸಾಯಲೇಬೇಕಲ್ಲವೆ? ಎಂದರೆ, ಹೌದು, ಬ್ರಹ್ಮಜ್ಞಾನಿಗಳ ಶರೀರವು ಖಂಡಿತವಾಗಿ ಸಾಯುತ್ತದೆ. ಆದರೆ ಇವರು ಸಾವಿಲ್ಲದ ಆತ್ಮನನ್ನೇ ತಾನೆಂದು ತಿಳಿದಿರುವದರಿಂದ ಇವರ ಸ್ವರೂಪಕ್ಕೆ ‘ಸಾವು’ ಇರುವುದಿಲ್ಲ. ತನಗೆ ಜನ್ಮವೇ ಇಲ್ಲವೆಂದು ತಿಳಿದಿರುವ ಆತ್ಮಜ್ಞಾನಿಗೆ ಮರಣದ ಕಲ್ಪನೆಯೂ ಹೊಂದುವುದಿಲ್ಲವಷ್ಟೆ? ದೇವತೆಗಳ ಸ್ಥಾನ ‘ಅಮರ’. ಆತ್ಮನ ಸ್ವರೂಪವು “ಅಮೃತ”. ಮಾನವರಾದ ನಾವುಗಳು ಆತ್ಮಜ್ಞಾನದಿಂದ ಅಮೃತತ್ವವನ್ನು ಹೊಂದೋಣ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.28">
		<p class="intro-shloka">॥ ಚಿನ್ಮಾತ್ರಸ್ವರೂಪಾಯ ಶಂಕರಾಯ ನಮಃ ॥</p>
		<p class="shloka">ಚೈತನ್ಯಂ <strong>ಶಂಕರಂ</strong> ಶಾಂತಂ ಜ್ಞಪ್ತಿಮಾತ್ರಸ್ವರೂಪಕಮ್।<br />ಸಚ್ಚಿದಾನಂದರೂಪಂ ತಂ ವಂದೇ ಮಂಗಳರೂಪಿಣಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨೮</span><br /><span class="num">೩೦೨.</span> ವಿಜ್ಞಾನಸ್ವರೂಪವೇ ಬ್ರಹ್ಮ</h1>
		<p class="bhashya-verse">ಯತ್ ಬ್ರಹ್ಮಣೋ ವಿಜ್ಞಾನಂ ತತ್ ಸವಿತೃಪ್ರಕಾಶವತ್ ಅಗ್ನ್ಯುಷ್ಣವಚ್ಚ ಸ್ವರೂಪಮೇವ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೧</p>
		<p class="bhashya-verse-meaning">ಬ್ರಹ್ಮದ ಜ್ಞಾನವೆಂಬುದು ಸೂರ್ಯನ ಪ್ರಕಾಶದಂತೆ, ಅಗ್ನಿಯ ಬಿಸಿಯಂತೆ ಬ್ರಹ್ಮ ಕ್ಕೆ ಸ್ವರೂಪವೇ ಆಗಿದೆ.</p>
		<p class="description">ಉಪನಿಷತ್ತುಗಳಲ್ಲಿ ಬ್ರಹ್ಮವನ್ನು—ಚೈತನ್ಯ, ಜ್ಞಾನ, ಜ್ಞಪ್ತಿ, ಚಿನ್ಮಾತ್ರ, ಪ್ರಜ್ಞಾನ, ವಿಜ್ಞಾನ, ಸರ್ವಜ್ಞ, ಸರ್ವವಿತ್—ಮುಂತಾಗಿ ಕರೆದಿರುತ್ತಾರೆ. ಈ ಜ್ಞಾನವು ಅಂತಃಕರಣದಲ್ಲಿ ಏಳುವ ವೃತ್ತಿರೂಪವಾದ ಪ್ರತ್ಯಯಗಳಲ್ಲ. ಪ್ರತ್ಯಯಗಳು ಅನಿತ್ಯವಾದ ವೃತ್ತಿಗಳು. ಇವು ಜಡವಾದ ವಿಕಾರಗಳು. ಇವಕ್ಕೆ <strong>“ಬೌದ್ಧಪ್ರತ್ಯಯ”</strong>ಗಳೆಂದು ಹೆಸರು. ಶಾಸ್ತ್ರಪಾಂಡಿತ್ಯವೆಲ್ಲ ಬೌದ್ಧಪ್ರತ್ಯಯಗಳೇ.</p>
		<p class="description">ಆದರೆ ‘ಜ್ಞಾನಂ ಬ್ರಹ್ಮ’ ಎನ್ನುವಾಗ ಮಾತ್ರ ಈ ಪ್ರತ್ಯಯವಲ್ಲ. ಬ್ರಹ್ಮವೇ ಜ್ಞಾನ, ಜ್ಞಾನವೇ ಬ್ರಹ್ಮ. ಇಲ್ಲಿ ಜ್ಞಾನವು ಬ್ರಹ್ಮದ ಧರ್ಮವಲ್ಲ, ಬ್ರಹ್ಮಕ್ಕೆ ವಿಶೇಷಣವೂ ಅಲ್ಲ ; ಈ ಜ್ಞಾನವು, ‘<strong>ತ್ರಿಪುಟಿ</strong>’ಯ ಜ್ಞಾನವಲ್ಲ. ಜ್ಞಾತೃ, ಜ್ಞಾನ, ಜ್ಞೇಯಗಳ ಸಮೂಹಕ್ಕೆ ‘ತ್ರಿಪುಟಿ’ ಎಂದು ಹೆಸರು. ಬ್ರಹ್ಮಕ್ಕೂ ಜ್ಞಾನಕ್ಕೂ ಯಾವ ಭೇದವೂ ಇಲ್ಲ. ‘ಸೂರ್ಯಪ್ರಕಾಶ’ ಎಂದರೆ ಸೂರ್ಯಸ್ಯ ಪ್ರಕಾಶಃ (ಸೂರ್ಯನ ಪ್ರಕಾಶವು) ಎಂದರ್ಥವಲ್ಲ. ಸೂರ್ಯನೇ ಪ್ರಕಾಶವು ಎಂದರ್ಥ. ಸೂರ್ಯನಿಗೂ ಪ್ರಕಾಶಕ್ಕೂ ಅಭೇದವು. ಅದರಂತೆಯೇ ಬ್ರಹ್ಮವೇ ಜ್ಞಾನಸ್ವರೂಪವಾಗಿದೆ–ಎಂದರ್ಥ. ಅರಿವಿನ ಗಟ್ಟಿಯೇ ಬ್ರಹ್ಮವು. ಇದನ್ನೇ ‘ಜ್ಞಪ್ತಿಸ್ವರೂಪ’ವೆಂದೂ ಕರೆಯುತ್ತಾರೆ. ಚೈತನ್ಯದ ಗಟ್ಟಿಯೇ ಬ್ರಹ್ಮವು. ಬೆಂಕಿಯೇ ಬಿಸಿ, ಬಿಸಿಯೇ ಬೆಂಕಿ, ಸೂರ್ಯನೇ ಬೆಳಕು, ಬೆಳಕೇ ಸೂರ್ಯ. ಇದರಂತೆಯೇ ಬ್ರಹ್ಮವೂ ಜ್ಞಾನಸ್ವರೂಪವಾಗಿರುತ್ತದೆ–ಎಂದು ತಿಳಿಯಬೇಕು. ಈ ಪ್ರಪಂಚವೆಲ್ಲವೂ ವಿಜ್ಞಾನಸ್ವರೂಪವಾದ ಬ್ರಹ್ಮವೇ ಆಗಿದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.29">
		<p class="intro-shloka">॥ ವಿರಕ್ತರಾಜಾಯ ಶಂಕರಾಯ ನಮಃ ॥</p> 
		<p class="shloka">ಸಾಧ್ಯಸಾಧನಸಂಬಂಧಾತ್ ವಿರಕ್ತಂ ಬ್ರಹ್ಮಚಾರಿಣಮ್।<br />ವಂದೇ <strong>ಶ್ರೀಶಂಕರಾಚಾರ್ಯಂ</strong> ಸದಾ ವೈರಾಗ್ಯಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೨೯</span><br /><span class="num">೩೦೩.</span> ವಿರಕ್ತನಿಗೇ ‘ಆತ್ಮಜಿಜ್ಞಾಸೆ’</h1>
		<p class="bhashya-verse">ವಿರಕ್ತಸ್ಯ ಪ್ರತ್ಯಗಾತ್ಮವಿಷಯಾ ಜಿಜ್ಞಾಸಾ ಪ್ರವರ್ತತೇ।</p>
		<p class="bhashya-verse-source">ಕೇನಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಸಾಧ್ಯಸಾಧನಸಂಬಂಧದಿಂದ ವಿರಕ್ತನಾದವನಿಗೆ ಮಾತ್ರವೇ ಪ್ರತ್ಯಗಾತ್ಮನನ್ನು ಅರಿಯುವ ಇಚ್ಛೆಯು ಉಂಟಾಗುತ್ತದೆ.</p>
		<p class="description">‘ಈ ಸಂಸಾರಬಂಧನವು ದುಃಖರೂಪವಾದದ್ದು. ಮಾಡಿ ಪಡೆಯುವದೆಲ್ಲವೂ ಅನಿತ್ಯವಾದದ್ದು. ಸ್ವರ್ಗಲೋಕಕ್ಕೇ ಹೋದರೂ ಅಲ್ಲಿಯೂ ಸುಖವಿಲ್ಲ. ಬ್ರಹ್ಮಲೋಕವೂ ಅನಿತ್ಯವೇ. ಕ್ರಿಯಾಕಾರಕಫಲಗಳೆಲ್ಲವೂ ಅವಿದ್ಯಾಕಲ್ಪಿತವೇ. ಈ ಲೋಕದಲ್ಲಿ ಕಾಣಬರುವ ಧನ ಕನಕ, ಪುತ್ರ ಪೌತ್ರ, ಕೀರ್ತಿ ಅಧಿಕಾರ—ಎಲ್ಲದರಲ್ಲೂ ದುಃಖವೇ ತುಂಬಿದೆ. ಹೀಗೆಯೇ ಪುಣ್ಯಕರ್ಮಗಳಿಂದ ದೊರಕಬಹುದಾದ ಆ ಪುಣ್ಯಲೋಕಗಳಲ್ಲೂ ದುಃಖವೇ ತುಂಬಿರುತ್ತದೆ. ಆದ್ದರಿಂದ ಯಾವ ಲೋಕಕ್ಕೂ ಹೋಗುವದೇ ಬೇಡ. ಈ ಮಾನವ ಜನ್ಮದಲ್ಲಿ ಮೋಕ್ಷವನ್ನೇ ಹೊಂದುವದು ಉತ್ತಮ. ಮೋಕ್ಷವೆಂದರೆ ನನ್ನ ಸ್ವರೂಪವೇ. ಮೋಕ್ಷಪ್ರಾಪ್ತಿಗಾಗಿಯೇ ಭಗವಂತನು ನನಗೆ ಈ ಮಾನವಜನ್ಮವನ್ನು ಕರುಣಿಸಿದ್ದಾನೆ’—ಎಂದು ಯಾವಾತನಿಗೆ ವಿವೇಕವು ಉಂಟಾಗಿದೆಯೋ ಅವನೇ ನಿಜವಾಗಿ ವಿರಕ್ತನು.</p>
		<p class="description">ಇಂಥ ಉತ್ತಮಸಾಧಕನು ಈ ಸಂಸಾರದಿಂದ ವಿರಕ್ತನಾದಮೇಲೆ ಆತ್ಮತತ್ತ್ವವನ್ನು ಅರಿತುಕೊಳ್ಳಲು ವಿಚಾರವನ್ನು ಮಾಡುತ್ತಾನೆ. ಕೀಳಾದ ಅನಿತ್ಯ ಫಲದಿಂದ ವಿರಕ್ತನಾದವನಲ್ಲವೆ, ಮೇಲಿನ ನಿತ್ಯವಾದ ಫಲಕ್ಕಾಗಿ ಪ್ರಯತ್ನಮಾಡುತ್ತಾನೆ? ಸಣ್ಣ ಕೆಲಸದಿಂದ ವಿರಕ್ತನಾದರೇ ಅಲ್ಲವೆ, ಅದಕ್ಕಿಂತ ಉತ್ತಮವಾದ ಹೆಚ್ಚಿನ ಕೆಲಸಕ್ಕಾಗಿ ಪ್ರಯತ್ನ ಮಾಡುತ್ತಾನೆ? ಅನಿತ್ಯವೂ ಅಸಾರವೂ ಅಸತ್ಯವೂ ಆದ ಸಂಸಾರದಿಂದ ವಿರಕ್ತನಾದವನಿಗೇ ಪ್ರತ್ಯಗಾತ್ಮನನ್ನು ತಿಳಿದುಕೊಳ್ಳುವ ವಿಷಯದಲ್ಲಿ ಆಸಕ್ತಿಯುಂಟಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.30">
		<p class="intro-shloka">॥ ಅಂತರ್ಮುಖಸಮಾರಾಧ್ಯಾಯ ಶಂಕರಾಯ ನಮಃ ॥</p>
		<p class="shloka"><strong>ಶಂಕರಂ</strong> ಶಂಕರಂ ಸಾಕ್ಷಾತ್ ಸರ್ವವೇದಾಂತಭಾಸ್ಕರಮ್।<br />ಅಜ್ಞಾನತಿಮಿರಾಪಘ್ನಂ ಬ್ರಹ್ಮನಿಷ್ಠಂ ಗುರುಂ ಭಜೇ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೩೦</span><br /><span class="num">೩೦೪.</span> ವಿದ್ಯೆಯಿಂದಲೇ ‘ಅಮೃತತ್ವ’</h1>
		<p class="bhashya-verse">ತದಿದಮ್ ಅಮೃತತ್ವಂ ಮೋಕ್ಷಾಖ್ಯಂ ಕೇವಲಯಾ ಏವ ಆತ್ಮವಿದ್ಯಯಾ ಕರ್ಮನಿರಪೇಕ್ಷಯಾ ಪ್ರಾಪ್ಯತೇ ॥</p> 
		<p class="bhashya-verse-source">ಬೃಹದಾರಣ್ಯಕಭಾಷ್ಯ ೨-೫-೧೫</p>
		<p class="bhashya-verse-meaning">ಈ ಮೋಕ್ಷವೆಂಬ ಅಮೃತತ್ವವು ಕರ್ಮಗಳ ಹಂಗಿಲ್ಲದ ಕೇವಲ ಆತ್ಮವಿದ್ಯೆಯಿಂದಲೇ ದೊರಕತಕ್ಕದ್ದಾಗಿರುತ್ತದೆ.</p>
		<p class="description">ಕರ್ಮೋಪಾಸನಾದಿಗಳಿಂದ ಮರಣಾನಂತರ, ಲೋಕಾಂತರ ಕಾಲಾಂತರದಲ್ಲಿ ದೊರಕಬಹುದಾದ ಅಮರತ್ವವು ಮೋಕ್ಷವಲ್ಲ. ಮೋಕ್ಷವು ಸ್ವರ್ಗಾದಿಗಳಂತೆ ಉತ್ಪಾದ್ಯವಲ್ಲ , ಪ್ರಾಪ್ಯವಲ್ಲ , ಸಂಸ್ಕಾರ್ಯವಲ್ಲ , ವಿಕಾರ್ಯವೂ ಅಲ್ಲ. ಮುಕ್ತಿಯು ಸ್ವತಃಸಿದ್ಧವಾದದ್ದು.</p>
		<p class="description">ಅಜ್ಞಾನವೇ ಮೋಕ್ಷಕ್ಕೆ ಅಡ್ಡಿಯಾಗಿದೆ, ಅಜ್ಞಾನವೆಂದರೆ ಆತ್ಮಸ್ವರೂಪವನ್ನು ಸರಿಯಾಗಿ ತಿಳಿಯದಿರುವದು, ಸಂಶಯವಾಗಿ ತಿಳಿಯುವದು ಮತ್ತು ವಿರುದ್ಧವಾಗಿ ತಪ್ಪಾಗಿ ತಿಳಿಯುವದು. ಇಂಥ ಅಜ್ಞಾನವನ್ನು ಕಳೆಯಲು ಕೇವಲ ಕರ್ಮಗಳಿಗೆ ಸಾಮರ್ಥ್ಯವಿಲ್ಲ. ವೇದಾಂತ ವಾಕ್ಯಾರ್ಥಜನ್ಯವಿಜ್ಞಾನದಿಂದಲೇ ಅಜ್ಞಾನವು ತೊಲಗುತ್ತದೆ. ಜ್ಞಾನದ ಜೊತೆಯಲ್ಲಿ ಕರ್ಮಾದಿಗಳು ಬದುಕಲಾರವು. ಆದ್ದರಿಂದ ಆತ್ಮಜ್ಞಾನವೊಂದೇ ಸಾಕು, ಮುಕ್ತಿಗೆ.</p>
		<p class="description">ಅಮರತ್ವವೇ ಬೇರೆ, ಅಮೃತತ್ವವೇ ಬೇರೆ; ಅಮರತ್ವವು ಪ್ರಾಪ್ಯ, ಅಮೃತತ್ವವು ನಿತ್ಯಪ್ರಾಪ್ತ ; ಅಮರತ್ವಕ್ಕೆ ಕರ್ಮಗಳು ಸಾಧನ, ಅಮೃತತ್ವಕ್ಕೆ ಜ್ಞಾನಮಾತ್ರ ಸಾಧನ; ಅಮರತ್ವ ಅನಿತ್ಯ, ಅಮೃತತ್ವ ನಿತ್ಯ; ಅಮರತ್ವವು ಲೋಕಾಂತರದಲ್ಲಿ , ಅಮೃತತ್ವವು ಬದುಕಿರುವಾಗಲೇ; ಅಮರತ್ವವು ಅನುಮೇಯ, ಅಮೃತತ್ವವು ಅನುಭವಸಿದ್ಧ! ಮುಕ್ತಿಯೇ ಅಮೃತತ್ವವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-10.31">
		<p class="intro-shloka">॥ ಆಸುರೀಸಂಪತ್ ಪರಿಹಾರಕಾಯ ಶಂಕರಾಯ ನಮಃ ॥</p> 
		<p class="shloka">ಕಾಮಂ ಕ್ರೋಧಂ ಚ ಲೋಭಂ ಚ ತ್ಯಾಜಯಂತಂ ಜಗದ್ಗುರುಮ್।<br />ವಂದೇ ಶ್ರೀ<strong>ಶಂಕರಂ</strong> ಪ್ರಾಜ್ಞಂ ಬ್ರಹ್ಮಿಷ್ಠಂ ಪ್ರೇಮಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಅಕ್ಟೋಬರ್ ೩೧</span><br /><span class="num">೩೦೫.</span> ಈ ‘ಮೂರೇ’ ಸಾಕು, ಸರ್ವಾನರ್ಥಕ್ಕೆ!</h1>
		<p class="bhashya-verse">ಸರ್ವಸ್ಯಾಃ ಆಸುರ್ಯಾಃ ಸಂಪದಃ ಸಂಕ್ಷೇಪೋಽಯಮ್ ಉಚ್ಯತೇ ಕಾಮಃ, ಕ್ರೋಧಃ, ಲೋಭಃ—ಇತಿ, ಯದೇವ ಮೂಲಂ ಸರ್ವಸ್ಯ ಅನರ್ಥಸ್ಯ। ಅತಃ ಏತತ್ ತ್ರಯಂ ತ್ಯಜೇತ್ ॥</p> 
		<p class="bhashya-verse-source">ಗೀತಾಭಾಷ್ಯ ೧೬-೨೧</p>
		<p class="bhashya-verse-meaning">ಕಾಮ, ಕ್ರೋಧ ಮತ್ತು ಲೋಭ—ಈ ಮೂರೇ ಎಲ್ಲ ದುಃಖಗಳಿಗೂ ಮೂಲಕಾರಣ. ಅಸುರರ ಎಲ್ಲ ಗುಣಗಳೂ ಎಲ್ಲ ಸ್ವಭಾವಗಳೂ ಈ ಮೂರರಲ್ಲೇ ಸೇರಿಹೋಗಿವೆ. ಆದ್ದರಿಂದ ಶಾಂತಿಸುಖಗಳನ್ನೇ ಬಯ ಸುವ ಸಾಧಕನು ಈ ಕಾಮ ಕ್ರೋಧ ಲೋಭಗಳನ್ನು ಬಿಡಬೇಕು.</p>
		<p class="description">ಕಾಮವೆಂದರೆ ಅನಾತ್ಮವಿಷಯಗಳನ್ನು ಹೊಂದಬೇಕೆಂಬ ಬಯಕೆ; ಅವು ದೊರಕದೇ ಹೋದರೆ ಮನಸ್ಸಿನಲ್ಲಿ ಉಂಟಾಗುವ ಉದ್ವೇಗವೇ ಕ್ರೋಧ. ಎಷ್ಟು ಇದ್ದರೂ ಇನ್ನೂ ಬೇಕೆಂಬ, ತನಗೇ ಎಲ್ಲವೂ ಬೇಕೆಂಬ ದುರಾಶೆಯೇ ಲೋಭ. “ಈ ಮೂರೂ ನರಕಕ್ಕೆ ಹೆಬ್ಬಾಗಿಲು” ಎಂದು ಗೀತಾಚಾರ್ಯನಾದ ಶ್ರೀಕೃಷ್ಣಪರಮಾತ್ಮನು ಉಪದೇಶಿಸಿರುತ್ತಾನೆ.</p>
		<p class="description">ವಿಷಯಗಳ ದೋಷಾನುದರ್ಶನದಿಂದ ಕಾಮವನ್ನೂ, ವಿವೇಕಸಹಿತ ಸಂಯಮದಿಂದ ಕ್ರೋಧವನ್ನೂ, ತೃಪ್ತಿಯಿಂದ ಲೋಭವನ್ನೂ ಗೆದ್ದವನಿಗೆ ಶಾಂತಿಸುಖಗಳು ದೊರಕುತ್ತವೆ. ಹೆಚ್ಚಿನ ಪ್ರಯತ್ನದಿಂದ ಈ ಮೂರೂ ದೋಷಗಳನ್ನು ಕೈಬಿಡುವವನೇ ಧೀರ.</p>
		<p class="description">ಅಸುರರಲ್ಲಿ ಮನೆಮಾಡಿಕೊಂಡಿರುವ ಅಂಹಕಾರ, ಬಲ, ದರ್ಪ, ಮಾನಿತ್ವ, ಹಿಂಸಾ, ಅನೃತ, ವಂಚನೆ, ಮಾಯಾ—ಮುಂತಾದ ಸಕಲ ದುರ್ಗುಣಗಳಿಗೂ ಈ ಮೂರೇ ಆಧಾರಸ್ತಂಭ. ಆದ್ದರಿಂದ ಕಾಮ ಕ್ರೋಧ ಲೋಭಗಳುಳ್ಳವನೇ ಅಸುರ. ಇವನ್ನು ತ್ಯಜಿಸಿದವನೇ ಧೀರ, ಇವನೇ ಸುಖಿ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
</body>
</html>
