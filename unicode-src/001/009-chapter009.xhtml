<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶಾಂಕರ ಸಂವತ್ಸರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-09.01">
		<p class="intro-shloka">॥ ಬ್ರಹ್ಮಪ್ರಾಪ್ತಾಯ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಪ್ರಾಪ್ತಂ ಬ್ರಹ್ಮಭೂತಂ ಬ್ರಹ್ಮಜ್ಞಾನೇನ ತೇಜಸಾ।<br />ಬ್ರಹ್ಮವಿದ್ಯಾಪ್ರದಾತಾರಂ <strong>ಶಂಕರಂ</strong> ದೇಶಿಕಂ ಭಜೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧</span><br /><span class="num">೨೪೫.</span> ಬ್ರಹ್ಮಜ್ಞಾನಿಗೆ ಬ್ರಹ್ಮಪ್ರಾಪ್ತಿಯೇ ಫಲ</h1>
		<p class="bhashya-verse">ಸ್ಪಷ್ಟಂ ಹಿ ಶ್ರುತಿಃ ಬ್ರಹ್ಮಪ್ರಾಪ್ತಿಮೇವ ಬ್ರಹ್ಮವಿದೋ ದರ್ಶಯತಿ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೧</p>
		<p class="bhashya-verse-meaning">ಬ್ರಹ್ಮವನ್ನು ಅರಿತವನಿಗೆ ಬ್ರಹ್ಮಪ್ರಾಪ್ತಿಯೇ ಫಲವೆಂದು ಶ್ರುತಿಯು ಸ್ಪಷ್ಟವಾಗಿ ತೋರಿಸುತ್ತಿದೆ.</p>
		<p class="description">ಲೌಕಿಕವಿದ್ಯೆಗೂ ಬ್ರಹ್ಮವಿದ್ಯೆಗೂ ವ್ಯತ್ಯಾಸವುಂಟು. ಲೌಕಿಕವಿದ್ಯೆಯಿಂದ ಧನಪ್ರಾಪ್ತಿ , ಕೀರ್ತಿಪ್ರಾಪ್ತಿ , ಗೌರವಪ್ರಾಪ್ತಿ , ಅಧಿಕಾರಪ್ರಾಪ್ತಿ , ಆರೋಗ್ಯಪ್ರಾಪ್ತಿ ಮುಂತಾದದ್ದು ಉಂಟಾಗುತ್ತದೆ. ಲೌಕಿಕವಿದ್ಯೆಯಲ್ಲಿ ಮನುಷ್ಯನು ಎಷ್ಟೇ ಮುಂದುವರೆದರೂ ಅದರಿಂದ ಕೇವಲ ‘ಭುಕ್ತಿ’ಯು ದೊರಕೀತೇ ಹೊರತು ‘ಮುಕ್ತಿ’ಯು ದೊರಕುವದಿಲ್ಲ. ಲೌಕಿಕವಿದ್ಯೆಗಳಿಂದ ದೊರಕುವ ಫಲಗಳೆಲ್ಲವೂ ಹೊಸದಾಗಿ ಪಡೆಯತಕ್ಕ ಫಲಗಳೇ. ಆದ್ದರಿಂದಲೇ ಅನಿತ್ಯವಾಗಿರುತ್ತವೆ.</p>
		<p class="description">ಆದರೆ ಬ್ರಹ್ಮವಿದ್ಯೆಯಿಂದ ಬ್ರಹ್ಮಜ್ಞಾನಿಗೆ ಉಂಟಾಗಿರುವ ಫಲವಾದರೊ, ಎಂದರೆ ಬ್ರಹ್ಮಪ್ರಾಪ್ತಿಯೇ. ಬ್ರಹ್ಮವಿದ್ಯೆಯಿಂದ ಲೌಕಿಕವಾದ ಯಾವ ಫಲಗಳೂ ಉಂಟಾಗಲಾರವು. ಬ್ರಹ್ಮಜ್ಞಾನಕ್ಕೂ ಲೌಕಿಕಫಲಗಳಿಗೂ ಯಾವ ಯಾವ ನಂಟೂ ಇಲ್ಲ. ಬ್ರಹ್ಮವಿದ್ಯೆಯಿಂದ ದೊರಕುವ ಫಲವೆಂದರೆ ಬ್ರಹ್ಮಪ್ರಾಪ್ತಿಯೇ. ನಿಜವಾಗಿ ನೋಡಿದರೆ ಬ್ರಹ್ಮಪ್ರಾಪ್ತಿಯೆಂಬುದೂ ಸರಿಯಲ್ಲ. ಬ್ರಹ್ಮವು ನಿತ್ಯಪ್ರಾಪ್ತವಾದ ಸ್ವರೂಪವೇ ಆಗಿದೆ.</p>
		<p class="description">ವೇದಾಂತಗಳಲ್ಲಿ ಉಪದೇಶಿಸಿರುವಂತೆ ಬ್ರಹ್ಮವನ್ನು ತಮ್ಮ ಸ್ವರೂಪವೆಂದು ತಿಳಿದವನಿಗೆ ಬ್ರಹ್ಮಪ್ರಾಪ್ತಿಯೇ ಆಗುತ್ತದೆ. ಅಂದರೆ ಅವಿದ್ಯೆಯಿಂದ ತೋರುತ್ತಿದ್ದ ಸಂಸಾರಿತ್ವವು ತೊಲಗುತ್ತದೆ. ಬ್ರಹ್ಮವಾಗಿ ಉಳಿದುಕೊಳ್ಳುತ್ತಾನೆ. ಆತ್ಮಜ್ಞಾನಿಗೆ ಜನ್ಮಾಂತರವೂ ಇರುವುದಿಲ್ಲ! ಇವನೇ ಜೀವನ್ಮು ಕ್ತನು. ಇವನೇ ಕೃತಕೃತ್ಯನು. ಇವನು ಬ್ರಹ್ಮ ಸ್ವರೂಪನೇ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.02">
		<p class="intro-shloka">॥ ಮುಕ್ತಿರಹಸ್ಯಜ್ಞಾಯ ಶಂಕರಾಯ ನಮಃ ॥</p> 
		<p class="shloka">ಉತ್ಪಾದ್ಯಾದಿವಿನಿರ್ಮುಕ್ತಮುಕ್ತಿತತ್ತ್ವೋಪದೇಶಕಮ್।<br /><strong>ಶಂಕರಂ</strong> ದೇಶಿಕಂ ವಂದೇ ಜೀವನ್ಮುಕ್ತಂ ಜಗದ್ಗುರುಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨</span><br /><span class="num">೨೪೬.</span> ಮೋಕ್ಷವು ಈ ‘ನಾಲ್ಕೂ’ ಅಲ್ಲ!</h1>
		<p class="bhashya-verse">ನ ಮೋಕ್ಷಃ ಉತ್ಪಾದ್ಯಃ, ನ ಚ ಪ್ರಾಪ್ಯಃ, ನ ಚ ವಿಕಾರ್ಯಃ, ನ ಚ ಸಂಸ್ಕಾರ್ಯಃ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೧-೪</p>
		<p class="bhashya-verse-meaning">ಮೋಕ್ಷವು ಉತ್ಪಾದ್ಯವಲ್ಲ , ಪ್ರಾಪ್ಯವೂ ಅಲ್ಲ , ವಿಕಾರ್ಯವೂ ಅಲ್ಲ , ಮತ್ತು ಸಂಸ್ಕಾರ್ಯವೂ ಅಲ್ಲ.</p>
		<p class="description">ಕರ್ಮಗಳಿಂದ ಹಾಗೂ ಉಪಾಸನೆಗಳಿಂದ ದೊರಕುವ ಎಲ್ಲ ಫಲಗಳನ್ನು <strong>ಉತ್ಪಾದ್ಯ</strong> (ಉಂಟುಮಾಡಿಕೊಳ್ಳಬೇಕಾದದ್ದು) , <strong>ಪ್ರಾಪ್ಯ</strong> (ಹೊಂದಲ್ಪಡಬೇಕಾದದ್ದು ) , <strong>ವಿಕಾರ್ಯ</strong> (ಬದಲಾವಣೆ ಹೊಂದತಕ್ಕದ್ದು) ಮತ್ತು <strong>ಸಂಸ್ಕಾರ್ಯ</strong> (ಶುದ್ಧಮಾಡಿಕೊಳ್ಳಬೇಕಾದದ್ದು) —ಎಂದು ನಾಲ್ಕು ಭಾಗಗಳನ್ನಾಗಿ ಮಾಡಿರುತ್ತಾರೆ. ಈ ನಾಲ್ಕು ವಿಭಾಗಗಳಲ್ಲಿಯೇ ಕರ್ಮಗಳ ಫಲಗಳೆಲ್ಲವೂ ಸೇರಿಹೋಗುತ್ತವೆ. ಈ ಫಲಗಳೆಲ್ಲವೂ ಅನಿತ್ಯವಾದವುಗಳೇ, ನಾಶವಾಗತಕ್ಕವುಗಳೇ!</p>
		<p class="description">ಆದರೆ ಮೋಕ್ಷವು ಆತ್ಮಜ್ಞಾನದ ಫಲ. ಜ್ಞಾನದಿಂದ ಮಾತ್ರವೇ ದೊರಕುವ ಫಲವು ಮುಕ್ತಿಯು. ಇದು ಈ ಮೇಲಿನ ನಾಲ್ಕು ವಿಭಾಗಗಳಲ್ಲೂ ಸೇರುವ ಫಲವಲ್ಲ. ಕರ್ಮಯೋಗಾನುಷ್ಠಾನದಿಂದ ಜಿಜ್ಞಾಸುಗಳಿಗೆ ಚಿತ್ತಶುದ್ಧಿಯುಂಟಾಗುತ್ತದೆ. ಉಪಾಸನೆಯಿಂದ ಅಂತಃಕರಣದ ಏಕಾಗ್ರತೆಯುಂಟಾಗುತ್ತದೆ. ಅನಂತರ ವೇದಾಂತವಾಕ್ಯಾರ್ಥವಿಚಾರದಿಂದ ಆತ್ಮಜ್ಞಾನವು ಹುಟ್ಟುತ್ತದೆ. ಜ್ಞಾನದಿಂದ ಅಧ್ಯಾಸನಾಶವು, ಅವಿದ್ಯಾನಿವೃತ್ತಿಯು. ಅದೇ ಮುಕ್ತಿಯು.</p>
		<p class="description">ಮೋಕ್ಷವು ನಿತ್ಯಸಿದ್ಧವಾಗಿರುವದರಿಂದ <strong>ಉತ್ಪಾದ್ಯವಲ್ಲ</strong> ; ಜಿಜ್ಞಾಸುಗಳ ಸ್ವರೂಪವೇ ಆಗಿರುವದರಿಂದ ಇದು <strong>ಪ್ರಾಪ್ಯವಲ್ಲ</strong> ; ಅವಯವಗಳು ಇಲ್ಲದ್ದರಿಂದ ಮುಕ್ತಿಯು <strong>ವಿಕಾರ್ಯವಲ್ಲ</strong> ; ನಿತ್ಯಪರಿಶುದ್ಧಸ್ವರೂಪವಾದ್ದ ರಿಂದ ಮೋಕ್ಷವು <strong>ಸಂಸ್ಕಾರ್ಯ</strong>ವೂ ಅಲ್ಲ. ಆದ್ದರಿಂದ ಮುಕ್ತಿಯು ನಿತ್ಯ! ನಿತ್ಯಶುದ್ಧನಿತ್ಯಬುದ್ಧನಿತ್ಯಮುಕ್ತಸ್ವರೂಪವೇ ಮೋಕ್ಷವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.03">
		<p class="intro-shloka">॥ ಪರಮಾರ್ಥರಹಸ್ಯವಿದೇ ಶಂಕರಾಯ ನಮಃ ॥</p> 
		<p class="shloka">ಪರಮಾರ್ಥವಿದಂ ಪ್ರಾಜ್ಞಂ ಸರ್ವತ್ರಾಭೇದದರ್ಶಿನಮ್।<br /><strong>ಶಂಕರಂ</strong> ಸದ್ಗುರುಂ ವಂದೇ ಸರ್ವತ್ರಾಭೇದಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೩</span><br /><span class="num">೨೪೭.</span> ಇದೆಲ್ಲವೂ ‘ನಾಟಕ’ಮಾತ್ರ!</h1>
		<p class="bhashya-verse">ಅಯಂ ಶಿಷ್ಯಾದಿಭೇದವಿಕಲ್ಪೋಽಪಿ ಪ್ರಾಕ್ ಪ್ರತಿಬೋಧಾದೇವ ಉಪದೇಶನಿಮಿತ್ತಃ , ನ ತು ಪರಮಾರ್ಥಃ।</p>
		<p class="bhashya-verse-source">ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೧-೧೮</p>
		<p class="bhashya-verse-meaning">ಶಿಷ್ಯ , ಗುರು—ಮುಂತಾದ ಈ ವಿಕಲ್ಪಗಳೂ ಕೂಡ ಆತ್ಮಜ್ಞಾನವು ಉಂಟಾಗುವದಕ್ಕಿಂತ ಮುಂಚೆ ಉಪದೇಶಕ್ಕಾಗಿಯೇ ಹೊರತು ಪರಮಾರ್ಥವಲ್ಲ.</p>
		<p class="description">ಅದ್ವೈತವೇದಾಂತವೆಂದರೆ ದ್ವೈತವೇ ಇಲ್ಲದ ಸಿದ್ಧಾಂತ. ಅಂದರೆ ಯಾವ ಭೇದವೂ ಇಲ್ಲದಿರುವ ದರ್ಶನವೇ ಅದ್ವೈತದರ್ಶನವು. ಹಾಗಾದರೆ ಅದ್ವೈತದರ್ಶನದಲ್ಲಿ ಶಿಷ್ಯ, ಗುರು, ಬಂಧ, ಮೋಕ್ಷ , ಅವಿದ್ಯಾ, ಸಾಧನಗಳು, ಇವುಗಳಿಗೆ ಅವಕಾಶವೇ ಇಲ್ಲವಲ್ಲ? ಗುರು, ಶಿಷ್ಯ, ಬ್ರಹ್ಮವೆಂಬ ಭೇದವೇ ಇಲ್ಲವಾಗಿಬಿಟ್ಟರೆ ಯಾರಿಗಾಗಿ ಉಪದೇಶ? ಯಾರಿಂದ ಉಪದೇಶ? ಯಾರ ಬಗೆಗೆ ಉಪದೇಶ? ಏತಕ್ಕಾಗಿ ಉಪದೇಶ? ಎಲ್ಲವೂ ‘ಸುಳ್ಳು’ ಎಂದಾಯಿತಲ್ಲ! ಎಂದು ಮುಂತಾಗಿ ಅನೇಕರು ಆಕ್ಷೇಪಿಸುತ್ತಾರೆ. ಇದಕ್ಕೆ ಹೀಗೆ ಸಮಾಧಾನ:</p>
		<p class="description">ಹೌದು, ದಿಟ. ಈ ಭೇದವೆಲ್ಲವೂ ಅಜ್ಞಾನದ ಹಂತದಲ್ಲಿಯೇ ಹೊರತು ಜ್ಞಾನವಾದ ಮೇಲೆ ಯಾವ ಭೇದವೂ ಇಲ್ಲ. ಶಾಸ್ತ್ರ , ಉಪದೇಶ, ಶಿಷ್ಯ, ಗುರು—ಈ ಭೇದವು ಯಾವದೂ ಸತ್ಯವಲ್ಲ. ತತ್ತ್ವ ವನ್ನು ಸರಿಯಾಗಿ ತಿಳಿಸಿಕೊಡುವದಕ್ಕಾಗಿ ಈ ಭೇದವನ್ನು ಅಧ್ಯಾರೋಪ ದೃಷ್ಟಿಯಿಂದ ಒಪ್ಪಿಕೊಂಡಿರುತ್ತದೆ. ಈ ಉಪದೇಶದ ಭೇದವೆಲ್ಲವೂ ಬರೀ ‘ನಾಟಕ’ ಮಾತ್ರ. ತತ್ತ್ವವು ಅಂದರೆ ಆತ್ಮನ ಸ್ವರೂಪವು ಸರಿಯಾಗಿ ಅರ್ಥವಾಗಿಬಿಟ್ಟರೆ ಆಗ ಅದ್ವೈತಜ್ಞಾನದ ಹಂತದಲ್ಲಿ ಎಲ್ಲವೂ ಬ್ರಹ್ಮವಾಗಿ ತೋರುತ್ತದೆ. ತಿಳಿದರೆ ಯಾವ ಭೇದವೂ ಇಲ್ಲ. ಅದ್ವೈತವೇ ಪರಮಾರ್ಥ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.04">
		<p class="intro-shloka">॥ ಜ್ಞಾನಾಗ್ನಿದಗ್ಧಕರ್ಮಣೇ ಶಂಕರಾಯ ನಮಃ ॥</p> 
		<p class="shloka">ಸಮ್ಯಗ್ದರ್ಶನನಿಷ್ಠಂ ತಂ ಸಮ್ಯಗ್ದರ್ಶನಭಾಸ್ಕರಮ್।<br />ಜ್ಞಾನಾಗ್ನಿದಗ್ಧಕರ್ಮಾಣಂ ಸದ್ಗುರುಂ <strong>ಶಂಕರಂ</strong> ಭಜೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೪</span><br /><span class="num">೨೪೮. </span>ಜ್ಞಾನದಿಂದ ಸರ್ವಕರ್ಮಗಳೂ ಭಸ್ಮ!</h1>
		<p class="bhashya-verse">ಸಮ್ಯಗ್ದರ್ಶನಂ ಸರ್ವಕರ್ಮಣಾಂ ನಿರ್ಬೀಜತ್ವೇ ಕಾರಣಮ್।</p>
		<p class="bhashya-verse-source">ಗೀತಾಭಾಷ್ಯ ೪-೩೭</p>
		<p class="bhashya-verse-meaning">ಎಲ್ಲ ಕರ್ಮಗಳೂ ನಿರ್ಬೀಜವಾಗುವದಕ್ಕೆ ಸಮ್ಯಗ್ದರ್ಶನವೇ ಕಾರಣ.</p>
		<p class="description">ಜನ್ಮಮರಣ, ಸುಖದುಃಖಮಯವಾಗಿರುವ ಈ ಸಂಸಾರಕ್ಕೆ ಕರ್ಮಗಳೇ ಕಾರಣ. ಕರ್ಮಗಳು ಜನ್ಮಜನ್ಮಾಂತರಗಳಿಂದಲೂ ವಾಸನಾರೂಪದಿಂದ ಇದ್ದುಕೊಂಡು ನಮ್ಮನ್ನು ಜನ್ಮಕೂಪಕ್ಕೆ ತಳ್ಳುತ್ತಿವೆ. ನಿತ್ಯಕರ್ಮಗಳು, ನೈಮಿತ್ತಿಕ ಕರ್ಮಗಳು, ಕಾಮ್ಯಕರ್ಮಗಳು ಮತ್ತು ಪ್ರತಿಷಿದ್ಧ ಕರ್ಮಗಳೆಂದು ಕರ್ಮಗಳು ನಾಲ್ಕು ರೂಪವಾಗಿರುತ್ತವೆ. ಇನ್ನು ಈ ಕರ್ಮಗಳೇ ಫಲವನ್ನು ಕೊಡುವಾಗ ಪ್ರಾರಬ್ಧ , ಸಂಚಿತ, ಆಗಾಮಿ ಎಂದು ಮೂರು ವಿಭಾಗವಾಗುತ್ತವೆ. ಏನೇ ಮಾಡಿದರೂ ಈ ಕರ್ಮಗಳು ಮಾತ್ರ ನಾಶವಾಗುವದಿಲ್ಲ. ಆತ್ಮಜ್ಞಾನವೊಂದರಿಂದ ಮಾತ್ರವೇ ಈ ಕರ್ಮರಾಶಿಗಳು ಪೂರಾ ಸುಟ್ಟುಬೂದಿಯಾಗುತ್ತವೆ!</p>
		<p class="description">ಏಕೆಂದರೆ ಕರ್ಮಗಳಿಗೆ ಮೂಲ ಅವಿದ್ಯೆ. ಅವಿದ್ಯೆಯೆಂದರೆ ತನ್ನನ್ನು ದೇಹಾದಿರೂಪನೆಂದು ತಪ್ಪಾಗಿ ತಿಳಿದಿರುವ ಅಜ್ಞಾನ. ಅಜ್ಞಾನದಿಂದಲೇ ಕಾಮಗಳು, ಕಾಮಪ್ರೇರಿತವಾಗಿ ಕರ್ಮಗಳು, ಕರ್ಮಗಳಿಂದ ಭೋಗ, ಭೋಗಕ್ಕಾಗಿ ದೇಹ, ದೇಹಪ್ರಾಪ್ತಿಗಾಗಿ ಜನ್ಮ—ಇದು ಸಂಸಾರಚಕ್ರ.</p>
		<p class="description">ಸಮ್ಯಗ್ದರ್ಶನವನ್ನು ಭಗವದ್ಗೀತೆಯಲ್ಲಿ ಬೆಂಕಿಗೆ ಹೋಲಿಸಿದೆ. ಅಗ್ನಿಯು ಎಲ್ಲವನ್ನೂ ಕ್ಷಣಮಾತ್ರದಲ್ಲಿ ಸುಟ್ಟುಬೂದಿಮಾಡಿಬಿಡುವಂತೆ ಜ್ಞಾನಾಗ್ನಿಯೂ ಎಲ್ಲ ಕರ್ಮಗಳನ್ನೂ ವಾಸನೆಗಳನ್ನೂ ಕ್ಷಣಮಾತ್ರದಲ್ಲಿ ಧ್ವಂಸಮಾಡಿಬಿಡುತ್ತದೆ. ಎಂದರೆ ಕರ್ಮಗಳಲ್ಲಿರುವ ಶರೀರೋತ್ಪಾದಕ ಬೀಜಶಕ್ತಿಯನ್ನು ನಾಶಮಾಡಿಬಿಡುತ್ತದೆ. ಜ್ಞಾನಿಯ ಕರ್ಮಗಳಿಂದ ಅವನಿಗೆ ಪುನರ್ಜನ್ಮವುಂಟಾಗುವದಿಲ್ಲ. ಜ್ಞಾನದಿಂದ ಈ ಜನ್ಮದಲ್ಲಿಯೇ ಮೋಕ್ಷವನ್ನೇ ಹೊಂದಿಬಿಟ್ಟಿರುತ್ತಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.05">
		<p class="intro-shloka">॥ ಸುಸಂಸ್ಕಾರವತೇ ಶಂಕರಾಯ ನಮಃ ॥</p> 
		<p class="shloka">ಸಮರ್ಥಂ ಸದ್ಗುರುಂ ಶಾಂತಂ ವೇದಾಂತಾರ್ಥಾವಬೋಧಕಮ್।<br />ಭಾಗಿನಂ <strong>ಶಂಕರಂ</strong> ನೌಮಿ ಬ್ರಹ್ಮಾತ್ಮಜ್ಞಾನಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೫</span><br /><span class="num">೨೪೯.</span> ಜ್ಞಾನವುಂಟಾಗದಿರುವದಕ್ಕೆ ಎರಡು ಕಾರಣ</h1>
		<p class="bhashya-verse">ಶೃಣ್ವಂತೋಽಪಿ ಬಹವಃ ಆತ್ಮಾನಂ ನ ವಿದಂತಿ ಅಭಾಗಿನಃ, ಅಸಂಸ್ಕೃತಾತ್ಮಾನಃ ನ ವಿಜಾನೀಯುಃ।</p>
		<p class="bhashya-verse-source">ಕಾಠಕಭಾಷ್ಯ ೧-೨-೭</p>
		<p class="bhashya-verse-meaning">ಶ್ರವಣಮಾಡಿದರೂ ಅನೇಕರು ಆತ್ಮನನ್ನು ಸರಿಯಾಗಿ ತಿಳಿಯರು. ಏಕೆಂದರೆ ಇವರು ಅದೃಷ್ಟವಂತರಲ್ಲ , ಇವರ ಮನಸ್ಸಿಗೆ ವೇದಾಂತದ ಸಂಸ್ಕಾರವು ಆಗಿರುವದಿಲ್ಲ.</p>
		<p class="description">ವೇದಾಂತವಿಚಾರಗಳನ್ನು , ಆತ್ಮಜ್ಞಾನೋಪದೇಶವನ್ನು ಕೇಳುವವರೇ ಬಹಳ ವಿರಳ, ಆ ಕೇಳುವವರೆಲ್ಲರಿಗೂ ಆತ್ಮತತ್ತ್ವವು ಅರ್ಥವಾಗುವದೂ ಇಲ್ಲ. ಹಾಗೆ ವೇದಾಂತಶ್ರವಣಮಾಡುವವರಿಗೆಲ್ಲ ಆತ್ಮಜ್ಞಾನವು ಆಗುವಂತೆ ಇದ್ದಿದ್ದರೆ ಎಷ್ಟೊಂದು ಚೆನ್ನಾಗಿರುತ್ತಿತ್ತು! ಆದರೆ ಪೂರ್ವಸಿದ್ಧತೆಗಳಿಲ್ಲದೆ ಅಷ್ಟು ಸುಲಭವಾಗಿ ಆತ್ಮಜ್ಞಾನವು ಉಂಟಾಗುವದಿಲ್ಲ.</p>
		<p class="description">ಶ್ರವಣವನ್ನು ಮಾಡಿದರೂ ಆತ್ಮಜ್ಞಾನವು ಉಂಟಾಗದಿರುವದಕ್ಕೆ ಪ್ರಧಾನವಾಗಿ ಎರಡು ಕಾರಣಗಳು: ಒಂದು, ಉಪದೇಶಮಾಡುವ ಸದ್ಗುರುವು ಬ್ರಹ್ಮನಿಷ್ಠನಾಗದೆ ಬರೀ ಒಣಪಂಡಿತನಾಗಿರುವದು. ಮತ್ತೊಂದು, ಜಿಜ್ಞಾಸುವಿಗೆ ಉತ್ತಮ ಸಂಸ್ಕಾರವಿಲ್ಲದಿರುವದು. ಉಪದೇಶಿಸುವ ಆಚಾರ್ಯನು ಶ್ರೋತ್ರಿಯನೂ ಬ್ರಹ್ಮನಿಷ್ಠನೂ ಆಗಿರಬಹುದು. ಆದರೆ ಅದನ್ನು ಅರ್ಥಮಾಡಿಕೊಳ್ಳುವ ಯೋಗ್ಯತೆಯಿಲ್ಲದಿದ್ದರೆ ಶಿಷ್ಯನಿಗೆ ಆ ಉಪದೇಶವು ಫಲಕಾರಿಯಾಗಲಾರದು.</p>
		<p class="description">ಶಮದಮಾದಿಗಳಿಂದ, ವಿವೇಕವೈರಾಗ್ಯಗಳಿಂದ, ಸದ್ಗುರುಸೇವೆಯಿಂದ, ಆರ್ಜವ, ಸತ್ಯ ಇತ್ಯಾದಿಸಾಧನಗಳಿಂದ ಚಿತ್ತಸಂಸ್ಕಾರವುಳ್ಳವನಾಗಿ ವೇದಾಂತ ಸಂದೇಶಗಳನ್ನು ಏಕಾಗ್ರತೆಯಿಂದ ಶ್ರವಣಮಾಡಿ ಮನನಮಾಡಿದರೆ ಅಂಥವನಿಗೆ ಖಂಡಿತವಾಗಿಯೂ ಆತ್ಮಜ್ಞಾನವು ಲಭಿಸುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.06">
		<p class="intro-shloka">॥ ಬ್ರಹ್ಮವಿದ್ಯಾಮುಕ್ತಿರಹಸ್ಯವಿದೇ ಶಂಕರಾಯ ನಮಃ ॥</p> 
		<p class="shloka">ಸದ್ಯೋಮುಕ್ತಿರಹಸ್ಯಜ್ಞಂ ವಿದ್ಯಾಮರ್ಮವಿದಂ ಗುರುಮ್।<br /><strong>ಶಂಕರಂ</strong> ಮುಕ್ತಿದಂ ವಂದೇ ಬ್ರಹ್ಮವಿದ್ಯಾಪ್ರಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೬</span><br /><span class="num">೨೫೦.</span> ವಿದ್ಯೆಯೊಂದೇ ಸಾಕು, ಮುಕ್ತಿಗೆ</h1>
		<p class="bhashya-verse">ಕೇವಲಾಯಾಃ ಏವ ವಿದ್ಯಾಯಾಃ ಪರಂ ಶ್ರೇಯಃ ಇತಿ ಸಿದ್ಧಮ್।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೧-೧೧</p>
		<p class="bhashya-verse-meaning">ಕೇವಲ ಬ್ರಹ್ಮವಿದ್ಯೆಯೊಂದರಿಂದಲೇ ಮುಕ್ತಿಯು ದೊರಕುತ್ತದೆ— ಎಂದು ಸಿದ್ಧವಾಯಿತು.</p>
		<p class="description">ಮುಕ್ತಿಯೆಂದರೆ ಜನ್ಮಮರಣಬಂಧನದಿಂದ ಬಿಡುಗಡೆ. ಇದಕ್ಕೇ ಮೋಕ್ಷವೆಂದೂ ಹೆಸರು. ಕೈವಲ್ಯ, ಬ್ರಾಹ್ಮೀಸ್ಥಿತಿ, ಅಮೃತತ್ವವೆಂದೂ ಇದಕ್ಕೇ ಹೆಸರು. ಮುಕ್ತಿಯೇ ಪರಮಪುರುಷಾರ್ಥವು. ಮುಕ್ತಿಯೇ ಮಾನವಜನ್ಮದ ಗುರಿ. ಮುಕ್ತಿಯೇ ಸಕಲ ಸಾಧನಗಳಿಗೂ ಪರಮಫಲ. ಮುಕ್ತಿಯೊಂದನ್ನು ಪಡೆಯದೆ ಇನ್ನು ಬೇರೆ ಏನೇ ಫಲವನ್ನು ಪಡೆದರೂ ಮಾನವಜನ್ಮವು ಬಂದದ್ದೇ ವ್ಯರ್ಥ!</p>
		<p class="description">ಸರಿ, ಸಂತೋಷ. ಈ ಮುಕ್ತಿಗೆ ಸಾಧನವು ಯಾವದು? ಕರ್ಮಗಳೇ? ಧ್ಯಾನಯೋಗವೇ? ಭಕ್ತಿಯೋಗವೇ? ಎಂದರೆ, ಆತ್ಮಜ್ಞಾನವೊಂದೇ ಮುಕ್ತಿಗೆ ಸಾಧನ. ಉಳಿದ ಎಲ್ಲ ಸಾಧನಗಳೂ ಆತ್ಮಜ್ಞಾನಪ್ರಾಪ್ತಿಗೆ ಸಹಾಯಕವಾಗುತ್ತವೆ. ಆದರೆ ಮುಕ್ತಿಗೆ ಮಾತ್ರ ಆತ್ಮಜ್ಞಾನವೊಂದೇ ಬೇಕು, ಆತ್ಮಜ್ಞಾನವೊಂದೇ ಸಾಕು. ಇದಕ್ಕೇನು ಕಾರಣ? ಎಂದರೆ ಮುಕ್ತಿಯು ಪ್ರಾಪ್ಯವಾದ ಫಲವೇ ಅಲ್ಲ. ಮುಕ್ತಿಯು ಸ್ವಾಭಾವಿಕವಾಗಿ ಸಹಜವಾಗಿ ಸ್ವತಃಸಿದ್ಧವಾಗಿರುವ ಫಲವು. ಅಜ್ಞಾನವೇ ಮುಕ್ತಿಗೆ ಅಡ್ಡಿಯಾಗಿದೆ. ಅಜ್ಞಾನವು ನಾಶವಾದಕೂಡಲೇ ಮುಕ್ತಿಯು ತೋರಿಕೊಳ್ಳುತ್ತದೆ. ಅಜ್ಞಾನವು ಜ್ಞಾನದಿಂದ ಮಾತ್ರವೇ ನಾಶವಾಗುತ್ತದೆಯೇ ಹೊರತು ಕರ್ಮೋಪಾಸನಾದಿಗಳಿಂದ ಅಲ್ಲ. ಆದ್ದರಿಂದ ಕೇವಲ ಆತ್ಮಜ್ಞಾನದಿಂದಲೇ ಮುಕ್ತಿಯು ದೊರಕುತ್ತದೆ. ವೇದಾಂತಗಳಲ್ಲಿ ಉಪದೇಶಿಸಿರುವದು ಆತ್ಮಜ್ಞಾನವನ್ನೇ. ಕರ್ಮೋಪಾಸನೆಗಳಿಂದ ಮರಣಾನಂತರ ಸ್ವರ್ಗವು ದೊರಕುತ್ತದೆ. ಆತ್ಮಜ್ಞಾನದಿಂದ ಈಗಲೇ ಮುಕ್ತಿಯು ದೊರಕುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.07">
		<p class="intro-shloka">॥ ಬ್ರಹ್ಮತತ್ತ್ವನಿಷ್ಠಾಯ ಶಂಕರಾಯ ನಮಃ ॥</p> 
		<p class="shloka">‘ಅಹಂ ಜಾನಾಮಿ ತದ್ಬ್ರಹ್ಮ’ ಭ್ರಾಂತಿಜ್ಞಾನನಿರಾಸಕಮ್।<br />ಸದ್ಗುರುಂ ಮದ್ಗುರುಂ ಭಕ್ತ್ಯಾ ಪ್ರಣಮಾಮೀಹ <strong>ಶಂಕರಮ್</strong> ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೭</span><br /><span class="num">೨೫೧.</span> “ನಾನು ಬ್ರಹ್ಮಜ್ಞಾನಿ” ಎಂಬುದೂ ತಪ್ಪು</h1>
		<p class="bhashya-verse">ತಸ್ಮಾತ್ “ಸುಷ್ಠು ವೇದಾಹಂ ಬ್ರಹ್ಮ” ಇತಿ ಪ್ರತಿಪತ್ತಿಃ ಮಿಥ್ಯಾ ಏವ।</p>
		<p class="bhashya-verse-source">ಕೇನಭಾಷ್ಯ ೨-೧</p>
		<p class="bhashya-verse-meaning">ಆದ್ದರಿಂದ ‘ನಾನು ಬ್ರಹ್ಮವನ್ನು ಚೆನ್ನಾಗಿ ಅರಿತಿದ್ದೇನೆ’ ಎಂಬೀ ತಿಳಿವಳಿಕೆಯೂ ತಪ್ಪಾದದ್ದೇ.</p>
		<p class="description">ಪರಬ್ರಹ್ಮವು ಪ್ರಮಾಣಗಳಿಗೆ ಗೋಚರವಾಗುವ ವಸ್ತುವಲ್ಲ. ಗಡಿಗೆ, ಪುಸ್ತಕ ಮುಂತಾದವುಗಳನ್ನು ಪ್ರಮಾಣಗಳಿಂದ ತಿಳಿಯುತ್ತೇವೆ. ಹೀಗೆ ಬ್ರಹ್ಮವು ಪ್ರತ್ಯಕ್ಷಗೋಚರವಲ್ಲ. ರೂಪ ಶಬ್ದ ರಸ ಗಂಧ ಸ್ಪರ್ಶಗಳುಳ್ಳ ವಸ್ತುಗಳನ್ನು ನಾವು ಕಣ್ಣು ಕಿವಿ ನಾಲಿಗೆ ಮೂಗು ಚರ್ಮೇಂದ್ರಿಯಗಳಿಂದ ಅರಿಯಬಲ್ಲೆವು. ಆದರೆ ಬ್ರಹ್ಮಕ್ಕೆ ಹೀಗೆ ರೂಪಾದಿಗಳು ಇಲ್ಲವಾದ್ದರಿಂದ ಅದನ್ನು ಪ್ರತ್ಯಕ್ಷಪ್ರಮಾಣಗಳಿಂದ ತಿಳಿಯುವದಕ್ಕಾಗುವದಿಲ್ಲ.</p>
		<p class="description">ಇನ್ನು ಮನಸ್ಸಿನಿಂದಲೂ ಬ್ರಹ್ಮವನ್ನು ಊಹಿಸಲು ಸಾಧ್ಯವಿಲ್ಲ. ಪ್ರತ್ಯಕ್ಷ ಗೋಚರವಲ್ಲದ ಕೆಲವು ವಸ್ತುಗಳನ್ನು ನಾವು ತರ್ಕದಿಂದ, ಬುದ್ಧಿಯಿಂದ ಊಹಿಸಿ ತಿಳಿಯುತ್ತೇವೆ. ಉದಾಹರಣೆಗೆ, ದೂರದಲ್ಲಿರುವ ಆದರೆ ಕಣ್ಣಿಗೆ ಕಾಣಿಸದಿರುವ ಬೆಂಕಿಯನ್ನು, ಹತ್ತಿರವಿರುವ ಕಣ್ಣಿಗೆ ಕಾಣಿಸುವ ಹೊಗೆಯಿಂದ ತಿಳಿಯುತ್ತೇವಲ್ಲವೆ? ಹೀಗೆ ಬ್ರಹ್ಮವನ್ನು ಅನುಮಾನಪ್ರಮಾಣದಿಂದಲೂ ಅರಿಯುವದು ಸಾಧ್ಯವಿಲ್ಲ. ಏಕೆಂದರೆ ಬ್ರಹ್ಮಕ್ಕೆ ಯಾವ ಗುರುತೂ ಇಲ್ಲ.</p>
		<p class="description">ಹಾಗಾದರೆ ಬ್ರಹ್ಮವನ್ನು ತಿಳಿಯುವದೆಂದರೇನು? ಹೇಗೆ ತಿಳಿಯುವದು? ಎಂದರೆ ಬ್ರಹ್ಮವಾಗಿ ಉಳಿದುಕೊಳ್ಳುವದು ಎಂದರ್ಥ. ಬ್ರಹ್ಮವು ತನ್ನ ಸ್ವರೂಪವೇ ಆಗಿರುವದರಿಂದ ಅದನ್ನು ತಿಳಿಯಬೇಕಾಗಿಲ್ಲ ಎಂದು ತಿಳಿದವನೇ ಬ್ರಹ್ಮಜ್ಞಾನಿಯು. ಬ್ರಹ್ಮರೂಪನಾಗಿ ಉಳಿದುಕೊಳ್ಳುವದೇ ವೇದಾಂತದಲ್ಲಿ ಬ್ರಹ್ಮಜ್ಞಾನವು. ಬ್ರಹ್ಮನಿಷ್ಠೆಯೇ ಬ್ರಹ್ಮಜ್ಞಾನವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.08">
		<p class="intro-shloka">॥ ಸದ್ಗುಣಸಾಗರಾಯ ಶಂಕರಾಯ ನಮಃ ॥</p> 
		<p class="shloka">ಗುಣಾಢ್ಯಾಯ ನಮಸ್ತುಭ್ಯಂ ವಿರಕ್ತಾಯ ವಿವೇಕಿನೇ।<br />ಗುರೂಣಾಂ ಗುರವೇ ನಿತ್ಯಂ <strong>ಶಂಕರಾಯ</strong> ಮಹಾತ್ಮನೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೮</span><br /><span class="num">೨೫೨.</span> ಗುಣಾಢ್ಯರಿಗೇ ಉಪದೇಶ ಮಾಡಬೇಕು</h1>
		<p class="bhashya-verse">ಗುಣಾಧಿಕೈರ್ಹಿ ಗೃಹೀತೋಽನುಷ್ಠೀಯಮಾನಶ್ಚ ಧರ್ಮಃ ಪ್ರಚಯಂ ಗಮಿಷ್ಯತಿ।</p>
		<p class="bhashya-verse-source">ಗೀತಾಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಸದ್ಗುಣಸಂಪನ್ನರಾದವರಿಂದ ತಿಳಿದು ಅನುಷ್ಠಾನಮಾಡಲ್ಪಡುವ ಧರ್ಮವು ಜನಪ್ರಿಯವಾಗಿ ಪ್ರಚಾರಕ್ಕೆ ಬಂದು ಚೆನ್ನಾಗಿ ಪ್ರಸಿದ್ಧವಾಗುತ್ತದೆ.</p>
		<p class="description">ಕೌರವರ ಹನ್ನೊಂದು ಅಕ್ಷೌಹಿಣೀ ಸೈನ್ಯ ಮತ್ತು ಪಾಂಡವರ ಏಳು ಅಕ್ಷೌಹಿಣೀ ಸೈನ್ಯ; ಒಟ್ಟು ಹದಿನೆಂಟು ಅಕ್ಷೌಹಿಣೀ ಸೈನ್ಯವಿದ್ದರೂ ಏಕೆ ಭಗವಂತನು ಅರ್ಜುನನಿಗೇ ಗೀತೋಪದೇಶವನ್ನು ಮಾಡಿದನು? ಎಂದರೆ ಅರ್ಜುನನು ಉತ್ತಮಾಧಿಕಾರಿಯಾಗಿದ್ದನು. ಇವನಲ್ಲಿ ವಿವೇಕ, ಭಕ್ತಿ , ಇಂದ್ರಿಯನಿಗ್ರಹ, ಏಕಾಗ್ರತೆ, ಅಹಿಂಸಾ, ಆರ್ಜವ—ಮುಂತಾದ ಸದ್ಗುಣಗಳು ತುಂಬಿದ್ದವು.</p>
		<p class="description">ವೇದಾಂತವನ್ನಾಗಲಿ ಗೀತೆಯನ್ನಾಗಲಿ ಅಧ್ಯಯನ ಮಾಡುವವರಿಗೆ ಇಂಥ ಸದ್ಗುಣಗಳು ಇದ್ದರೆ ಮಾತ್ರ ಅದರಿಂದ ಪ್ರಯೋಜನವಾಗುತ್ತದೆ. ಇಂಥವರಿಗೆ ಉಪದೇಶ ಮಾಡಿದಾಗ ಮಾತ್ರವೇ ಅದು ಫಲಕಾರಿಯಾಗುತ್ತದೆ. ವೇದಾಂತಗಳ ಸಂದೇಶಗಳನ್ನು ಸರಿಯಾಗಿ ಅರ್ಥಮಾಡಿಕೊಂಡು ಅದರಂತೆ ಅನುಷ್ಠಾನ ಮಾಡಿದಾಗ ಮಾತ್ರ ಅದು ಸಫಲವಾಗುತ್ತದೆ.</p>
		<p class="description">ವೇದಾಂತವು ಗಿಳಿಪಾಠವಲ್ಲ , ಇದು ಖ್ಯಾತಿ ಲಾಭ ಪೂಜೆಗಳಿಗಾಗಿ ಹೊರಟ ಶಾಸ್ತ್ರವಲ್ಲ , ಇದು ಪವಾಡವಿದ್ಯೆಯೂ ಅಲ್ಲ. ವೇದಾಂತವು ಜೀವನಶಾಸ್ತ್ರ. ವೇದಾಂತವೂ ಗೀತೆಯೂ ಮೋಕ್ಷಶಾಸ್ತ್ರ. ಬ್ರಹ್ಮನಿಷ್ಠನಾದ ಆಚಾರ್ಯನು ಪ್ರಶಾಂತಚಿತ್ತನಾದ ಶಿಷ್ಯನಿಗೆ ಇದನ್ನು ತಿಳಿಸಬೇಕು. ಅನಧಿಕಾರಿಗಳಿಗೆ ಉಪದೇಶಿಸಿದ ವಿದ್ಯೆಯು ನಿರರ್ಥಕವಾಗುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.09">
		<p class="intro-shloka">॥ ವೇದಾಂತಮರ್ಯಾದಾವಿದೇ ಶಂಕರಾಯ ನಮಃ ॥</p> 
		<p class="shloka">ಅವಸ್ಥಾತ್ರಯಮರ್ಮಜ್ಞಂ ಸುಪ್ತಿತತ್ತ್ವವಿದಂ ಮುನಿಮ್।<br /><strong>ಶಂಕರಂ</strong> ಸದ್ಗುರುಂ ವಂದೇ ಜೀವಾವಿದ್ಯಾನಿರಾಸಕಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೯</span><br /><span class="num">೨೫೩.</span> ಇದು ‘ವೇದಾಂತಸಂದೇಶ’</h1>
		<p class="bhashya-verse">ಸುಷುಪ್ತಿಕಾಲೇ ಚ ಪರೇಣ ಬ್ರಹ್ಮಣಾ ಜೀವಃ ಏಕತಾಂ ಗಚ್ಛತಿ ಇತಿ ವೇದಾಂತಮರ್ಯಾದಾ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೧-೪-೧೮</p>
		<p class="bhashya-verse-meaning">ನಿದ್ರೆಯ ಸಮಯದಲ್ಲಿ ಜೀವನು ಪರಬ್ರಹ್ಮದಲ್ಲಿ ಒಂದಾಗಿರುತ್ತಾನೆ ಎಂಬುದು ವೇದಾಂತಗಳ ಸಂದೇಶವು.</p>
		<p class="description">ಸುಷುಪ್ತಿಯೆಂದರೆ ನಿದ್ರೆಯು. ಜಾಗ್ರತ್ ಸ್ವಪ್ನಗಳೆಂದರೆ ಎಚ್ಚರ ಮತ್ತು ಕನಸುಗಳು. ಜಾಗ್ರತ್, ಸ್ವಪ್ನ ಸುಷುಪ್ತಿಗಳಿಗೆ ಒಟ್ಟಾಗಿ <strong>ಅವಸ್ಥಾತ್ರಯ</strong> ಎಂದು ಹೆಸರು. ಇದು ಎಲ್ಲರಿಗೂ ಸಮಾನವಾಗಿರುವ ಸಾರ್ವತ್ರಿಕಾನುಭವ. ಇದರ ಅನುಭವದಿಂದ ಆತ್ಮಸ್ವರೂಪವನ್ನು ಉಪನಿಷತ್ತುಗಳಲ್ಲಿ ತಿಳಿಸಿರುತ್ತಾರೆ.</p>
		<p class="description">ಸುಷುಪ್ತಿಯ ವಿಷಯದಲ್ಲಿ ಒಬ್ಬೊಬ್ಬ ವಿಮರ್ಶಕರು ಒಂದೊಂದು ರೀತಿಯಲ್ಲಿ ವಿಮರ್ಶಿಸಿ ಅವರವರಿಗೆ ತೋಚಿದಂತೆ ನಿರ್ಣಯಿಸಿರುತ್ತಾರೆ. ಇದು ಇಲ್ಲಿ ಪ್ರಕೃತದಲ್ಲಿ ಮುಮುಕ್ಷುಗಳಿಗೆ ಬೇಕಾಗಿಲ್ಲ. ಮುಮುಕ್ಷುಗಳಾದ ಸಾಧಕರಿಗೆ ಬೇಕಾದದ್ದು ವೇದಾಂತಗಳ ನಿರ್ಣಯ. ಉಪನಿಷತ್ತುಗಳ ಸಂದೇಶವೇ ನಿಷ್ಪಕ್ಷವಾದ ಶುದ್ಧವಾದ ನಿರ್ಣಯವು!</p>
		<p class="description">ನಿದ್ರಾಸಮಯದಲ್ಲಿ ಎಲ್ಲ ಜೀವರುಗಳೂ ತಮ್ಮ ಔಪಾಧಿಕ ಭೇದವನ್ನು ಬಿಟ್ಟು ನಿರುಪಾಧಿಕವಾದ ತಮ್ಮ ಸ್ವರೂಪದಲ್ಲಿ ಒಂದಾಗಿರುತ್ತಾರೆ— ಎಂಬುದೇ ವೇದಾಂತಗಳ ನಿಲುಮೆ. ಎಚ್ಚರ ಕನಸುಗಳಲ್ಲಿ ಜೀವರುಗಳಿಗೆ ಉಪಾಧಿಸಂಬಂಧದಿಂದ ಅನೇಕ ಭೇದಗಳು ತೋರುತ್ತಿರುತ್ತವೆ. ಗಂಡು ಹೆಣ್ಣು ಹುಡುಗ ಮುದುಕ ಬಡವ ಬಲ್ಲಿದ ಮುಂತಾದ ಭೇದಗಳೆಲ್ಲವೂ ಎಚ್ಚರ ಕನಸುಗಳಲ್ಲಿ ತೋರುತ್ತಿವೆಯಲ್ಲವೆ? ಇದಾವುದೂ ಗಾಢನಿದ್ರೆಯಲ್ಲಿ ಯಾರಿಗೂ ತೋರುವದಿಲ್ಲ. ಸುಷುಪ್ತಿಯಲ್ಲಿ ಎಲ್ಲರೂ ಸಮನಾಗಿ ಬ್ರಹ್ಮವೇ ಆಗಿರುತ್ತಾರೆ. ಜ್ಞಾನಿಯ ದೃಷ್ಟಿಯಿಂದ ಎಲ್ಲರೂ ಬ್ರಹ್ಮ ಸ್ವರೂಪರೇ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.10">
		<p class="intro-shloka">॥ ಜೀವನ್ಮುಕ್ತರಾಜಾಯ ಶಂಕರಾಯ ನಮಃ ॥</p> 
		<p class="shloka">ಅಧ್ಯಾರೋಪಾಪವಾದಾಭ್ಯಾಂ ನಿರ್ವಿಶೇಷಾತ್ಮಬೋಧಕಮ್।<br />ಅದ್ವಿತೀಯಂ ಪರಂ ಧೀರಂ <strong>ಶಂಕರಂ</strong> ನೌಮಿ ಭಕ್ತಿತಃ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧೦</span><br /><span class="num">೨೫೪.</span> ಆತ್ಮನನ್ನು ಹೀಗೆಯೇ ತಿಳಿಸಬೇಕು</h1>
		<p class="bhashya-verse">ಅತ್ಯಂತನಿರ್ವಿಶೇಷೇ ಹಿ ಅದ್ವಯೇ ಶುದ್ಧೇ ಆತ್ಮನಿ ಅಧ್ಯಾರೋಪ- ಮಂತರೇಣ ಪ್ರತಿಪಾದ್ಯಪ್ರತಿಪಾದನಾದಿವ್ಯವಹಾರಃ ಕರ್ತುಮ್ ನ ಶಕ್ಯಃ।</p>
		<p class="bhashya-verse-source">ಪ್ರಶ್ನಭಾಷ್ಯ ೬-೨</p>
		<p class="bhashya-verse-meaning">ಆತ್ಮನು ಅತ್ಯಂತ ನಿರ್ವಿಶೇಷನೂ ಅದ್ವಯನೂ ಪರಿಶುದ್ಧನೂ ಆಗಿದ್ದಾನೆ. ಇಂಥ ಆತ್ಮನಲ್ಲಿ ಪ್ರತಿಪಾದ್ಯ ಪ್ರತಿಪಾದನ ವ್ಯವಹಾರ ಮಾಡಬೇಕಾದರೆ ಅಧ್ಯಾರೋಪಕ್ರಮವನ್ನು ಬಿಟ್ಟು ಬೇರೆ ಕ್ರಮದಿಂದ ಸಾಧ್ಯವಿಲ್ಲ.</p>
		<p class="description">ಉಪನಿಷತ್ತುಗಳಲ್ಲಿ ನಮ್ಮೆಲ್ಲರ ಆತ್ಮನನ್ನು ನಿರ್ಗುಣ, ನಿರ್ವಿಶೇಷ, ನಿರುಪಾಧಿಕ, ನಿಷ್ಪ್ರಪಂಚ, ಅದ್ವಿತೀಯ, ಅವಾಙ್ಮನಸಗೋಚರ, ದೇಶಕಾಲಾತೀತ, ಪರಿಪೂರ್ಣ—ಎಂದು ಮುಂತಾಗಿ ತಿಳಿಸಿರುತ್ತದೆ. ಬ್ರಹ್ಮನಿಷ್ಠರಾದ ಸದ್ಗುರುಗಳೂ ಹೀಗೆಯೇ ಉಪದೇಶಿಸುತ್ತಾರೆ. ಹಾಗಾದರೆ ಇಂಥ ಆತ್ಮನನ್ನು ಶಾಸ್ತ್ರವು ತಿಳಿಸುವದಾದರೂ ಹೇಗೆ? ನಾವು ತಿಳಿಯುವುದಾದರೂ ಹೇಗೆ? ಎಂದು ಸಂಶಯವು ತೋರುತ್ತದೆಯಲ್ಲವೆ? ಇದಕ್ಕೆ ಶ್ರೀಶಂಕರರು ಹೀಗೆ ಪರಿಹಾರವನ್ನು ಹೇಳಿರುತ್ತಾರೆ:</p>
		<p class="description">ಇಂಥ ಅದ್ವಿತೀಯನಾದ ಆತ್ಮನನ್ನು ತಿಳಿಸಲು ಉಪನಿಷತ್ತುಗಳಲ್ಲಿ ಒಂದು ಕ್ರಮವನ್ನು ಕಂಡುಕೊಂಡಿರುತ್ತಾರೆ. ಅದೇ <strong>ಅಧ್ಯಾರೋಪ ಅಪವಾದ</strong> ಕ್ರಮವು. ಅಂದರೆ ಮೊದಲು ಕೆಲವು ಧರ್ಮಗಳನ್ನೂ ಗುಣಗಳನ್ನೂ ಆತ್ಮನಲ್ಲಿ ಆರೋಪಿಸಿ ಅನಂತರ ಅವೆಲ್ಲವನ್ನೂ ಶಾಸ್ತ್ರವು ತಾನೇ ಅಪವಾದ ಮಾಡುತ್ತದೆ. ಆತ್ಮನಲ್ಲಿ ಪ್ರತಿಪಾದ್ಯತ್ವ ಧರ್ಮವನ್ನೂ ಶಾಸ್ತ್ರದಲ್ಲಿ ಪ್ರತಿಪಾದಕತ್ವ ಧರ್ಮವನ್ನೂ ಮೊದಲು ಹೇಳಿ ಆಮೇಲೆ ಆ ಗುಣಧರ್ಮಗಳನ್ನು ತೊಡೆದುಹಾಕಿ ಶಾಸ್ತ್ರ , ಶಿಷ್ಯ, ಗುರು, ಆತ್ಮ, ಬ್ರಹ್ಮ —ಮುಂತಾದ ಭೇದಗಳಿಲ್ಲದ ಅದ್ವಿತೀಯ ಆತ್ಮನ ಸ್ವರೂಪವನ್ನೇ ವೇದಾಂತಗಳು ತಿಳಿಸಿಕೊಡುತ್ತವೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.11">
		<p class="intro-shloka">॥ ಶೋಕಮೋಹನಿವಾರಕಾಯ ಶಂಕರಾಯ ನಮಃ ॥</p> 
		<p class="shloka">ಆತ್ಮಜ್ಞಾನಪ್ರಭಾವಜ್ಞಂ ಕೃತಾರ್ಥಂ ಶೋಕವರ್ಜಿತಮ್।<br />ಶ್ರೀಗುರುಂ <strong>ಶಂಕರಂ</strong> ವಂದೇ ಸರ್ವದುಃಖನಿವೃತ್ತಯೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧೧</span><br /><span class="num">೨೫೫.</span> ಅಜ್ಞಾನಿಯ ಹಣೇಬರಹ!</h1>
		<p class="bhashya-verse">ನಾರದೋ ದೇವರ್ಷಿಃ ಕೃತಕರ್ತವ್ಯಃ ಸರ್ವವಿದ್ಯೋಽಪಿ ಸನ್ ಅನಾತ್ಮಜ್ಞತ್ವಾತ್ ಶುಶೋಚೈವ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೭-೧-೧</p>
		<p class="bhashya-verse-meaning">ದೇವರ್ಷಿಯಾದ ನಾರದನು ಕೃತಕೃತ್ಯನಾಗಿದ್ದರೂ ಮತ್ತು ಸರ್ವಶಾಸ್ತ್ರಪಾರಂಗತನಾಗಿದ್ದರೂ ಆತ್ಮಜ್ಞಾನಿಯಾಗಿರಲಿಲ್ಲವಾದ್ದರಿಂದ ದುಃಖಿಯಾಗಿಯೇ ಇದ್ದನು.</p>
		<p class="description">ಛಾಂದೋಗ್ಯ ಉಪನಿಷತ್ತಿನಲ್ಲಿ ಬರುವ ಒಂದು ಕಥೆಯಿದು: ನಾರದಮಹರ್ಷಿಯು ಸಾಮಾನ್ಯನಲ್ಲ. ಆತನು ದೇವರ್ಷಿಯು. ನಾರದನಿಗೆ ಯಾವ ಕಾಮಕರ್ಮಗಳ ಅಂಟೂ ಇಲ್ಲ ; ಸಕಲಶಾಸ್ತ್ರಪ್ರವೀಣನಾಗಿದ್ದ ಪಂಡಿತೋತ್ತಮ. ಅಣಿಮಾದಿಸಿದ್ಧಿಗಳನ್ನು ಹೊಂದಿದ್ದ ಸಿದ್ಧಪುರುಷ. ಸ್ವಚ್ಛಂದಗಾಮೀ. ಎಲ್ಲಿಗೆ ಬೇಕಾದರೂ ಸರಾಗವಾಗಿ ಓಡಾಡುತ್ತಿದ್ದನು. ಆದರೂ ಅವನೂ ದುಃಖಿಯಾಗಿಯೇ ಇದ್ದ. ಇದಕ್ಕೆ ಕಾರಣ, ಅಜ್ಞಾನವೇ.</p>
		<p class="description">ಅಜ್ಞಾನವಿರುವವರೆಗೂ ನಮಗೆ ದುಃಖವು ತಪ್ಪಿದ್ದಲ್ಲ. ಅಜ್ಞಾನವೆಂದರೆ ದೇಹವನ್ನೇ ತಾನೆಂದು ತಪ್ಪಾಗಿ ತಿಳಿಯುವದು. ಇದಕ್ಕೇ ಅವಿದ್ಯೆಯೆಂದೂ ಹೆಸರು. ದೇಹಕ್ಕೆ ರೋಗರುಜಿನಗಳು ತಪ್ಪಿದ್ದಲ್ಲ, ಪ್ರಾಣನಿಗೆ ಹಸಿವು ಬಾಯಾರಿಕೆ ತಪ್ಪಿದ್ದಲ್ಲ , ಅಹಂಕಾರಕ್ಕೆ ಬಂಧ ಮೋಕ್ಷಗಳು ಕಟ್ಟಿಟ್ಟ ಬುತ್ತಿ! ಹೀಗೆ ಶರೀರ, ಇಂದ್ರಿಯ, ಮನಸ್ಸು, ಪ್ರಾಣ, ಅಹಂಕಾರಗಳನ್ನೇ ತಾನೆಂದು ತಿಳಿಯುವದೇ ಅವಿದ್ಯೆಯು.</p>
		<p class="description">ನಿಜವಾಗಿ ವಿಚಾರಮಾಡಿದರೆ ಆತ್ಮನಿಗೆ ಶರೀರಾದಿಗಳ ಸಂಬಂಧವು ಇಲ್ಲವೇ ಇಲ್ಲ. ದೇಹಾದಿಗಳಿಗಿಂತ ಭಿನ್ನನಾಗಿರುವ ಆತ್ಮನನ್ನು ಕಾಣುವದೇ ವಿದ್ಯೆಯು. ವಿದ್ಯೆಯನ್ನು ಉಳ್ಳವನೇ ಜ್ಞಾನಿಯು, ಜ್ಞಾನದಿಂದ ಮಾತ್ರವೇ ಸರ್ವದುಃಖನಾಶ. ಆತ್ಮಜ್ಞಾನದಿಂದಲೇ ಶೋಕಮೋಹ ನಿವೃತ್ತಿ. ಅಜ್ಞಾನಿಗೆ ಶೋಕಮೋಹಗಳು ಎಂದಿಗೂ ತಪ್ಪಿದ್ದಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.12">
		<p class="intro-shloka">॥ ಲೋಕಸಂಗ್ರಹನಿರತಾಯ ಶಂಕರಾಯ ನಮಃ ॥</p> 
		<p class="shloka">ಲೋಕಸಂಗ್ರಹಕರ್ತಾರಂ ಕರ್ಮಲೇಪವಿವರ್ಜಿತಮ್।<br />ವೇದಾಂತಭಾಷ್ಯಕರ್ತಾರಂ <strong>ಶಂಕರಂ</strong> ನೌಮಿ ಸದ್ಗುರುಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧೨</span><br /><span class="num">೨೫೬.</span> ಜ್ಞಾನಿಯ ‘ಲೋಕಸಂಗ್ರಹ’</h1>
		<p class="bhashya-verse">ನ ಹಿ ಆತ್ಮವಿದಃ ಲೋಕಸಂಗ್ರಹಂ ಮುಕ್ತಾ್ವ ಅನ್ಯತ್ ಕರ್ತವ್ಯಮಸ್ತಿ।</p>
		<p class="bhashya-verse-source">ಗೀತಾಭಾಷ್ಯ ೩-೨೬</p>
		<p class="bhashya-verse-meaning">ಲೋಕಸಂಗ್ರಹವೆಂಬ ಉದ್ದೇಶವನ್ನು ಬಿಟ್ಟರೆ ಆತ್ಮಜ್ಞಾನಿಗೆ ಕರ್ಮಗಳಿಂದ ಆಗಬೇಕಾದದ್ದೇನೂ ಇಲ್ಲ.</p>
		<p class="description">ಕರ್ಮಗಳನ್ನು ಅಜ್ಞಾನಿಗಳೂ ಮಾಡುತ್ತಾರೆ, ಜ್ಞಾನಿಗಳೂ ಮಾಡುತ್ತಾರೆ. ಅಜ್ಞಾನಿಗಳು ಅಹಂಕಾರದಿಂದ ಕೂಡಿಕೊಂಡು ಫಲಪ್ರಾಪ್ತಿಗಾಗಿ ಕರ್ಮಗಳನ್ನು ಮಾಡುತ್ತಾರೆ. ಲಾಭವಾದರೆ ಸಂತೋಷವನ್ನೂ ನಷ್ಟವಾದರೆ ದುಃಖವನ್ನೂ ಅನುಭವಿಸುತ್ತಾರೆ. ಶುಭಕರ್ಮಗಳಲ್ಲಿ ರಾಗವೂ ಅಶುಭಕರ್ಮಗಳಲ್ಲಿ ದ್ವೇಷವೂ ಅಜ್ಞಾನಿಗಳಿಗೆ ಇರುತ್ತದೆ. ಆದ್ದರಿಂದಲೇ ಕರ್ಮಗಳು ಅಜ್ಞಾನಿಗಳಿಗೆ ಬಂಧಕವಾಗುತ್ತವೆ.</p>
		<p class="description">ಆತ್ಮವಿದರೂ ಕರ್ಮಗಳನ್ನು ಚೆನ್ನಾಗಿ ಮಾಡುತ್ತಾರೆ. ಆದರೆ ಅಜ್ಞಾನಿಗಳಿಗಿರುವಂತೆ ಇವರಿಗೆ ರಾಗದ್ವೇಷಗಳಿರುವದಿಲ್ಲ , ಫಲದಲ್ಲಿ ಸಂಗವಂತೂ ಇರುವದೇ ಇಲ್ಲ. ಅಂದಮಾತ್ರಕ್ಕೆ ಅಡ್ಡಾದಿಡ್ಡಿ ಬೇಕಾಬಿಟ್ಟಿ ಸಿಕ್ಕಾಪಟ್ಟೆ ಮಾಡುತ್ತಾರೆ ಎಂದು ಅರ್ಥವಲ್ಲ. ಚೆನ್ನಾಗಿಯೇ ಮಾಡುತ್ತಾರೆ, ಶ್ರದ್ಧೆಯಿಂದಲೇ ಮಾಡುತ್ತಾರೆ. ನಿಜಹೇಳಬೇಕೆಂದರೆ ಅಜ್ಞಾನಿಗಳಿಗಿಂತಲೂ ಹೆಚ್ಚಿನ ಶ್ರದ್ಧೆಯಿಂದ ಜ್ಞಾನಿಗಳು ಕರ್ಮಗಳನ್ನು ಮಾಡುತ್ತಾರೆ.</p>
		<p class="description">ಹಾಗಾದರೆ ಇದರ ರಹಸ್ಯವೇನು? ಎಂದರೆ, ಲೋಕಸಂಗ್ರಹಕ್ಕಾಗಿ. ‘ಲೋಕಸಂಗ್ರಹ’ವೆಂದರೆ ಸಾಮಾನ್ಯ ಜನಗಳಿಗೆ ಧರ್ಮದ ಮಾರ್ಗವನ್ನು ತೋರಿಸುವದು. ದುರಾಚಾರದಿಂದ ತಪ್ಪಿಸಿ ಸನ್ಮಾರ್ಗದಲ್ಲಿ ನಡೆಸುವದೇ ಲೋಕಸಂಗ್ರಹವು. ಶ್ರೀಕೃಷ್ಣಪರಮಾತ್ಮನಾಗಲಿ ಶ್ರೀರಾಮಚಂದ್ರನಾಗಲಿ ಲೋಕಸಂಗ್ರಹಕ್ಕಾಗಿಯೇ ಅಲ್ಲವೆ, ತಮ್ಮ ಪಾಲಿನ ಕರ್ತವ್ಯಗಳನ್ನು ಮಾಡಿದ್ದು? ಬ್ರಹ್ಮಜ್ಞಾನಿಗಳ ವರ್ತನೆಯು ಸಾಧಕರಿಗೆ ಮಾರ್ಗದರ್ಶನ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.13">
		<p class="intro-shloka">॥ ಪಾಪಮೋಚಕಾಯ ಶಂಕರಾಯ ನಮಃ ॥</p> 
		<p class="shloka">ಅವಿದ್ಯಾಕಾಮಕರ್ಮಾದಿನಿರ್ಮುಕ್ತಂ ಶುದ್ಧಮದ್ವಯಮ್।<br />ನಿಷ್ಪಾಪಂ <strong>ಶಂಕರಂ</strong> ದೇವಂ ನಿತ್ಯಂ ನೌಮಿ ಸದಾಶಿವಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧೩</span><br /><span class="num">೨೫೭.</span> ‘ಅವಿದ್ಯಾಕಾಮಕರ್ಮ’ಗಳೇ ಪಾಪ</h1>
		<p class="bhashya-verse">ಅಪಹತ್ಯ ಪಾಪ್ಮಾನಮ್ ಅವಿದ್ಯಾಕಾಮಕರ್ಮಲಕ್ಷಣಂ ಸಂಸಾರ-ಬೀಜಂ, ಬ್ರಹ್ಮಣಿ ಪ್ರತಿತಿಷ್ಠತಿ।</p>
		<p class="bhashya-verse-source">ಕೇನಭಾಷ್ಯ ೪-೯</p>
		<p class="bhashya-verse-meaning">ಪಾಪವನ್ನು ನಾಶಮಾಡಿಕೊಂಡು; ಪಾಪವನ್ನು ಎಂದರೆ ಸಂಸಾರಕ್ಕೆ ಕಾರಣವಾಗಿರುವ ಅವಿದ್ಯಾಕಾಮಕರ್ಮಗಳನ್ನು ಎಂದರ್ಥ. ಅನಂತರ ಬ್ರಹ್ಮದಲ್ಲಿ ನೆಲೆಗೊಳ್ಳುತ್ತಾನೆ.</p>
		<p class="description">ಪಾಪವೆಂದರೆ ಸಾಮಾನ್ಯವಾಗಿ ನಾವುಗಳು ಬ್ರಹ್ಮಹತ್ಯಾ, ಸುರಾಪಾನ, ಕಳ್ಳತನ, ಸುಳ್ಳುತನ—ಇವುಗಳೆಂದು ತಿಳಿದಿರುತ್ತೇವೆ. ದಿಟ, ಧರ್ಮಶಾಸ್ತ್ರದ ಪ್ರಕಾರ ಶಾಸ್ತ್ರನಿಷಿದ್ಧ ಕರ್ಮಾನುಷ್ಠಾನವು ಮಾತ್ರ ಪಾಪವೆನಿಸುತ್ತದೆ.</p>
		<p class="description">ಆದರೆ ವೇದಾಂತಶಾಸ್ತ್ರದಲ್ಲಿ ಹಾಗಲ್ಲ. ಪುಣ್ಯಕರ್ಮವೂ ಪಾಪವೇ, ಧರ್ಮಾನುಷ್ಠಾನವೂ ಪಾಪವೇ. ಕರ್ತೃತ್ವ ಭೋಕ್ತೃತ್ವ ಬುದ್ಧಿಯೇ ಪಾಪವು. ಜನ್ಮಮರಣಕ್ಕೆ ಕಾರಣವಾಗಿರುವ ಕರ್ಮಗಳೆಲ್ಲವೂ ಪಾಪವೆನಿಸಿಕೊಳ್ಳುತ್ತವೆ. ಇದನ್ನೇ ವೇದಾಂತದಲ್ಲಿ ಅವಿದ್ಯಾಕಾಮಕರ್ಮವೆಂದು ಕರೆಯುತ್ತಾರೆ. ಅವಿದ್ಯೆಯಿಂದ ಕಾಮಗಳು, ಕಾಮಗಳನ್ನನುಸರಿಸಿ ಕರ್ಮಗಳು; ಕರ್ಮಗಳನ್ನು ಮಾಡಿ ಫಲಗಳನ್ನು ಅನುಭವಿಸುವದಕ್ಕಾಗಿ ಶರೀರಪ್ರಾಪ್ತಿ, ಶರೀರ ಬಂದಮೇಲೆ ಪುನಃ ಅವಿದ್ಯಾಕಾಮ ಕರ್ಮಗಳು. ಅದರಿಂದ ಪುನಃ ಪುನಃ ಸಂಸಾರಸಾಗರ ಪ್ರವೇಶ.</p>
		<p class="description">ಅಂತೂ ಅವಿದ್ಯೆಯೇ ಮಹಾಪಾಪವಾದ್ದರಿಂದ ಅದರ ಪರಂಪರೆಯೆಲ್ಲವೂ ಪಾಪದ ಪರಿವಾರವೇ ಆಗಿದೆ. ಪಾಪಕರ್ಮಗಳಿಂದ ನೀಚಜನ್ಮವೂ ಪುಣ್ಯಕರ್ಮಗಳಿಂದ ಉಚ್ಚಜನ್ಮವೂ ಉಂಟಾಗುತ್ತದೆ. ಆತ್ಮಜ್ಞಾನದಿಂದ ಮಾತ್ರವೇ ಈ ಅವಿದ್ಯೆಯನ್ನು ಭಸ್ಮಮಾಡಿಕೊಳ್ಳಬಹುದು. ಅವಿದ್ಯಾನಾಶವೇ ಮೋಕ್ಷವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.14">
		<p class="intro-shloka">॥ ಜ್ಞಾನಸಾಧನೋಪದೇಶಕಾಯ ಶಂಕರಾಯ ನಮಃ ॥</p> 
		<p class="shloka"><strong>ಶಂಕರಂ</strong> ಸದ್ಗುರುಂ ಭಾಂತಮ್ ಸರ್ವಶಂಕಾನಿವಾರಕಮ್।<br />ಭಕ್ತಾನಾಂ ಜ್ಞಾನದಾತಾರಂ ಭಾಷ್ಯಕಾರಮಹಂ ಭಜೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧೪</span><br /><span class="num">೨೫೮.</span> ಬ್ರಹ್ಮಪ್ರಾಪ್ತಿಗೆ ಇವು ಸಾಧನಗಳು</h1>
		<p class="bhashya-verse">ಯಸ್ತು ದುಶ್ಚರಿತಾತ್ ವಿರತಃ ಇಂದ್ರಿಯಲೌಲ್ಯಾಚ್ಚ, ಸಮಾಹಿತಚಿತ್ತಃ, ಆಚಾರ್ಯವಾನ್ ಸಾಧಕಃ, ಸಃ ಪ್ರಜ್ಞಾನೇನ ಯಥೋಕ್ತಮ್ ಆತ್ಮಾನಂ ಪ್ರಾಪ್ನೋತಿ ಇತ್ಯರ್ಥಃ ॥</p> 
		<p class="bhashya-verse-source">ಕಾಠಕಭಾಷ್ಯ ೧-೨-೨೪</p>
		<p class="bhashya-verse-meaning">ಯಾವ ಸಾಧಕನು ದುರಾಚಾರದಿಂದಲೂ ಇಂದ್ರಿಯಚಾಪಲ್ಯದಿಂದಲೂ ದೂರನಾಗಿದ್ದಾನೆಯೋ, ಶುದ್ಧ ಹಾಗೂ ಶಾಂತ ಮನಸ್ಸುಳ್ಳವನೋ ಮತ್ತು ಸದ್ಗುರುಗಳ ಸಂಪೂರ್ಣ ಅನುಗ್ರಹಕ್ಕೆ ಪಾತ್ರನಾಗಿದ್ದಾನೆಯೋ, ಅಂಥವನು ವಿವೇಕವಿಜ್ಞಾನದಿಂದ ಪರಬ್ರಹ್ಮ ಸ್ವರೂಪವನ್ನು ಪಡೆದುಕೊಳ್ಳುತ್ತಾನೆ.</p>
		<p class="description">ಬ್ರಹ್ಮಜ್ಞಾನವಾಗಲಿ ಮೋಕ್ಷಪ್ರಾಪ್ತಿಯಾಗಲಿ ಕೇವಲ ಬುದ್ಧಿಚಾತುರ್ಯ ದಿಂದ ಶಾಸ್ತ್ರಪಾಂಡಿತ್ಯದ ಬಲದಿಂದ ಪಡೆದುಕೊಳ್ಳಬಹುದಾದ ಸಂಪತ್ತಲ್ಲ. ಬ್ರಹ್ಮಾತ್ಮಜ್ಞಾನವು ಸ್ವಾನುಭವದಲ್ಲಿ ನೆಲೆಗೊಳ್ಳಬೇಕಾಗಿರುವದರಿಂದ ಇದಕ್ಕೆ ಚಿತ್ತಶುದ್ಧಿಯು ಅತ್ಯಗತ್ಯವಾಗಿರುತ್ತದೆ.</p>
		<p class="description">ಶಾಸ್ತ್ರನಿಷಿದ್ಧವಾದ ದುರಾಚಾರಗಳನ್ನು ದೂರಮಾಡಿಕೊಂಡು ಸಾತ್ತಿ್ವಕ ಆಹಾರವಿಹಾರಗಳನ್ನು ಸೇವಿಸುತ್ತಾ ಶಮದಮಾದಿಸಂಪನ್ನನಾಗಿದ್ದು ಮುಮುಕ್ಷು ಸಾಧಕನು ಸದ್ಗುರುಗಳಿಂದ ವೇದಾಂತದ ಉಪದೇಶವನ್ನು ಶ್ರವಣಮಾಡುತ್ತಾ ಇದ್ದರೆ ಅಂಥವನು ಖಂಡಿತವಾಗಿ ಆತ್ಮಜ್ಞಾನವನ್ನು ಪಡೆದುಕೊಂಡು ಈ ಜನ್ಮದಲ್ಲಿಯೇ ಮೋಕ್ಷವನ್ನು ಹೊಂದಿಬಿಡುತ್ತಾನೆ.</p>
		<p class="shloka">ಶ್ರದ್ಧಾವಾನ್ ಲಭತೇ ಜ್ಞಾನಂ ತತ್ಪರಃ ಸಂಯತೇಂದ್ರಿಯಃ।<br /> ಜ್ಞಾನಂ ಲಬ್ಧಾ್ವ ಪರಾಂ ಶಾಂತಿಮ್ ಅಚಿರೇಣಾಧಿಗಚ್ಛತಿ ॥</p> 
		<p class="description">ಎಂದು ಗೀತಾಚಾರ್ಯನು (ಗೀತೆ ೪-೩೯) ಉಪದೇಶಿಸಿದ್ದಾನೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.15">
		<p class="intro-shloka">॥ ನಿಶ್ಚಯಜ್ಞಾನವತೇ ಶಂಕರಾಯ ನಮಃ ॥</p> 
		<p class="shloka">ಬ್ರಹ್ಮಾತ್ಮಜ್ಞಾನಸಂಪನ್ನಂ ಛಿನ್ನಾವಿದ್ಯಂ ಪರಂ ಗುರುಮ್।<br />ನಿಶ್ಚಯಜ್ಞಾನಸಂಪೂರ್ಣಂ ವಂದೇ <strong>ಶಂಕರ</strong>ಮದ್ವಯಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧೫</span><br /><span class="num">೨೫೯.</span> ಬ್ರಹ್ಮಾತ್ಮಜ್ಞಾನವು ಭ್ರಾಂತಿಜ್ಞಾನವಲ್ಲ</h1>
		<p class="bhashya-verse">ಉತ್ಪನ್ನಸ್ಯ ಬ್ರಹ್ಮಾತ್ಮವಿಜ್ಞಾನಸ್ಯ ಅಬಾಧ್ಯಮಾನತ್ವಾತ್ ನ ಅನುತ್ಪನ್ನಂ ಭ್ರಾಂತಂ ವಾ ಇತಿ ಶಕ್ಯಂ ವಕ್ತುಮ್।</p>
		<p class="bhashya-verse-source">ಐತರೇಯಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಹುಟ್ಟಿದ ಬ್ರಹ್ಮಾತ್ಮಜ್ಞಾನವು ಬೇರೊಂದು ಜ್ಞಾನದಿಂದ ಬಾಧಿಸಲ್ಪಡದಿರುವದರಿಂದ (ತೊಲಗುವದಿಲ್ಲವಾದ್ದರಿಂದ) ಬ್ರಹ್ಮಜ್ಞಾನವು ಉತ್ಪನ್ನವಾಗಲಾರದೆಂದಾಗಲಿ, ಭ್ರಾಂತಿಜ್ಞಾನವೆಂದಾಗಲಿ ಹೇಳುವದು ಸರಿಯಲ್ಲ.</p>
		<p class="description">ವೇದಾಂತಗಳನ್ನು ಸಂಪ್ರದಾಯವಿದರಾದ ಸದ್ಗುರುಗಳಿಂದಲೇ ಅಧ್ಯಯನಮಾಡಬೇಕು. ಆಗಲೇ ವೇದಾಂತದ ಪ್ರಯೋಜನವು ಲಭಿಸುತ್ತದೆ. ಸುಮ್ಮನೆ ಕಾಲಹರಣಕ್ಕಾಗಿ ವೇದಾಂತಗಳನ್ನು ಕಥೆ ಕಾದಂಬರಿಗಳಂತೆ ತಮಾಷೆಗಾಗಿ ಓದುವದರಿಂದ ಬ್ರಹ್ಮಜ್ಞಾನವು ಉಂಟಾಗುವದಿಲ್ಲ. ಉತ್ತಮ ಜಿಜ್ಞಾಸುವಿಗೆ ಸದ್ಗುರುಗಳ ಉಪದೇಶದಿಂದ ಬ್ರಹ್ಮಾತ್ಮಜ್ಞಾನವು ಒಮ್ಮೆ ಉಂಟಾಗಿಬಿಟ್ಟರೆ ಆ ಜ್ಞಾನವು ಭದ್ರವಾಗಿ ಶಾಶ್ವತವಾಗಿ ನೆಲೆಗೊಂಡುಬಿಡುತ್ತದೆ.</p>
		<p class="description">ಜ್ಞಾನಕ್ಕೆ ಮೂರು ದೋಷಗಳಿರುತ್ತವೆ. ಜ್ಞಾನಾಭಾವ, ಸಂಶಯಜ್ಞಾನ, ವಿಪರೀತಜ್ಞಾನಗಳೇ ಈ ಮೂರು ದೋಷಗಳು. ಈ ದೋಷಗಳಿಂದ ಕೂಡಿದ್ದರೆ ಅದು ಜ್ಞಾನವೇ ಅಲ್ಲ. ಸಕಲದೋಷಗಳಿಂದಲೂ ರಹಿತವಾಗಿರುವ ಶುದ್ಧವಾದ ಜ್ಞಾನಕ್ಕೇ ಹೆಸರು ಸಮ್ಯಗ್ದರ್ಶನ. ಇದೇ ಬ್ರಹ್ಮಾತ್ಮಜ್ಞಾನವು. ಈ ನಿಶ್ಚಿತಜ್ಞಾನವನ್ನು ನಾಶಮಾಡುವಂಥ ಬೇರೊಂದು ಜ್ಞಾನವು ಉಳಿದಿರುವದೇ ಇಲ್ಲ. ವೇದಾಂತವಾಕ್ಯಾರ್ಥಗಳ ವಿಚಾರದಿಂದ ಆತ್ಮಜ್ಞಾನವು ನಿಶ್ಚಿತವಾಗಿ ಉದಯಿಸುವದರಿಂದ ಆತ್ಮಜ್ಞಾನವು ಹುಟ್ಟುವದಿಲ್ಲ—ಎಂದು ವಾದಮಾಡುವದು ಸರಿಯಲ್ಲ. ಈ ಜ್ಞಾನದಿಂದ ಪರಮಶಾಂತಿಯೆಂಬ ಫಲವೂ ಬರುವದರಿಂದ ಇದನ್ನು ಭ್ರಾಂತಿಜ್ಞಾನ, ಮೋಹಜ್ಞಾನ ಎಂದು ಕರೆಯುವದೂ ಸರಿಯಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.16">
		<p class="intro-shloka">॥ ಕೃತಕೃತ್ಯಪುಂಗವಾಯ ಶಂಕರಾಯ ನಮಃ ॥</p> 
		<p class="shloka">ವೇದಶಾಸ್ತ್ರಪುರಾಣಾನಾಂ ಸಾರಜ್ಞಂ <strong>ಶಂಕರಂ</strong> ಗುರುಮ್।<br />ಬ್ರಹ್ಮಾತ್ಮಜ್ಞಾನಸಂಪನ್ನಂ ಕೃತಕೃತ್ಯಂ ಸದಾ ಭಜೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧೬</span><br /><span class="num">೨೬೦.</span> ಎಷ್ಟು ತಿಳಿದರೂ ಇಷ್ಟೇ!</h1>
		<p class="bhashya-verse">ಸರ್ವಾನಪಿ ವೇದಾನಧೀತ್ಯ ಸರ್ವಂ ಚಾನ್ಯತ್ ವೇದ್ಯಮಧಿಗಮ್ಯಾಪಿ ಅಕೃತಾರ್ಥ ಏವ ಭವತಿ ಯಾವತ್ ಆತ್ಮತತ್ತ್ವಂ ನ ಜಾನಾತಿ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೬-೧-೩</p>
		<p class="bhashya-verse-meaning">ಎಲ್ಲ ವೇದಗಳನ್ನೂ ಅಧ್ಯಯನಮಾಡಿ, ಎಲ್ಲ ಶಾಸ್ತ್ರಗಳನ್ನೂ ಚೆನ್ನಾಗಿ ತಿಳಿದುಕೊಂಡಿದ್ದರೂ ಆತ್ಮನನ್ನು ತಿಳಿಯದಿದ್ದರೆ ಅವನು ಅಕೃತಾರ್ಥನೇ!</p>
		<p class="description">ವೇದಾಧ್ಯಯನವು ಅತ್ಯಂತ ಪರಮಪವಿತ್ರವಾದ ತಪಸ್ಸು; ತರ್ಕ, ಮೀಮಾಂಸಾ, ವ್ಯಾಕರಣ, ಜ್ಯೋತಿಷ್ಯ, ಪುರಾಣ—ಇವುಗಳನ್ನು ಅಧ್ಯಯನಮಾಡುವದೇನು ಸುಲಭವಲ್ಲ. ಲೋಕದಲ್ಲಿ ವೇದಾಧ್ಯಯನಸಂಪನ್ನರನ್ನು ಅತ್ಯಂತ ಗೌರವದಿಂದ ಪೂಜಿಸುತ್ತಾರೆ. ಘನಾಂತ ಅಧ್ಯಯನಮಾಡಿದ ವಿದ್ವಾಂಸರು ದೊರಕುವದೇ ಅತ್ಯಂತ ದುರ್ಲಭ! ವೇದಪುರುಷರನ್ನು ಕಂಡರೆ ‘ಸಾಕ್ಷಾತ್ ಭಗವಂತನೇ’ ಎಂಬ ಸದ್ಭಾವನೆಯಿಂದ ಕಾಣಬೇಕೆಂದು ನಮ್ಮ ಶಾಸ್ತ್ರಗಳಲ್ಲಿ ತಿಳಿಸಿದೆ. ಸಂಪ್ರದಾಯವೂ ಹಾಗೆಯೇ ಇದೆ. ವೇದಪುರುಷರ ದರ್ಶನ, ಸ್ಪರ್ಶನ, ಭಾಷಣ, ಪೂಜೆ, ಸತ್ಕಾರ, ವಂದನಗಳು ಮಾನವರಿಗೆ ಅತ್ಯಂತ ಸೌಭಾಗ್ಯವೇ ಸರಿ.</p>
		<p class="description">ಇಷ್ಟೆಲ್ಲಾ ಆದರೂ ಇಷ್ಟು ಮಾತ್ರದಿಂದ ಇವರು ಕೃತಕೃತ್ಯರೇನಲ್ಲ! ಇವರೇನು ಬ್ರಹ್ಮನಿಷ್ಠರಲ್ಲ ! ಇವರೇನು ಜೀವನ್ಮು ಕ್ತರೂ ಅಲ್ಲ. ಇವರಿಗೂ ಸಾಕಷ್ಟು ಶೋಕಮೋಹಗಳ ಕಾಟವು ಇದ್ದೇ ಇರುತ್ತದೆ. ಇದಕ್ಕೆ ಒಳ್ಳೆಯ ಉದಾಹರಣೆಯೆಂದರೆ, ಛಾಂದೋಗ್ಯ ಉಪನಿಷತ್ತಿನಲ್ಲಿ ಏಳನೇ ಅಧ್ಯಾಯದಲ್ಲಿ ಬರುವ ನಾರದನ ಕಥೆ. ನಾರದನಿಗಿಂತ ಪಂಡಿತನು ಬೇಕೆ? ಆದರೆ ನಾರದನೇ ಗುರುವಿನ ಮುಂದೆ ಹೇಳುತ್ತಾನೆ, ‘ನಾನು ಶೋಕಸಾಗರದಲ್ಲಿ ಮುಳುಗಿದ್ದೇನೆ’ ಎಂದು. ಆತ್ಮಜ್ಞಾನವಿಲ್ಲದ ಎಲ್ಲ ವಿದ್ಯೆಗಳೂ ಅವಿದ್ಯೆಯೇ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.17">
		<p class="intro-shloka">॥ ಜೀವಬ್ರಹ್ಮವಿವೇಕಿನೇ ಶಂಕರಾಯ ನಮಃ ॥</p> 
		<p class="shloka">“ಪ್ರವೇಶಶ್ರುತಿ” ಸಾರಜ್ಞಂ ಜೀವಬ್ರಹ್ಮವಿವೇಕಿನಮ್।<br />ಜೀವಾನಾಂ ಪ್ರತ್ಯಗಾತ್ಮಾನಂ <strong>ಶಂಕರಂ</strong> ಕವಿಮಾಶ್ರಯೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧೭</span><br /><span class="num">೨೬೧.</span> ಬ್ರಹ್ಮಕ್ಕೆ “ದೇಹದಲ್ಲಿ ಪ್ರವೇಶ”ವೆಂದರೇನು?</h1>
		<p class="bhashya-verse">ಅಂತರ್ಗುಹಾಯಾಂ ಬುದ್ಧೌ ದ್ರಷ್ಟೃ ಶ್ರೋತೃ ಮಂತೃ ವಿಜ್ಞಾತೃ ಇತ್ಯೇವಂ ಪ್ರವಿಷ್ಟಮಿವ ವಿಶೇಷವದುಪಲಭ್ಯತೇ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೬</p>
		<p class="bhashya-verse-meaning">ದೇಹದ ಒಳಗಡೆಯಲ್ಲಿ ಗುಹೆಯಂತಿರುವ ಬುದ್ಧಿಯಲ್ಲಿ ಪ್ರವೇಶಮಾಡಿದಂತೆ ಇರುವ ಬ್ರಹ್ಮವು ದ್ರಷ್ಟೃವಾಗಿ, ಶ್ರೋತೃವಾಗಿ, ಮಂತೃವಾಗಿ, ವಿಜ್ಞಾತೃವಾಗಿ ಅನೇಕ ವಿಶೇಷವುಳ್ಳದ್ದಾಗಿ ತೋರುತ್ತಿದೆ.</p>
		<p class="description">ಪರಮಾತ್ಮನು ಈ ಶರೀರವನ್ನು ಸೃಷ್ಟಿಮಾಡಿ ಇದರೊಳಗೆ ಪ್ರವೇಶಿಸಿದ್ದಾನೆ—ಎಂದು ಶ್ರುತಿಗಳು ತಿಳಿಸುತ್ತಿವೆ. ಇದರ ಅಂತರಾರ್ಥವೇನು? ಇದರ ತಾತ್ಪರ್ಯವೇನು? ಎಂಬುದನ್ನು ತಿಳಿಯಬೇಕು. ಒಬ್ಬ ಯಜಮಾನನು ಒಂದು ಮನೆಯನ್ನು ಕಟ್ಟಿಸಿಕೊಂಡು ಅದರೊಳಕ್ಕೆ ಪ್ರವೇಶಮಾಡುವಂತೆ ಈ ಪರಮಾತ್ಮನು ಈ ಶರೀರವನ್ನು ಪ್ರವೇಶಿಸಿದ್ದಾನೆ —ಎಂದು ಅರ್ಥಮಾಡುವದು ನ್ಯಾಯವಲ್ಲ. ಏಕೆಂದರೆ ನಿರವಯವನೂ, ಸರ್ವವ್ಯಾಪಕನೂ, ಪರಿಪೂರ್ಣನೂ ಆಗಿರುವ ಪರಮಾತ್ಮನಿಗೆ ಈ ಅರ್ಥವು ಸರ್ವಥಾ ಹೊಂದುವದಿಲ್ಲ.</p>
		<p class="description">ಹಾಗಾದರೆ “ಪ್ರವೇಶಶ್ರುತಿ”ಗೆ ಅರ್ಥವೇನು? ಎಂದರೆ, ಆ ಪರಬ್ರಹ್ಮವೇ ಈ ದೇಹದೊಳಗೆ ಜೀವರೂಪದಿಂದ ತೋರುತ್ತಿದೆ— ಎಂದು ಅಭಿಪ್ರಾಯ. ಬುದ್ಧಿಯೊಳಗೆ, ಬುದ್ಧಿಯ ಸಂಬಂಧದಿಂದ ದ್ರಷ್ಟೃ, (ನೋಡುವವನಾಗಿ), ಶ್ರೋತೃ (ಕೇಳುವವನಾಗಿ), ಮಂತೃ (ಮನನಮಾಡುವವನಾಗಿ), ವಿಜ್ಞಾ ತೃ (ತಿಳಿಯುವವನಾಗಿ) ಜೀವರೂಪದಿಂದ ತೋರುತ್ತಿರುವದು ಪರಬ್ರಹ್ಮವೇ ಎಂದು ತಾತ್ಪರ್ಯ. ಈ ಉಪಾಧಿ ಸಂಬಂಧವೇ ಅವಿದ್ಯಾ. ಇದರಿಂದ ಬಿಡುಗಡೆಯೇ ವಿದ್ಯಾ. ಇದನ್ನು ತಿಳಿಸುವುದೇ ವೇದಾಂತದಲ್ಲಿ ಹೇಳಿರುವ “ಪ್ರವೇಶಶ್ರುತಿ”ಯ ಉದ್ದೇಶ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.18">
		<p class="intro-shloka">॥ ಮುಕ್ತಿಸ್ವರೂಪಬೋಧಕಾಯ ಶಂಕರಾಯ ನಮಃ ॥</p> 
		<p class="shloka">ಮುಕ್ತಿತತ್ತ್ವವಿದಂ ಶಾಂತಂ ಬ್ರಹ್ಮಜ್ಞಾನೋಪದೇಶಕಮ್।<br />ಅವಿದ್ಯಾರಹಿತಂ ವಂದೇ <strong>ಶಂಕರಂ</strong> ಜ್ಞಾನಭಾಸ್ಕರಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧೮</span><br /><span class="num">೨೬೨.</span> ಬ್ರಹ್ಮಾತ್ಮಜ್ಞಾನವು ‘ಅಂತೆ’ ಅಲ್ಲ</h1>
		<p class="bhashya-verse">ಅನುಭವಾವಸಾನಂ ಚ ಬ್ರಹ್ಮವಿಜ್ಞಾನಮ್ ಅವಿದ್ಯಾಯಾಃ ನಿವರ್ತಕಂ, ಮೋಕ್ಷಸಾಧನಂ ಚ ದೃಷ್ಟಫಲತಯಾ ಇಷ್ಯತೇ।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೧-೪</p>
		<p class="bhashya-verse-meaning">ಬ್ರಹ್ಮವಿಜ್ಞಾನವು ಅವಿದ್ಯೆಯನ್ನು ತೊಲಗಿಸುವ ಮೂಲಕ ಮೋಕ್ಷಕ್ಕೆ ಸಾಧನವಾಗಿದೆಯೆಂಬುದು ಅನುಭವದಲ್ಲಿ ಕಾಣುತ್ತಿರುವುದರಿಂದ ಇದನ್ನು ದೃಷ್ಟಫಲವೆಂದು ಒಪ್ಪಿಕೊಳ್ಳಬೇಕು.</p>
		<p class="description">ಧರ್ಮಶಾಸ್ತ್ರಗಳಲ್ಲಿ ತಿಳಿಸಿರುವಂತೆ ಕರ್ಮಗಳನ್ನು ಮಾಡಿದರೆ ಮರಣಾನಂತರ ಆಯಾ ಫಲಗಳು ದೊರಕುತ್ತವೆ ಎಂದು ನಂಬಬೇಕು. ಈ ಜನ್ಮದಲ್ಲಿ ಯಜ್ಞ , ದಾನ, ತಪಸ್ಸುಗಳನ್ನು ಮಾಡಿದರೆ ಅಂಥವರಿಗೆ ಜನ್ಮಾಂತರದಲ್ಲಿ ಒಳ್ಳೊಳ್ಳೆಯ ಫಲವಾಗುತ್ತದೆಯೆಂದು ನಂಬಬೇಕು. ಈ ಫಲಗಳೆಲ್ಲವೂ ಅದೃಷ್ಟಫಲಗಳೆನಿಸುತ್ತವೆ.</p>
		<p class="description">ಆದರೆ ವೇದಾಂತಗಳಲ್ಲಿ ಉಪದೇಶಿಸಿರುವಂಥ ಆತ್ಮಜ್ಞಾನದ ಫಲವು ಹೀಗಲ್ಲ. ಆತ್ಮಜ್ಞಾನದಿಂದ ಅವಿದ್ಯೆಯು ನಾಶವಾಗಿ ಸತ್ತಮೇಲೆ ಅಲ್ಲಿ ಮೋಕ್ಷವು ದೊರಕುತ್ತದೆ—ಎಂದು ನಾವು ಹೇಳುವದಿಲ್ಲ. ಈಗ ಬೆಂಕಿಯನ್ನು ಮುಟ್ಟಿದರೆ ಅದು ನಾಳೆಯ ದಿನ ಸುಡುತ್ತದೆ ಎನ್ನುತ್ತೇವೆಯೇ? ಈಗ ಸೂರ್ಯೋದಯವಾದರೆ ಮುಂದಿನ ತಿಂಗಳು ಕತ್ತಲೆ ನಾಶವಾಗುತ್ತದೆ ಎನ್ನುತ್ತೇವೆಯೆ? ಖಂಡಿತಾ ಇಲ್ಲ. ಈಗಲೇ ಇದರ ಫಲಗಳು.</p>
		<p class="description">ಹೀಗೆಯೇ ಆತ್ಮಜ್ಞಾನವು ಹುಟ್ಟಿದ ಕೂಡಲೇ ಅಜ್ಞಾನವು ನಾಶವಾಗುತ್ತದೆ. ಅವಿದ್ಯೆಯು ನಾಶವಾದಕೂಡಲೇ ಮುಕ್ತಿಯು ದೊರಕುತ್ತದೆ. ಇದು ಎಲ್ಲರ ಅನುಭವಕ್ಕೂ ಈಗಲೇ ಇಲ್ಲಿಯೇ ಬರುವಂಥ ವಿಚಾರವೇ ಹೊರತು ಆಮೇಲೆ, ಅಲ್ಲಿ , ಆಗ, ಹಾಗಂತೆ, ಆಗುತ್ತಂತೆ—ಎನ್ನುವದಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.19">
		<p class="intro-shloka">॥ ಸುಲಭಜ್ಞಾನೋಪದೇಶಕಾಯ ಶಂಕರಾಯ ನಮಃ ॥</p> 
		<p class="shloka">‘ಸರ್ವದಾ ಸುಲಭಂ ಜ್ಞಾನಂ ಸರ್ವೇಷಾಂ ಮುಕ್ತಿಸಾಧಕಮ್’।<br />‘ಸರ್ವಾತ್ಮಫಲದಂ ಜ್ಞಾನಂ’ ವದಂತಂ <strong>ಶಂಕರಂ</strong> ಭಜೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೧೯</span><br /><span class="num">೨೬೩.</span> ಅಂದಿಗೂ ಇಂದಿಗೂ ಬ್ರಹ್ಮಜ್ಞಾನ ಒಂದೇ</h1>
		<p class="bhashya-verse">ಅನ್ಯೋಽಪಿ ಕಶ್ಚಿತ್ ಯಃ ತತ್ ಬ್ರಹ್ಮ ವೇದ್ಯಂ ವೇದ, ಸ ಏವ ಕೃತಾಯಸ್ಥಾನೀಯೋ ಭವತಿ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೪-೧-೪</p>
		<p class="bhashya-verse-meaning">ಯಾವನೇ ಬೇಕಾದರೂ ಈ ವೇದ್ಯವಾದ ಬ್ರಹ್ಮವನ್ನು ತಿಳಿದವನಾದರೆ ಅಂಥವನೂ ‘ಕೃತಾಯ’ ಸ್ಥಾನೀಯನಾಗುತ್ತಾನೆ.</p>
		<p class="description">ವೇದೋಪನಿಷತ್ತು ಪುರಾಣಗಳಲ್ಲಿ ಹಿಂದೆ ಆಗಿ ಹೋದ ಅನೇಕ ಬ್ರಹ್ಮಜ್ಞಾನಿಗಳ ವಿಚಾರವನ್ನು ತಿಳಿಸಿದೆ. ಕಠದಲ್ಲಿ ಮೃತ್ಯುದೇವತೆ ನಚಿಕೇತ, ಪ್ರಶ್ನದಲ್ಲಿ ಪಿಪ್ಪಲಾದ, ಮುಂಡಕದಲ್ಲಿ ಅಂಗಿರಸ್ಸು ಶೌನಕ, ತೈತ್ತಿರೀಯದಲ್ಲಿ ವರುಣ ಭೃಗು, ಛಾಂದೋಗ್ಯದಲ್ಲಿ ಉದ್ದಾಲಕ ಶ್ವೇತಕೇತು, ಸನತ್ಕುಮಾರ ನಾರದ, ಬೃಹದಾರಣ್ಯಕದಲ್ಲಿ ಯಾಜ್ಞವಲ್ಕ್ಯ ಜನಕ, ಇತ್ಯಾದಿ ಇತ್ಯಾದಿ. ಅವರೇನೋ ಜ್ಞಾನಿಗಳಾಗಿ ಕೃತಕೃತ್ಯರಾಗಿದ್ದರಂತೆ, ಆದರೆ ಈಗ? ನಮ್ಮ ಕಾಲದಲ್ಲಿ ನಮ್ಮಂಥವರಿಗೆ ಅಂಥ ಬ್ರಹ್ಮಜ್ಞಾನವು ದೊರಕೀತಾ? ಅದರಿಂದ ಮುಕ್ತಿಯು ಸಿಕ್ಕೀತೇ? ಎಂದು ಅನೇಕರಿಗೆ ಸಂಶಯವು ಹುಟ್ಟುತ್ತದೆ.</p>
		<p class="description">ಈ ಸಂಶಯವು ಸರಿಯಲ್ಲ. ಆತ್ಮನು ಅಂದಿಗೂ ಇಂದಿಗೂ ಮುಂದಿಗೂ ಎಂದೆಂದಿಗೂ ಒಬ್ಬನೇ. ಆತ್ಮನ ಸ್ವರೂಪದಲ್ಲಿ ಯಾವ ಬದಲಾವಣೆಗಳೂ ಆಗಿಲ್ಲ. ಆ ಆತ್ಮನೇ ಈಗಲೂ ನಮಗೂ ಸ್ವರೂಪನಾಗಿದ್ದಾನೆ. ಆ ಆತ್ಮಜ್ಞಾನವೇ ಈಗಲೂ ನಮಗೂ ಉಂಟಾಗುತ್ತದೆ. ಆ ಮೋಕ್ಷವೇ ಈಗಲೂ ನಮಗೂ ದೊರಕುತ್ತದೆ. ತ್ರೇತಾ, ದ್ವಾಪರ, ಕಲಿಗಳೆಂಬ—ಮೂರು, ಎರಡು, ಒಂದು ಅಂಕಗಳನ್ನುಳ್ಳ–ಗರಗಳು, ನಾಲ್ಕು ಅಂಕಗಳನ್ನುಳ್ಳ ಕೃತದಲ್ಲಿ ಸೇರಿಹೋಗುವಂತೆ ಮೋಕ್ಷಫಲದಲ್ಲಿ ಸಕಲ ಫಲಗಳೂ ಸೇರಿಹೋಗುತ್ತವೆ. ಸರ್ವಾತ್ಮಭಾವವೇ ಮೋಕ್ಷವು. ಜ್ಞಾನದಿಂದ ಉಂಟಾಗುವ ಮೋಕ್ಷವು ಸರ್ವರಿಗೂ ಸಮಾನವು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.20">
		<p class="intro-shloka">॥ ನಿತ್ಯಬುದ್ಧಸಚ್ಚಿದಾನಂದಾಯ ಶಂಕರಾಯ ನಮಃ ॥</p> 
		<p class="shloka">ನಿತ್ಯಾತ್ಮದರ್ಶನಂ ಧೀರಂ ದ್ವಂದ್ವಾತೀತಂ ವಿಮತ್ಸರಮ್।<br /><strong>ಶಂಕರಂ</strong> ನೌಮಿ ದೇವೇಶಂ ಜೀವನ್ಮು ಕ್ತಂ ತಪಸ್ವಿನಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨೦</span><br /><span class="num">೨೬೪.</span> ಮೋಕ್ಷಕ್ಕೆ ಇಂಥವರೇ ಅಧಿಕಾರಿಗಳು</h1>
		<p class="bhashya-verse">ನಿತ್ಯಾತ್ಮದರ್ಶನನಿಷ್ಠಃ ದ್ವಂದ್ವಸಹಿಷ್ಣುಃ ಅಮೃತತ್ವಾಯ ಮೋಕ್ಷಾಯ ಕಲ್ಪತೇ, ಸಮರ್ಥೋ ಭವತಿ।</p>
		<p class="bhashya-verse-source">ಗೀತಾಭಾಷ್ಯ ೨-೧೫</p>
		<p class="bhashya-verse-meaning">ನಿತ್ಯನಾದ ಆತ್ಮನಲ್ಲಿ ನಿಷ್ಠನಾದವನು, ದ್ವಂದ್ವಗಳನ್ನು ಸಹಿಸಿಕೊಂಡಿರುವದರಿಂದ, ಅಮೃತತ್ವಕ್ಕೆ ಎಂದರೆ ಮೋಕ್ಷಕ್ಕೆ ಅಧಿಕಾರಿಯಾಗುತ್ತಾನೆ.</p>
		<p class="description">ಬ್ರಹ್ಮವೇ ಮೋಕ್ಷಸ್ವರೂಪ. ಸರ್ವಬಂಧನಗಳಿಂದಲೂ ಮುಕ್ತವಾಗಿದೆ, ಪರಬ್ರಹ್ಮವು. ಪ್ರತಿಯೊಬ್ಬ ಜೀವನಿಗೂ ಮೋಕ್ಷವು ಸಹಜವಾದ ಸ್ವರೂಪವೇ ಆಗಿರುತ್ತದೆ. ಅಂದರೆ ಹಿರಣ್ಯಗರ್ಭಬ್ರಹ್ಮನಿಂದ ಪ್ರಾರಂಭಗೊಂಡು ಸಣ್ಣ ಇರುವೆಯ ವರೆಗೆ ಎಲ್ಲ ಜೀವಿಗಳೂ ಪರಿಪೂರ್ಣವಾದ ಬ್ರಹ್ಮ ಸ್ವರೂಪರೇ ಆಗಿರುತ್ತಾರೆ. ಬ್ರಹ್ಮದ ಸ್ವರೂಪದಲ್ಲಿ ಯಾವ ತಾರತಮ್ಯವಾಗಲಿ ವೈಷಮ್ಯವಾಗಲಿ ಇರುವದಿಲ್ಲ. ಈ ತತ್ತ್ವವನ್ನು ಸರಿಯಾಗಿ ತಿಳಿದರೂ, ತಿಳಿಯದಿದ್ದರೂ, ತಪ್ಪಾಗಿ ತಿಳಿದರೂ ಎಲ್ಲರೂ ನಿಜವಾಗಿ ಬ್ರಹ್ಮ ಸ್ವರೂಪರೇ ಆಗಿರುತ್ತಾರೆ.</p>
		<p class="description">ಆದರೆ ಇಂಥ ಜ್ಞಾನವು ಮಾತ್ರ ಎಲ್ಲರಿಗೂ ಉಂಟಾಗಿರುವದಿಲ್ಲ. ಜ್ಞಾನವಾದರೆ ಮಾತ್ರ ದುಃಖನಿವೃತ್ತಿ. ಸ್ವಯಂ ಮೋಕ್ಷಸ್ವರೂಪನೇ ಆಗಿದ್ದರೂ ಜ್ಞಾನವುಂಟಾಗದೆ ಹೋದರೆ ದುಃಖನಿವೃತ್ತಿಯಿಲ್ಲ, ಸಂಸಾರಬಂಧನದಲ್ಲಿಯೇ ಹೊರಳಾಡುತ್ತಿರಬೇಕಾಗುತ್ತದೆ. ಆದ್ದರಿಂದ ವೇದಾಂತದಲ್ಲಿ ಆತ್ಮಜ್ಞಾನಕ್ಕೇ ಹೆಚ್ಚಿನ ಸ್ಥಾನವನ್ನು ಕೊಟ್ಟಿರುತ್ತಾರೆ. ಆತ್ಮಜ್ಞಾನದಿಂದಲೇ ಮುಕ್ತಿ ; ಅಲ್ಲ , ಆತ್ಮಜ್ಞಾನವೇ ಮುಕ್ತಿ ಎಂದೇ ಶ್ರೀಶಂಕರರು ಸಾರಿರುತ್ತಾರೆ.</p>
		<p class="description">ದ್ವಂದ್ವಗಳನ್ನು ಸಹಿಸಿಕೊಳ್ಳುತ್ತಾ ಆತ್ಮದರ್ಶನ ನಿಷ್ಠನಾದವನು ಮೋಕ್ಷಕ್ಕೆ ಅರ್ಹನಾಗುತ್ತಾನೆ. ದ್ವಂದ್ವಗಳೆಂದರೆ ಉಪಾಧಿಗಳಿಗೆ ಸೇರಿರುವ ಪರಸ್ಪರ ವಿರುದ್ಧವಾದ ಸುಖದುಃಖ, ರಾಗದ್ವೇಷ, ಶೀತಉಷ್ಣ—ಇವುಗಳು. ಆತ್ಮನಿಗೆ ಈ ದ್ವಂದ್ವಗಳ ಸಂಬಂಧವು ಇಲ್ಲವೇ ಇಲ್ಲ. ಇದನ್ನು ತಿಳಿದವನೇ ಮುಕ್ತ!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.21">
		<p class="intro-shloka">॥ ವೇದಾಂತಪಾರಗಾಯ ಶಂಕರಾಯ ನಮಃ ॥</p> 
		<p class="shloka">ಕರ್ಮಜ್ಞಾನಸ್ವರೂಪಜ್ಞಂ ಬ್ರಹ್ಮವಿದ್ಯಾಪ್ರದಾಯಕಮ್।<br />ಬ್ರಹ್ಮನಿಷ್ಠಂ ಸದಾತ್ಮಜ್ಞಂ ಪ್ರಶಾಂತಂ <strong>ಶಂಕರಂ</strong> ಶ್ರಯೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨೧</span><br /><span class="num">೨೬೫.</span> ಕರ್ಮಜ್ಞಾನಗಳಿಗೆ ಸಹಭಾವಿತ್ವವಿಲ್ಲ</h1>
		<p class="bhashya-verse">ನ ಹಿ ಉಪಾತ್ತಕಾರಕಫಲಭೇದವಿಜ್ಞಾನೇನ ಕರ್ಮಣಾ ಸಹ ಪ್ರತ್ಯಸ್ತಮಿತಸರ್ವಭೇದದರ್ಶನಸ್ಯ ಪ್ರತ್ಯಗಾತ್ಮಬ್ರಹ್ಮವಿಷಯಸ್ಯ ವಿಜ್ಞಾನಸ್ಯ ಸಹಭಾವಿತ್ವಮುಪಪದ್ಯತೇ।</p>
		<p class="bhashya-verse-source">ಕೇನಭಾಷ್ಯ – ಅವತರಣಿಕಾಭಾಷ್ಯ</p>
		<p class="bhashya-verse-meaning">ಕಾರಕ ಫಲಗಳನ್ನು ಸತ್ಯವೆಂದು ಇಟ್ಟುಕೊಂಡು ಹೊರಟಿರುವ ಕರ್ಮದ ಜೊತೆಯಲ್ಲಿ , ಎಲ್ಲ ಭೇದಗಳನ್ನೂ ಅಳಿಸಿ ಹಾಕಿರುವ ಬ್ರಹ್ಮಾತ್ಮಜ್ಞಾನವು ಇರುವದೆಂಬುದು ಹೊಂದುವ ಮಾತಲ್ಲ.</p>
		<p class="description">ಕರ್ಮಕ್ಕೂ ಜ್ಞಾನಕ್ಕೂ ಹೊಂದಾಣಿಕೆಯಾಗುವದಿಲ್ಲ. ಇಲ್ಲಿ ಕರ್ಮವೆಂದರೆ ಶಾಸ್ತ್ರೀಯವಾದ ವೈದಿಕಕರ್ಮಗಳು. ಅಗ್ನಿಹೋತ್ರ, ಹೋಮ, ಹವನ, ಯಜ್ಞ ಯಾಗಾದಿಗಳಿಗೆ ಇಲ್ಲಿ ಕರ್ಮವೆಂದು ಹೆಸರು. ಯಾವದೇ ವೈದಿಕಕರ್ಮಗಳನ್ನು ಮಾಡಬೇಕಾದರೂ ಅದಕ್ಕೆ ಕರ್ತೃತ್ವ ಭೋಕ್ತೃತ್ವ ಬುದ್ಧಿಯು ಭದ್ರವಾಗಿರಬೇಕು. “ನಾನು ಬ್ರಾಹ್ಮಣ, ನಾನು ಗೃಹಸ್ಥ, ನಾನು ಅಧಿಕಾರಿ, ನನಗೆ ಇಂಥ ಫಲವಾಗಬೇಕು”—ಎಂಬ ಬುದ್ಧಿಯು ಕರ್ಮಗಳಿಗೆ ಅವಶ್ಯವಾಗಿ ಬೇಕೇಬೇಕು. ಈ ಅಧ್ಯಾಸ ಬುದ್ಧಿಯು ಸತ್ಯವಾಗಿಯೇ ಇರಬೇಕಾಗುತ್ತದೆ.</p>
		<p class="description">ಆದರೆ ಬ್ರಹ್ಮಜ್ಞಾನವಾದಮೇಲೆ ಈ ಭೇದಬುದ್ಧಿಯು ಪೂರಾ ತೊಲಗುತ್ತದೆ. ನಾನು ದೇಹವಲ್ಲ , ನಾನು ಬ್ರಾಹ್ಮಣನಲ್ಲ , ನಾನು ಗೃಹಸ್ಥನೂ ಅಲ್ಲ , ಕರ್ತೃ ಭೋಕ್ತೃವೂ ನಾನಲ್ಲ ; ಅಜ ಅಜರ ಅಮೃತ ಅಭಯವಾದ ಬ್ರಹ್ಮವೇ ನಾನೆಂದು ನಿಶ್ಚಿತವಾಗಿ ತಿಳಿದಿರುವದೇ ಜ್ಞಾನವು. ಇಂಥ ಜ್ಞಾನಕ್ಕೇ ವೇದಾಂತದಲ್ಲಿ ‘ಸಮ್ಯಗ್ದರ್ಶನ’ ಎಂದು ಹೆಸರು. ಇದು ಭಾವನೆಯಲ್ಲ, ನಂಬಿಕೆಯಲ್ಲ ; ಅನುಭವದಲ್ಲಿ ನಿಂತಿರುವ ನಿಶ್ಚಯಜ್ಞಾನವೇ ಇದು. ಇಂಥ ಆತ್ಮಜ್ಞಾನದ ಜೊತೆಯಲ್ಲಿ ಅಂಥ ಕರ್ಮವು ಬೆರೆಯುವದು ಸಾಧ್ಯವೇ ಇಲ್ಲ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.22">
		<p class="intro-shloka">॥ ಪಂಚಕೋಶವಿಲಕ್ಷಣಾಯ ಶಂಕರಾಯ ನಮಃ ॥</p> 
		<p class="shloka">ಸತ್ಯಜ್ಞಾನಾನಂತರೂಪಮ್ ಪಂಚಕೋಶಾತಿಗಂ ಪರಮ್।<br /><strong>ಶಂಕರಂ</strong> ಸದ್ಗುರುಂ ವಂದೇ ಬ್ರಹ್ಮಾತ್ಮಜ್ಞಾನಸಿದ್ಧಯೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨೨</span><br /><span class="num">೨೬೬.</span> ಆತ್ಮನು ‘ಪಂಚಕೋಶಾತೀತ’ನು</h1>
		<p class="bhashya-verse">ಸತ್ಯಜ್ಞಾನಾನಂತಲಕ್ಷಣೇನ ಪಂಚಕೋಶಾತಿಗೇನ ಆಕಾಶಾದಿಕಾರಣೇನ ಸರ್ವಾತ್ಮನಾ ಆತ್ಮವಂತಃ ಸರ್ವೇ ಪ್ರಾಣಿನಃ।</p>
		<p class="bhashya-verse-source">ತೈತ್ತಿರೀಯಭಾಷ್ಯ ೨-೩</p>
		<p class="bhashya-verse-meaning">ಸತ್ಯಜ್ಞಾನಾನಂತಸ್ವರೂಪವಾದ ಬ್ರಹ್ಮವೇ ಸಕಲಪ್ರಾಣಿಗಳಿಗೂ ಆತ್ಮನಾಗಿರು ತ್ತದೆ. ಈ ಬ್ರಹ್ಮವು ಪಂಚಕೋಶಗಳಿಗೂ ಆಚೆಯಿರುವ ತತ್ತ್ವವಾಗಿದೆ. ಆಕಾಶಾದಿಗಳಿಗೂ ಈ ಬ್ರಹ್ಮವು ಕಾರಣವಾಗಿರುತ್ತದೆ.</p>
		<p class="description">ಈ ಪ್ರಪಂಚದಲ್ಲಿ ಎಂಬತ್ತ ನಾಲ್ಕು ಲಕ್ಷ ಬಗೆಯ ವಿಧವಿಧ ಜೀವರಾಶಿಗಳಿರುತ್ತಾರೆ. ಒಂದೊಂದು ಪ್ರಾಣಿಗೂ ಭಿನ್ನಭಿನ್ನವಾದ ನಾಮ ರೂಪಗಳು ಇರುತ್ತವೆ. ಭಿನ್ನವಿಭಿನ್ನವಾದ ಆಕಾರ, ವಿಕಾರ, ಅವಯವಗಳಿರುತ್ತವೆ. ಈಗ ಮಾನವ ಪ್ರಜೆಗಳ ಸಂಖ್ಯೆಯೇ ಸುಮಾರು ಒಂದು ಸಾವಿರ ಕೋಟಿ. ಒಬ್ಬೊಬ್ಬ ಮಾನವನೂ ಒಂದೊಂದು ಅಸಾಧಾರಣಸ್ವಭಾವವುಳ್ಳವನಾಗಿರುತ್ತಾನೆ. ಒಬ್ಬನಂತೆ ಮತ್ತೊಬ್ಬನಿಲ್ಲ. ವೈಚಿತ್ರ್ಯವು ಪ್ರಪಂಚದ ಹುಟ್ಟುಗುಣವಾಗಿದೆ.</p>
		<p class="description">ಆದರೆ ಎಲ್ಲ ಪ್ರಾಣಿಗಳಿಗೂ ಆತ್ಮಸ್ವರೂಪವು ಮಾತ್ರ ಸಮಾನವಾಗಿರುತ್ತದೆ. ಒಬ್ಬನೇ ಪರಮಾತ್ಮನು ಎಲ್ಲ ಪ್ರಾಣಿಗಳಿಗೂ ಆತ್ಮನಾಗಿರುತ್ತಾನೆ, ಹಿರಣ್ಯಗರ್ಭ ಬ್ರಹ್ಮನಿಂದ ಪ್ರಾರಂಭಗೊಂಡು ಸಣ್ಣ ಇರುವೆಯ ವರೆಗಿರುವ ಸಕಲ ಪ್ರಾಣಿಗಳೂ ಬ್ರಹ್ಮ ಸ್ವರೂಪರೇ ಆಗಿರುತ್ತಾರೆ. ಈ ಪರಮಾತ್ಮನು ನಾಶವಿಲ್ಲದವನು, ದೇಶಕಾಲಾತೀತನು, ಚೈತನ್ಯಸ್ವರೂಪನು; ಅನ್ನಮಯ ಪ್ರಾಣಮಯ ಮನೋಮಯ ವಿಜ್ಞಾನಮಯ ಆನಂದಮಯಗಳೆಂಬ ಪಂಚಕೋಶಗಳನ್ನು ಮೀರಿರುವವನು. ಉಪಾಧಿಗಳ ಸಂಬಂಧವಿಲ್ಲದ ಪರಿಶುದ್ಧ ಪರಿಪೂರ್ಣ ಸ್ವರೂಪರೇ ಎಲ್ಲ ಪ್ರಾಣಿಗಳೂ ಆಗಿರುತ್ತಾರೆ. ಉಪಾಧಿದೃಷ್ಟಿಯಿಂದ ಭಿನ್ನತೆ, ಸ್ವರೂಪದೃಷ್ಟಿಯಿಂದ ಪೂರ್ಣತೆ. ಇದೇ ವೇದಾಂತಗಳ ಸಂದೇಶ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.23">
		<p class="intro-shloka">॥ ಬ್ರಹ್ಮವಿದ್ಯಾಮಹತ್ತ್ವಜ್ಞಾಪಕಾಯ ಶಂಕರಾಯ ನಮಃ ॥</p> 
		<p class="shloka">ತ್ರಿಷು ಸರ್ವೇಷು ಲೋಕೇಷು ‘ಬ್ರಹ್ಮವಿದ್ಯಾ ಪರಂ ಧನಮ್’।<br />ಬೋಧಯಂತಂ ಗುರುಂ ವಂದೇ ಶಂಕರಂ ಜ್ಞಾನಶಂಕರಮ್॥ </p>
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨೩</span><br /><span class="num">೨೬೭.</span> ಅಬ್ಬಾ, ಬ್ರಹ್ಮವಿದ್ಯೆಯ ಮಹಿಮೆ!</h1>
		<p class="bhashya-verse">ತ್ರೈಲೋಕ್ಯರಾಜ್ಯಾಚ್ಚ ಗುರುತರಾ ಬ್ರಹ್ಮವಿದ್ಯಾ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೭-೨</p>
		<p class="bhashya-verse-meaning">ಮೂರು ಲೋಕಗಳ ರಾಜ್ಯಕ್ಕಿಂತಲೂ ಹೆಚ್ಚಿನದಾದದ್ದು, ಬ್ರಹ್ಮವಿದ್ಯೆಯು!</p>
		<p class="description">ಪರಬ್ರಹ್ಮವನ್ನು ತಿಳಿಸಿಕೊಡುವ ವಿದ್ಯೆಯೇ ಬ್ರಹ್ಮವಿದ್ಯೆಯು. ನಾಮ ರೂಪರಹಿತವಾದ, ದೇಶಕಾಲಗಳನ್ನು ಮೀರಿರುವ, ಜನ್ಮಮರಣಗಳಿಲ್ಲದ, ಜಾತಿಗುಣಧರ್ಮಗಳಿಲ್ಲದ, ಇಡೀ ವಿಶ್ವಕ್ಕೆ ಕಾರಣವಾಗಿರುವ, ಸಚ್ಚಿದಾನಂದಸ್ವರೂಪವಾದ ತತ್ತ್ವಕ್ಕೆ ಬ್ರಹ್ಮವೆಂದು ಹೆಸರು. ಈ ಬ್ರಹ್ಮವೇ ತನ್ನ ಪರಮಾರ್ಥಸ್ವರೂಪವೆಂದು ತಿಳಿಯುವುದಕ್ಕೇ ವೇದಾಂತದಲ್ಲಿ ‘ಬ್ರಹ್ಮವಿದ್ಯೆ’ ಎಂದು ಹೆಸರು. ಬ್ರಹ್ಮವಿದ್ಯೆಗೆ ಸಮಾನವಾದ ಸಂಪತ್ತು ಬೇರೊಂದಿಲ್ಲ. ಹದಿನಾಲ್ಕು ಲೋಕಗಳಲ್ಲೂ ಶ್ರೇಷ್ಠವಾದ ಸಂಪತ್ತೆಂದರೆ, ಬ್ರಹ್ಮವಿದ್ಯೆಯೊಂದೇ”.</p>
		<p class="description">ಇದನ್ನು ತಿಳಿಸಲು ಛಾಂದೋಗ್ಯೋಪನಿಷತ್ತಿನಲ್ಲಿ ಒಂದು ಪುಟ್ಟ ಕಥೆಯು ಹೀಗೆ ಬರುತ್ತದೆ. ತ್ರೈಲೋಕ್ಯ ರಾಜ್ಯಗಳಿಗೂ ಅಧಿಪತಿಯಾದ ದೇವೇಂದ್ರನು ಹಾಗೂ ಅಸುರರಾಜ್ಯಕ್ಕೆ ಒಡೆಯನಾದ ವಿರೋಚನನು— ಇಬ್ಬರಿಗೂ ಬ್ರಹ್ಮವಿದ್ಯಾಪ್ರಾಪ್ತಿಗಾಗಿ ಪ್ರಜಾಪತಿ ಬ್ರಹ್ಮನಲ್ಲಿಗೆ ಹೋಗುತ್ತಾರೆ. ಇವರಿಬ್ಬರೂ ಚಕ್ರಾಧಿಪತ್ಯ ಸುಖವನ್ನು ತಿರಸ್ಕರಿಸಿ, ಸಕಲ ವಿಷಯಭೋಗಗಳಿಂದಲೂ ವಿರಕ್ತರಾಗಿ ಬ್ರಹ್ಮಚರ್ಯವ್ರತನಿಷ್ಠರಾಗಿ, ಸದ್ಗುರುಸೇವೆಯನ್ನು ಮಾಡುತ್ತಾ ಇದ್ದದ್ದು ಏತಕ್ಕಾಗಿ ಗೊತ್ತೆ? ಎಂದರೆ ಬ್ರಹ್ಮವಿದ್ಯಾಪ್ರಾಪ್ತಿಗಾಗಿ. ಅಂದರೇ, ಬ್ರಹ್ಮವಿದ್ಯೆಯು ಎಷ್ಟು ಉತ್ತಮವಾದ ಸಂಪತ್ತು! ಬ್ರಹ್ಮವಿದ್ಯೆಯೊಂದರಿಂದ ಬ್ರಹ್ಮವೇ ಆಗಿಬಿಡುತ್ತಾನೆ. ಸರ್ವಾತ್ಮಭಾವವನ್ನೇ ಹೊಂದಿಬಿಡುತ್ತಾನೆ. ಇಡೀ ವಿಶ್ವವನ್ನೇ ತನ್ನೊಳಗೆ ಕಾಣುತ್ತಾನೆ; ಇಡೀ ಹದಿನಾಲ್ಕು ಲೋಕಗಳ ಸಂಪತ್ತಿಗಿಂತಲೂ ಪವಿತ್ರವಾದ ಸಂಪತ್ತೆಂದರೆ ಬ್ರಹ್ಮವಿದ್ಯೆಯೇ. ಮಾನವರು ಬ್ರಹ್ಮವಿದ್ಯೆಯನ್ನು ಪಡೆದು ಮುಕ್ತರಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.24">
		<p class="intro-shloka">॥ ವೇದಾಂತರಾಜಮಾರ್ಗವಿದೇ ಶಂಕರಾಯ ನಮಃ ॥</p> 
		<p class="shloka">ಸಮ್ಯಗ್ದರ್ಶನಮಾತ್ರೇಣ ಜೀವನ್ಮುಕ್ತಂ ಪರಂ ಗುರುಮ್।<br />ಸರ್ವಶಾಸ್ತ್ರಾರ್ಥಸಂಪನ್ನಂ <strong>ಶಂಕರಂ</strong> ಪ್ರಣಮಾಮ್ಯಹಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨೪</span><br /><span class="num">೨೬೮.</span> ಸಕಲಶಾಸ್ತ್ರಾರ್ಥವೆಲ್ಲ ಇಷ್ಟೇ</h1>
		<p class="bhashya-verse">ಸಮ್ಯಗ್ದರ್ಶನಾತ್ ಕ್ಷಿಪ್ರಂ ಮೋಕ್ಷೋ ಭವತೀತಿ ಸರ್ವಶಾಸ್ತ್ರನ್ಯಾಯ-ಪ್ರಸಿದ್ಧಃ ಸುನಿಶ್ಚಿತೋಽರ್ಥಃ।</p>
		<p class="bhashya-verse-source">ಗೀತಾಭಾಷ್ಯ ೪-೩೯</p>
		<p class="bhashya-verse-meaning">ಸಮ್ಯಗ್ದರ್ಶನದಿಂದ ಕೂಡಲೇ ಮೋಕ್ಷವು ಉಂಟಾಗುತ್ತದೆ—ಎಂಬಿದು ಸಕಲಶಾಸ್ತ್ರಗಳಲ್ಲಿಯೂ ಯುಕ್ತಿಯಿಂದ ಸುನಿಶ್ಚಿತವಾಗಿರುವ ಹಾಗೂ ಸುಪ್ರಸಿದ್ಧವಾಗಿರುವ ತಾತ್ಪರ್ಯಾರ್ಥವು.</p>
		<p class="description">ಸಮ್ಯಗ್ದರ್ಶನವೆಂದರೂ ಸಮ್ಯಕ್ ಜ್ಞಾನವೆಂದರೂ ಒಂದೇ ಅರ್ಥ. ಸರಿಯಾದ ನಿಶ್ಚಿತವಾದ ಪೂರ್ಣವಾದ ತಿಳಿವಳಿಕೆ ಎಂದರ್ಥ. ಇದಕ್ಕೇ ಆತ್ಮಜ್ಞಾನ, ಬ್ರಹ್ಮಜ್ಞಾನ ಎಂದೂ ಹೆಸರು. ಸಕಲ ಶಾಸ್ತ್ರಗಳ ಸಾರವೇ ಇದು. ಸಕಲ ಸಾಧನಗಳ ಫಲವೇ ಆತ್ಮಜ್ಞಾನ. ಆತ್ಮಜ್ಞಾನಪ್ರಾಪ್ತಿಯೇ ಮಾನವಜನ್ಮದ ಗುರಿ. ಸಕಲ ವೇದಾಂತಗಳಲ್ಲೂ ತಿಳಿಸಿರುವ ಪರಮ ಚರಮ ಉಪದೇಶವೇ ಆತ್ಮಜ್ಞಾನವು.</p>
		<p class="description">ಆತ್ಮಜ್ಞಾನದಿಂದ ಉಂಟಾಗುವ ಪರಮಫಲವೇ ಮೋಕ್ಷ. ಮೋಕ್ಷ , ಮುಕ್ತಿ , ಬ್ರಹ್ಮಪ್ರಾಪ್ತಿ, ಅಮೃತತ್ವ, ಅಸಂಸಾರಿತ್ವ, ಬ್ರಾಹ್ಮೀಸ್ಥಿತಿ, ಕೈವಲ್ಯ, ಪರಾಶಾಂತಿ, ಜನ್ಮರಾಹಿತ್ಯ, ಅಶರೀರತ್ವ , ಬ್ರಹ್ಮಾನಂದ—ಎಲ್ಲವೂ ಒಂದೇ. ಜ್ಞಾನದಿಂದಲ್ಲದೆ ಮತ್ತೆ ಯಾತರಿಂದಲೂ ಮೋಕ್ಷವು ದೊರಕದು. ಆತ್ಮಜ್ಞಾನವಿಲ್ಲದ ಬರೀ ಕರ್ಮೋಪಾಸನೆಗಳಿಂದ ಮುಕ್ತಿಯು ಸಿಗದು.</p>
		<p class="description">ಅಜ್ಞಾನವೇ ಮೋಕ್ಷಪ್ರಾಪ್ತಿಗೆ ದೊಡ್ಡ ಅಡ್ಡಿಯಾಗಿದೆ. ಅಜ್ಞಾನವೇ ಮಾನವರಿಗೆ ಮಹಾಶತ್ರು. ಅಜ್ಞಾನದಿಂದಲೇ ಬಂಧನ ತೋರುತ್ತಿದೆ. ಅಜ್ಞಾನನಿವೃತ್ತಿಯೇ ಮೋಕ್ಷವು. ಜ್ಞಾನದಿಂದ ಮಾತ್ರವೇ ಅಜ್ಞಾನದ ನಿವೃತ್ತಿಯು. ಜ್ಞಾನಕ್ಕಾಗಿಯೇ ವಿವೇಕಿಗಳಾದ ಮಾನವರು ಪ್ರಯತ್ನಮಾಡಬೇಕು. ಇಷ್ಟೇ ಸಕಲಶಾಸ್ತ್ರಗಳ ಹಾಗೂ ಸಕಲ ವೇದಾಂತಗಳ ಸಾರಸಂಗ್ರಹ. ಮಾನವರು ಆತ್ಮಜ್ಞಾನವನ್ನೇ ಪಡೆದು ಉದ್ಧಾರವಾಗಬೇಕು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.25">
		<p class="intro-shloka">॥ ಔಪನಿಷದಜ್ಞಾನಸಂಪನ್ನಾಯ ಶಂಕರಾಯ ನಮಃ ॥</p> 
		<p class="shloka">ತಂ ತ್ವೌಪನಿಷದಾತ್ಮಾನಂ ಸಮ್ಯಗ್ಜ್ಞಾನಿನಮವ್ಯಯಮ್।<br />ಜೀವನ್ಮು ಕ್ತಂ ಸದಾನಂದಂ <strong>ಶಂಕರಂ</strong> ದೇಶಿಕಂ ಭಜೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨೫</span><br /><span class="num">೨೬೯.</span> ‘ ಔಪನಿಷದಜ್ಞಾನ ’ವೇ ಸಮ್ಯಗ್ಜಾ್ಞನವು</h1>
		<p class="bhashya-verse">ಅತಃ ಸಿದ್ಧಮ್ ಔಪನಿಷದಸ್ಯ ಜ್ಞಾನಸ್ಯ ಸಮ್ಯಗ್ಜಾ್ಞನತ್ವಮ್।</p>
		<p class="bhashya-verse-source">ಬ್ರಹ್ಮಸೂತ್ರಭಾಷ್ಯ ೨-೧-೧೧</p>
		<p class="bhashya-verse-meaning">ಆದ್ದರಿಂದ ಔಪನಿಷದ ಜ್ಞಾನವು ‘ಸಮ್ಯಗ್ಜ್ಞಾನ’ವೆಂದು ಸಿದ್ಧವಾಗುತ್ತದೆ.</p>
		<p class="description">‘ಔಪನಿಷದಜ್ಞಾನ’ವೆಂದರೆ ಉಪನಿಷತ್ತುಗಳಲ್ಲಿ ತಿಳಿಸಿರುವ ತಿಳಿವಳಿಕೆ —ಎಂದರ್ಥ. ಉಪನಿಷತ್ತುಗಳಿಂದ ಮಾತ್ರವೇ ನಮಗೆ ಪರಬ್ರಹ್ಮದ ಅರಿವು ಉಂಟಾಗಬೇಕೇ ಹೊರತು ಬೇರೆ ದಾರಿಯಿಲ್ಲ. ಉಪನಿಷತ್ತುಗಳಲ್ಲಿ ಪ್ರತಿಪಾದಿಸಿರುವ ಆತ್ಮನಿಗೆ ‘ಔಪನಿಷದ ಆತ್ಮ’ನೆಂದು ಹೆಸರು. ಉಪನಿಷತ್ತುಗಳಿಂದ ಉಂಟಾಗುವ ತಿಳಿವಳಿಕೆಗೆ ‘ಔಪನಿಷದಜ್ಞಾನ’ವೆಂದು ಹೆಸರು.</p>
		<p class="description">ಈ ‘ಔಪನಿಷದ ಆತ್ಮ’ನು ಅಸಂಸಾರಿಯೆಂದೂ ಸಚ್ಚಿದಾನಂದಸ್ವರೂಪನೆಂದೂ ಅವಸ್ಥಾತ್ರಯಗಳಿಗೆ ಸಾಕ್ಷಿಯೆಂದೂ ನಮಗೆ ಉಪನಿಷತ್ತುಗಳು ತಿಳಿಸಿಕೊಡುತ್ತಿವೆ. ಸರ್ವಜ್ಞಕಲ್ಪವಾದ ಉಪನಿಷತ್ತುಗಳಿಂದ ಉಂಟಾಗುತ್ತಿರುವ ಈ ‘ಔಪನಿಷದ ಜ್ಞಾನ’ಕ್ಕೆ ‘ಸಮ್ಯಗ್ಜ್ಞಾನ’ ಎಂದು ಹೆಸರು. ‘ಸಮ್ಯಗ್ಜ್ಞಾನ’ವೆಂದರೆ ಸರಿಯಾದ ಶುದ್ಧವಾದ ಪೂರ್ಣವಾದ ತಿಳಿವಳಿಕೆಯೆಂದರ್ಥ. ಈ ಜ್ಞಾನವು ಎಂದೆಂದಿಗೂ ಭ್ರಾಂತಿಜ್ಞಾನವಾಗಲಾರದು.</p>
		<p class="description">ಆಗಬಹುದು, ಆದರೆ ಈ ಜ್ಞಾನವೂ ಮತ್ತೊಂದು ಜ್ಞಾನದಿಂದ ತೊಲಗಬಹುದಲ್ಲವೆ? ಎಂದರೆ, ಸಾಧ್ಯವಿಲ್ಲ. ಒಮ್ಮೆ ನಿಶ್ಚಿತವಾದ ಜ್ಞಾನವು ಹುಟ್ಟಿತೆಂದರೆ ಅದು ಎಂದೆಂದಿಗೂ ನಾಶವಾಗಲಾರದು. ಉತ್ತಮ ಜಿಜ್ಞಾಸುಗಳಿಗೆ ವೇದಾಂತದಿಂದ ಇಂಥ ಜ್ಞಾನವು ಖಂಡಿತವಾಗಿಯೂ ಉಂಟಾಗುತ್ತದೆ. ಯಾವದು ನಿಶ್ಚಿತವಾದ ಜ್ಞಾನವೋ ಅದೇ ಸಮ್ಯಗ್ಜಾ್ಞನವು, ಅದೇ ಆತ್ಮಜ್ಞಾನವು, ಅದೇ ಬ್ರಹ್ಮಜ್ಞಾನವು, ಅದೇ ಮೋಕ್ಷವು ಕೂಡ. ಇದೇ ಸಕಲ ಉಪನಿಷತ್ತುಗಳ ಸಾರ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.26">
		<p class="intro-shloka">॥ ಸರ್ವಸಮಾನಮುಕ್ತಿಪ್ರದರ್ಶಕಾಯ ಶಂಕರಾಯ ನಮಃ ॥</p> 
		<p class="shloka">ಆತ್ಮಜ್ಞಾನಂ ತಥಾ ಮೋಕ್ಷಂ ಸಮಾನಂ ಸರ್ವದೇಹಿನಾಮ್।<br />ದರ್ಶಯಂತಂ ಗುರುಂ ವಂದೇ <strong>ಶಂಕರಂ</strong> ಲೋಕಶಂಕರಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨೬</span><br /><span class="num">೨೭೦.</span> ಜ್ಞಾನವೂ ಮುಕ್ತಿಯೂ, ಎಲ್ಲರಿಗೂ ಸಮಾನ</h1>
		<p class="bhashya-verse">ಸರ್ವೇಷಾಂ ದೇವಾನಾಂ ಮನುಷ್ಯಾಣಾಂ ಚ ಆತ್ಮಜ್ಞಾನಂ ತತ್ಫಲ-ಪ್ರಾಪ್ತಿಶ್ಚ ತುಲ್ಯಾ ಏವ।</p>
		<p class="bhashya-verse-source">ಛಾಂದೋಗ್ಯಭಾಷ್ಯ ೮-೧೨-೬</p>
		<p class="bhashya-verse-meaning">ದೇವತೆಗಳಿಗೂ ಮನುಷ್ಯರಿಗೂ ಎಲ್ಲರಿಗೂ—ಆತ್ಮಜ್ಞಾನವೂ ಅದರ ಫಲವಾದ ಮುಕ್ತಿಯೂ—ಸಮಾನವಾಗಿದೆ.</p>
		<p class="description">ಉಪನಿಷತ್ತುಗಳಲ್ಲಿ ಉಪದೇಶಿಸಿರುವ ಆತ್ಮಜ್ಞಾನವೂ ಅದರ ಫಲವಾದ ಮೋಕ್ಷವೂ ಅತ್ಯಂತ ಶ್ರೇಷ್ಠವಾಗಿರಬಹುದು; ಮುಕ್ತಿಯೆಂದರೆ ಸರ್ವಬಂಧನಗಳಿಂದ ಬಿಡುಗಡೆಯೂ ಆಗಿರಬಹುದು; ಇದನ್ನು ಅನೇಕ ದೇವತೆಗಳೂ ಪ್ರಾಚೀನ ಮಹರ್ಷಿಗಳೂ ತಮ್ಮ ತಪಸ್ಸಿನಿಂದ ಪಡೆದುಕೊಂಡೂ ಇರಬಹುದು; ಅದರಿಂದ ಅವರೆಲ್ಲರೂ ಧನ್ಯರೂ ಕೃತಾರ್ಥರೂ ಆಗಿರಬಹುದು; ಸಂತೋಷ. ಆದರೆ ಈಗ ನಮಗೆ ಅಂಥ ಆತ್ಮಜ್ಞಾನವಾಗಲಿ ಆ ಮುಕ್ತಿಯಾಗಲಿ ದೊರಕಬಹುದೇ? ನಾವೆಲ್ಲರೂ ಕಲ್ಮಷದಿಂದ ಕೂಡಿರುವ ಈ ಕಲಿಯುಗದಲ್ಲಿ ಇಪ್ಪತ್ತೊಂದನೆಯ ಶತಮಾನದಲ್ಲಿ ಇರುವ ದುರ್ಬಲ ಮಾನವರಲ್ಲವೆ? ಎಂದು ಮುಂತಾಗಿ ಅನೇಕ ಸಂದೇಹಗಳು ನಮಗೆ ಏಳುವದು ಸಹಜವೇ.</p>
		<p class="description">ಆದರೆ ಈ ಸಂಶಯವು ಸರಿಯಲ್ಲ. ಆತ್ಮಜ್ಞಾನದಲ್ಲಾಗಲಿ ಮೋಕ್ಷ ದಲ್ಲಾಗಲಿ ಯಾವ ತಾರತಮ್ಯವೂ ಇಲ್ಲ. ಆತ್ಮನು ಹಿರಣ್ಯಗರ್ಭಬ್ರಹ್ಮನಿಂದ ಇರುವೆಯ ವರೆಗೂ ಒಬ್ಬನೇ ಆಗಿ ಸಮಾನನಾಗಿರುತ್ತಾನೆ. ಆತ್ಮನು ಒಬ್ಬರಿಗೆ ಒಂದು, ಮತ್ತೊಬ್ಬರಿಗೆ ಮತ್ತೊಂದು ಎಂದು ಭಿನ್ನನಾಗಿಲ್ಲ. ಅಂದಿನ ಸೂರ್ಯನು ಪರಿಪೂರ್ಣನಾಗಿ ಅತ್ಯಂತ ಶುದ್ಧನಾಗಿದ್ದ, ಇಂದಿನ ಸೂರ್ಯನು ಪರಿಚ್ಛಿನ್ನನಾಗಿ ಮಲಿನನಾಗಿದ್ದಾನೆ—ಎಂಬುದು ಸರಿಯಲ್ಲ. ಹಾಗೆಯೇ ಆತ್ಮಜ್ಞಾನವೂ ಮೋಕ್ಷವೂ ಯಾವಾಗಲೂ ಎಲ್ಲರಿಗೂ ಸಮಾನವೇ ಆಗಿರುತ್ತದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.27">
		<p class="intro-shloka">॥ ಸತ್ ಸಂಪ್ರದಾಯಪ್ರದರ್ಶಕಾಯ ಶಂಕರಾಯ ನಮಃ ॥</p> 
		<p class="shloka">ದುರ್ಲಭಾ ಬ್ರಹ್ಮವಿದ್ಯಾ ತು ಸಂಪ್ರದಾಯನಿವರ್ತಿನಾಮ್।<br />ಸುಲಭಾ ಗುರುಭಕ್ತಾನಾಂ ವದಂತಂ <strong>ಶಂಕರಂ</strong> ಭಜೇ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨೭</span><br /><span class="num">೨೭೧.</span> ಇಂಥವರಿಗೆ ಜ್ಞಾನವು ದುರ್ಲಭ!</h1>
		<p class="bhashya-verse">ಗುರುಸಂಪ್ರದಾಯರಹಿತಾನಾಮ್ ಅಶ್ರುತವೇದಾಂತಾನಾಮ್ ಅತ್ಯಂತಬಹಿರ್ವಿಷಯಾಸಕ್ತಬುದ್ಧೀನಾಂ ಸಮ್ಯಕ್ ಪ್ರಮಾಣೇಷು ಅಕೃತಶ್ರಮಾಣಾಮ್ ಸಮ್ಯಗ್ದರ್ಶನನಿಷ್ಠಾ ದುಃಸಂಪಾದ್ಯಾ।</p>
		<p class="bhashya-verse-source">ಗೀತಾಭಾಷ್ಯ ೧೮-೫೦</p>
		<p class="bhashya-verse-meaning">ಗುರುಸಂಪ್ರದಾಯವಿಲ್ಲದವರಿಗೆ, ವೇದಾಂತಗಳನ್ನು ಕೇಳದಿರುವವರಿಗೆ, ಯಾವಾಗಲೂ ಹೊರಗಿನ ವಿಷಯಗಳಲ್ಲಿಯೇ ಮುಳುಗಿರುವವರಿಗೆ, ಆತ್ಮನನ್ನು ಸರಿಯಾಗಿ ಅನುಭವಪ್ರಮಾಣದಿಂದ ತಿಳಿಯುವ ಪ್ರಯತ್ನಮಾಡದವರಿಗೆ ಸಮ್ಯಗ್ದರ್ಶನನಿಷ್ಠೆಯು ಲಭಿಸುವದು ಕಷ್ಟವಾಗುತ್ತದೆ.</p>
		<p class="description">“ಇಂಥವರಿಗೆ ಆತ್ಮಜ್ಞಾನವು ದುರ್ಲಭ!” ಎಂದ ಕೂಡಲೇ ನಮಗೆ ಭಯ! ನಾವೂ ಈ ಪಟ್ಟಿಯಲ್ಲಿ ಸೇರಿಬಿಡುತ್ತೇವೋ ಎಂದು. ಆದರೆ ಹೆದರಬೇಕಾಗಿಲ್ಲ , ಏಕೆಂದರೆ ಅಂಥ ದೋಷಗಳೇನಾದರೂ ನಮ್ಮಲ್ಲಿದ್ದರೆ ಅವುಗಳನ್ನು ಪರಿಹಾರಮಾಡಿಕೊಳ್ಳಲು ಪ್ರಯತ್ನಿಸಬಹುದಲ್ಲವೆ? ಈ ‘ನಾಲ್ಕು’ ದೋಷವುಳ್ಳವರಿಗೆ ಆತ್ಮಜ್ಞಾನವು ದುರ್ಲಭ!</p>
		<p class="description">೧. ಸದ್ಗುರುಸಂಪ್ರದಾಯವನ್ನು ಅರಿಯದಿರುವದು. ಅಧ್ಯಾರೋಪ ಅಪವಾದವೆಂಬ ವೇದಾಂತಸಂಪ್ರದಾಯದ ಮರ್ಮವನ್ನು ಗುರುಗಳಿಂದ ತಿಳಿಯದಿರುವದೇ ದೋಷ.</p>
		<p class="description">೨.ವೇದಾಂತಗಳನ್ನು ಶ್ರದ್ಧೆಯಿಂದ ಏಕಾಗ್ರತೆಯಿಂದ ಶ್ರವಣಮಾಡದೆ, ಮನನ ನಿದಿಧ್ಯಾಸನಗಳನ್ನು ಮಾಡದಿರುವದು.</p>
		<p class="description">೩.ಯಾವಾಗಲೂ ಹಣ, ಅಧಿಕಾರ, ಕೀರ್ತಿ, ಊಟ, ಬಟ್ಟೆ—ಈ ಅನಾತ್ಮವಿಷಯಗಳಲ್ಲಿಯೇ ಮುಳುಗಿರುವದು. ಮಿತಿಮೀರಿದ ಭೋಗಾಸಕ್ತಿ.</p>
		<p class="description">೪.‘ಅನುಭವ’ವೆಂಬ ಪ್ರಮಾಣದಿಂದ ವೇದಾಂತದ ಸಂದೇಶವನ್ನು ಸರಿಯಾಗಿ ಅರ್ಥಮಾಡಿಕೊಳ್ಳದಿರುವಿಕೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p>
	</section>
	<section class="level1 numbered" epub:type="chapter" role="doc-chapter" id="id-09.28">
		<p class="intro-shloka">॥ ಕರುಣಾಸಾಗರಾಯ ಶಂಕರಾಯ ನಮಃ ॥</p> 
		<p class="shloka">ಸರ್ವವೇದಾಂತಸಿದ್ಧಾಂತಸಾರಜ್ಞಂ ತತ್ತ್ವದರ್ಶಿನಮ್।<br />ಕರುಣಾಸಾಗರಂ ಕಾಂತಂ <strong>ಶಂಕರಂ</strong> ಪ್ರಣಮಾಮ್ಯಹಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨೮</span><br /><span class="num">೨೭೨.</span> ತನ್ನ ಆತ್ಮನೇ ಪರಬ್ರಹ್ಮವು</h1>
		<p class="bhashya-verse">ಸರ್ವಸ್ಯ ಹಿ ವೇದಿತುಃ ಸ್ವಾತ್ಮಾ ಬ್ರಹ್ಮ ಇತಿ ಸರ್ವವೇದಾಂತಾನಾಂ ಸುನಿಶ್ಚಿತೋಽರ್ಥಃ।</p>
		<p class="bhashya-verse-source">ಕೇನಭಾಷ್ಯ ೨-೧</p>
		<p class="bhashya-verse-meaning">ಪ್ರತಿಯೊಬ್ಬ ಜೀವಾತ್ಮನಿಗೂ ಸ್ವರೂಪವೇ ಬ್ರಹ್ಮವು—ಎಂಬಿದು ಎಲ್ಲ ಉಪನಿಷತ್ತುಗಳಲ್ಲಿಯೂ ಚೆನ್ನಾಗಿ ನಿಶ್ಚಿತವಾಗಿರುವ ಸಿದ್ಧಾಂತವು.</p>
		<p class="description">ಜೀವರಿಗೂ ಪರಮಾತ್ಮನಿಗೂ ಇರುವ ಸಂಬಂಧವನ್ನು ಕುರಿತು ಶ್ರೀಶಂಕರರು ಇಲ್ಲಿ ಚೆನ್ನಾಗಿ ತಿಳಿಸಿದ್ದಾರೆ. ಸಾಮಾನ್ಯವಾಗಿ ಜನಗಳು, ಪರಮಾತ್ಮ ಬೇರೆ ನಾನು ಬೇರೆ—ಎಂದೇ ತಿಳಿದಿರುತ್ತಾರೆ. ಪರಮಾತ್ಮ ಸರ್ವಜ್ಞ , ಜೀವರು ಅಲ್ಪಜ್ಞರು; ಪರಮಾತ್ಮನು ಸರ್ವಶಕ್ತ , ಜೀವರು ಅಲ್ಪಶಕ್ತರು; ಪರಮಾತ್ಮನು ಆರಾಧ್ಯನು, ಜೀವರು ಆರಾಧಕರು; ಪರಮಾತ್ಮನು ಸರ್ವವ್ಯಾಪಕ, ಜೀವರು ಪರಿಚ್ಛಿನ್ನ—ಎಂದಲ್ಲವೆ? ಬಹಳ ಮಟ್ಟಿಗೆ ನಾವೆಲ್ಲರೂ ತಿಳಿದಿರುತ್ತೇವೆ. ಈ ಕಲ್ಪನೆಯು ಸೋಪಾಧಿಕನಾದ ಪರಮಾತ್ಮನಿಗೆ ಹೊಂದುತ್ತದೆಯೇ ಹೊರತು ನಿರುಪಾಧಿಕವಾದ ಪರಬ್ರಹ್ಮಕ್ಕೆ ಹೊಂದುವದಿಲ್ಲ.</p>
		<p class="description">ಉಪನಿಷತ್ತುಗಳಲ್ಲಿ ತಿಳಿಸಿರುವ ಪರಮಾತ್ಮನು ಹೆಸರೇ ಹೇಳುತ್ತಿರುವಂತೆ ಪರಮ ಆತ್ಮನಾಗಿರುತ್ತಾನೆ. ಅಂದರೆ ಎಲ್ಲ ಜೀವರುಗಳಿಗೂ ಸತ್ಯವಾದ ನಿಜವಾದ ಆತ್ಮನಾಗಿರುತ್ತಾನೆ. ಜೀವರು ಯಾವ ಪರಮಾತ್ಮನನ್ನು ತಿಳಿಯಬಯಸುತ್ತಾರೋ ಆ ಪರಮಾತ್ಮನು ಆ ಜೀವರ ನಿಜಸ್ವರೂಪವೇ ಆಗಿರುತ್ತಾನೆ. ತಿಳಿಯುವವನ ಸ್ವರೂಪವೇ ಬ್ರಹ್ಮ. ತಿಳಿಯದಿರುವಾಗ ನಾನು ಬ್ರಹ್ಮವನ್ನು ತಿಳಿಯಬೇಕು—ಎಂದುಕೊಂಡಿರುತ್ತಾನೆ. ಶಾಸ್ತ್ರಾಚಾರ್ಯರ ಉಪದೇಶವನ್ನು ಸರಿಯಾಗಿ ತಿಳಿದುಕೊಂಡಕೂಡಲೇ ನಮಗೇ ಅರ್ಥವಾಗಿ ಬಿಡುತ್ತದೆ ‘ನಾನೇ ಬ್ರಹ್ಮವಾಗಿದ್ದೇನೆ’ ಎಂದು.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.29">
		<p class="intro-shloka">॥ ಬ್ರಹ್ಮಾನಂದಪರಾಯ ಶಂಕರಾಯ ನಮಃ ॥</p> 
		<p class="shloka">ಬಾಹ್ಯಾನಂದವಿನಿರ್ವಿಣ್ಣಂ ಬ್ರಹ್ಮಾನಂದಪರಾಯಣಮ್।<br /><strong>ಶಂಕರಂ</strong> ಸದ್ಗುರುಂ ವಂದೇ ಬ್ರಹ್ಮಜ್ಞಾನಿನಮವ್ಯಯಮ್ ॥</p> 
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೨೯</span><br /><span class="num">೨೭೩.</span> ಬ್ರಹ್ಮಜ್ಞಾನದಿಂದಲೇ ನೈಜ ಆನಂದ</h1>
		<p class="bhashya-verse">ಬಾಹ್ಯಾನಂದಸಾಧನರಹಿತಾ ಅಪಿ ಅನೀಹಾಃ ನಿರೇಷಣಾಃ ಬ್ರಾಹ್ಮಣಾಃ ಬಾಹ್ಯರಸಲಾಭಾದಿವ ಸಾನಂದಾ ದೃಶ್ಯಂತೇ ವಿದ್ವಾಂಸಃ।</p>
		<p class="bhashya-verse-source">ತೈತ್ತಿರೀಯಭಾಷ್ಯ–ಬ್ರಹ್ಮಾನಂದವಲ್ಲೀ ೨-೭</p>
		<p class="bhashya-verse-meaning">ಆನಂದಪ್ರಾಪ್ತಿಗೆ ಬೇಕಾದ ಹೊರಗಿನ ಯಾವ ಸಾಧನಗಳಿಲ್ಲದಿದ್ದರೂ ಯಾವ ಶಾಸ್ತ್ರೀಯಕರ್ಮಗಳನ್ನು ಮಾಡದೇ ಇದ್ದರೂ ಯಾವ ಆಶೆಯೂ ಇಲ್ಲದವರಾಗಿದ್ದರೂ ಬ್ರಹ್ಮಜ್ಞಾನಿಗಳು ಆನಂದಸ್ವರೂಪರಾಗಿರುವದನ್ನು ನಾವು ಅಲ್ಲಲ್ಲಿ ಕಾಣುತ್ತೇವೆ.</p>
		<p class="description">ಈ ಮೇಲಿನ ವಾಕ್ಯದಲ್ಲಿ ಶ್ರೀಶಂಕರರು ತಮ್ಮ ಬ್ರಹ್ಮಾನಂದಾನುಭವವನ್ನು ನಮ್ಮಂಥ ಮುಮುಕ್ಷು ಸಾಧಕರಿಗೆ ಬಿಡಿಸಿ ತೋರಿಸುತ್ತಿದ್ದಾರೆ.</p>
		<p class="description">ಅಜ್ಞಾನಿಗಳಿಗೆ ಆನಂದವುಂಟಾಗಬೇಕಾದರೆ ಏನಾದರೂ ಹೊರಗಡೆಯಲ್ಲಿ ಅಂಥ ವಸ್ತುಗಳಿರಬೇಕು. ಪತ್ನಿಯಿಂದ ಆನಂದ, ಪುತ್ರರಿಂದ ಆನಂದ, ಹಣದಿಂದ ಆನಂದ, ಅಧಿಕಾರದಿಂದ ಆನಂದ, ವಿದ್ಯೆಯಿಂದ, ಪುಣ್ಯದಿಂದ, ಆರೋಗ್ಯದಿಂದ ಆನಂದ ಇತ್ಯಾದಿ ಇತ್ಯಾದಿ. ಈ ವಸ್ತುಗಳಿಲ್ಲದಿದ್ದರೆ ನಮಗೆ ಆನಂದವು ಇಲ್ಲ , ಬರೀ ದುಃಖವೇ ಇರುತ್ತದೆ.</p>
		<p class="description">ಆದರೆ ಬ್ರಹ್ಮಜ್ಞಾನಿಗಳಾದ ಸಂನ್ಯಾಸಿಗಳು ಸದಾ ಸಾನಂದ ರಾಗಿರುತ್ತಾರಲ್ಲ? ಇದಕ್ಕೇನು ಕಾರಣ? ಇವರು ಅಸಂಗಿಗಳಾಗಿರುವದರಿಂದ ಯಾವ ಬಾಹ್ಯಸಂಪತ್ತೂ ಇವರಿಗೆ ಇರುವದಿಲ್ಲ. ಯಾವ ಪುಣ್ಯ ಕರ್ಮಗಳನ್ನೂ ಮಾಡುತ್ತಿಲ್ಲ. ಆದರೂ ಇವರಿಗೆ ಪೂರ್ಣಾನಂದ ಹೇಗೆ ಬಂದಿದೆ? ಎಂದರೆ ಆತ್ಮಜ್ಞಾನದಿಂದ. ಆತ್ಮನೇ ಆನಂದಸ್ವರೂಪನಾದ್ದರಿಂದ. ಇದು ಎಲ್ಲರ ಸ್ವರೂಪವಾಗಿದೆ. ಆನಂದವು ಹೊರಗಿನಿಂದ ಬರುವ ಫಲವಲ್ಲ , ನಮ್ಮೆಲ್ಲರ ಸ್ವರೂಪವು ಆನಂದವಾಗಿಯೇ ಇದೆ.</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
	<section class="level1 numbered" epub:type="chapter" role="doc-chapter" id="id-09.30">
		<p class="intro-shloka">॥ ಸಂಪ್ರದಾಯರಹಸ್ಯಜ್ಞಾಯ ಶಂಕರಾಯ ನಮಃ ॥</p>
		<p class="shloka">ಸಂಪ್ರದಾಯವಿದಂ ಪ್ರಾಜ್ಞಂ ಸಂಪ್ರದಾಯಾರ್ಥಬೋಧಕಮ್।<br /><strong>ಶಂಕರಂ</strong> ಶಾಸ್ತ್ರಸಾರಜ್ಞಮ್ ಆಗಮಾಚಾರ್ಯಮಾಶ್ರಯೇ ॥</p>
		<h1 class="level1-title" epub:type="title"><span class="date">ಸೆಪ್ಟೆಂಬರ್ ೩೦</span><br /><span class="num">೨೭೪.</span>‘ಒಣತರ್ಕ’ದಿಂದ ಜ್ಞಾನವಾಗಲಾರದು</h1>
		<p class="bhashya-verse">ತಾರ್ಕಿಕಾಣಾಂ ಚ ವೇದಾಂತಾಗಮಸಂಪ್ರದಾಯವರ್ಜಿತತ್ವಾತ್ ‘ಅನಿತ್ಯಾ ಆತ್ಮನೋ ದೃಷ್ಟಿಃ’ ಇತಿಭ್ರಾಂತಿಃ ಉಪಪನ್ನಾ ಏವ।</p>
		<p class="bhashya-verse-source">ಐತರೇಯಭಾಷ್ಯ ೧-೩</p>
		<p class="bhashya-verse-meaning">ತಾರ್ಕಿಕರಿಗೆ ವೇದಾಂತಾಗಮದ ಸಂಪ್ರದಾಯವು ಗೊತ್ತಿಲ್ಲವಾದ್ದರಿಂದ ಅವರು “ಆತ್ಮನ ಜ್ಞಾನವು ಅನಿತ್ಯವಾದದ್ದೇ” ಎಂದು ತಪ್ಪಾಗಿ ತಿಳಿದಿರುವದು ಸಹಜವೇ ಆಗಿದೆ.</p>
		<p class="description">ಆತ್ಮನ ಸ್ವರೂಪವನ್ನು ಸರಿಯಾಗಿ ತಿಳಿಯಬೇಕಾದರೆ ವೇದಾಂತಗಳನ್ನೇ ಆಶ್ರಯಿಸಬೇಕು. ವೇದಾಂತಗಳ ರಹಸ್ಯಗಳನ್ನು ಅರಿಯಬೇಕಾದರೆ ಸಂಪ್ರದಾಯವಿದರಾದ ಸದ್ಗುರುಗಳನ್ನೇ ಆಶ್ರಯಿಸಬೇಕು. ಆಗಮವೆಂದರೆ ಉಪದೇಶಕ್ರಮ. ವೇದಾಂತಸಂಪ್ರದಾಯವೆಂದರೆ <strong>ಅಧ್ಯಾರೋಪಾಪವಾದಪ್ರಕ್ರಿಯೆ</strong>. ಉಪನಿಷತ್ತುಗಳಲ್ಲಿ ಪ್ರತ್ಯಗಾತ್ಮನನ್ನು ಅಜ, ಅಜರ, ಅಮೃತ, ಅಭಯ—ಎಂದು ತಿಳಿಸಿರುತ್ತಾರೆ. ಸತ್ಯ, ಜ್ಞಾನ, ಅನಂತಸ್ವರೂಪನೆಂದು ಉಪದೇಶಿಸಿರುತ್ತಾರೆ. ಇದು ನಮಗೆ ಸರಿಯಾಗಿ ಅನುಭವಕ್ಕೆ ಬರುವಂತೆ ಅರ್ಥವಾಗಬೇಕಾದರೆ, ಸ್ವರೂಪಾವಸಾನವಾಗಬೇಕಾದರೆ ಸಂಪ್ರದಾಯವಿದರಾದ, ವೇದಾಂತಾರ್ಥವನ್ನು ಚೆನ್ನಾಗಿ ಬಲ್ಲ ಸದ್ಗುರುಗಳಿಂದಲೇ ಇಂಥ ವಿಷಯಗಳನ್ನು ತಿಳಿದುಕೊಳ್ಳಬೇಕು.</p>
		<p class="description">ಇದನ್ನು ಬಿಟ್ಟು ಬರೀ ತರ್ಕದ ಬಲದಿಂದ, ಬುದ್ಧಿಯ ಸಹಾಯದಿಂದ ಎಷ್ಟೇ ವಿಚಾರಮಾಡಿದರೂ ಆತ್ಮನ ಸ್ವರೂಪದ ಅರಿವು ಉಂಟಾಗುವದಿಲ್ಲ. ಆದ್ದರಿಂದಲೇ ತಾರ್ಕಿಕರು ಆತ್ಮನನ್ನು ಸರಿಯಾಗಿ ತಿಳಿಯದೆ ತಪ್ಪುತಪ್ಪಾಗಿ ತಿಳಿದುಕೊಂಡು ಸುಮ್ಮನೆ ಒಣವಾದದಲ್ಲಿ ಬಿದ್ದು ಭ್ರಾಂತಿಜ್ಞಾನದಲ್ಲಿ ಮುಳುಗಿರುತ್ತಾರೆ. ಆದ್ದರಿಂದ ಸದ್ಗುರುಗಳನ್ನು ಆಶ್ರಯಿಸಬೇಕು!</p>
		<p class="shanti">॥ ಓಂ ಶಾಂತಿಃ ಶಾಂತಿಃ ಶಾಂತಿಃ ॥</p> 
	</section>
</body>
</html>
