<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಾಲರಾಮಾಯಣಂ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-038.01">
		<h1 class="level1-title" epub:type="title"><span class="num">38.</span>ಭರತನ ಕರ್ತವ್ಯನಿಷ್ಠೆ!</h1>
		<p class="verse">ಪೂಜಿತಾ ಮಾಮಿಕಾ ಮಾತಾ ದತ್ತಂ ರಾಜ್ಯಮಿದಂ ತವ।<br/>ತದ್ ದದಾಮಿ ಪುನಸ್ತುಭ್ಯಂ ಯಥಾ ತ್ವಮದದಾ ಮಮ॥</p>
		<p class="text-right">ಯುದ್ಧಕಾಂಡ 128-2</p>
		<p><em>ಶ್ರೀರಾಮನಿಗೆ ಭರತನು ಹೇಳಿದ ಮಾತುಗಳಿವು.</em></p>
		<p><em>ಶ್ರೀರಾಮನೆ, ನನ್ನ ತಾಯಿಯನ್ನು ನಾನು ಗೌರವದಿಂದ ನೋಡಿಕೊಂಡಿದ್ದೇನೆ; ನಿನ್ನ ರಾಜ್ಯವನ್ನು ನಿನಗೇ ನಾನು ಈಗ ವಾಪಸ್ಸು ಕೊಡುತ್ತಿದ್ದೇನೆ.</em></p>
		<p>ಅಗ್ನಿಯಿಂದ ಶುದ್ಧಳಾದ ಸೀತಾದೇವಿಯನ್ನು ಶ್ರೀರಾಮನು ಸ್ವೀಕರಿಸುತ್ತಾನೆ. ಸಂತುಷ್ಟನಾದ ದೇವೇಂದ್ರನು ಮೃತರಾಗಿದ್ದ ಕಪಿಗಳನ್ನೆಲ್ಲ ಬದುಕಿಸಿಬಿಡುತ್ತಾನೆ. ಅನಂತರ ಶ್ರೀರಾಮನು ಸೀತಾಸಮೇತನಾಗಿ ಅಯೋಧ್ಯಾ ಕಡೆಗೆ ಹೊರಡಲು ಸಿದ್ಧನಾಗುತ್ತಾನೆ. ಆಗ ವಿಭೀಷಣನು ಪುಷ್ಪಕವಿಮಾನವನ್ನು ಸಿದ್ಧಪಡಿಸುತ್ತಾನೆ. ಕಪಿಸೈನ್ಯಸಮೇತನಾಗಿ, ವಿಭೀಷಣನೊಂದಿಗೆ ಶ್ರೀರಾಮಚಂದ್ರನು ಭರದ್ವಾಜಮಹರ್ಷಿಗಳ ಆಶ್ರಮದಲ್ಲಿ ಒಂದು ರಾತ್ರಿ ವಾಸವಾಗಿದ್ದು, ಭರದ್ವಾಜಮಹರ್ಷಿಗಳಿಂದ ವರಗಳನ್ನು ಪಡೆದುಕೊಳ್ಳುತ್ತಾನೆ. ಮಾರನೆಯ ದಿನ ಅಲ್ಲಿಂದ ಶ್ರೀರಾಮನು ಅಯೋಧ್ಯೆಯ ಕಡೆಗೆ ಹೊರಡುತ್ತಾನೆ.</p>
		<p>ಆಂಜನೇಯನ ಮುಖಾಂತರ ಶ್ರೀರಾಮನು ಭರತನಿಗೆ ಸಂದೇಶವನ್ನು ಕಳಿಸಿಕೊಡುತ್ತಾನೆ. ಸಂತೋಷದಿಂದ ಭರತನು ಶ್ರೀರಾಮನನ್ನು ಸ್ವಾಗತಿಸಲು ಸಕಲ ಏರ್ಪಾಡುಗಳನ್ನೂ ಮಾಡುತ್ತಾನೆ. ಅಯೋಧ್ಯಾನಗರಿಯನ್ನು ತಳಿರುತೋರಣಗಳಿಂದಲೂ ಬಣ್ಣದ ದೀಪಗಳಿಂದಲೂ ಭರತನು ಸಿಂಗರಿಸಿರುತ್ತಾನೆ. ಶ್ರೀರಾಮಚಂದ್ರನು ಪರಿವಾರಸಮೇತನಾಗಿ ಪುಷ್ಪಕವಿಮಾನದಲ್ಲಿ ಅಯೋಧ್ಯೆಗೆ ಬಂದೇ ಬಿಡುತ್ತಾನೆ. ಶ್ರೀರಾಮನನ್ನು ನೋಡಿ ಭರತನಿಗೆ ಪರಮಾನಂದವಾಗುತ್ತದೆ. ಆಗ ಶ್ರೀರಾಮನ ಪಾದಗಳಿಗೆರಗಿ ಭರತನು ಶ್ರೀರಾಮನಿಗೆ ಮೊಟ್ಟಮೊದಲು ಈ ಮೇಲಿನ ಮಾತುಗಳನ್ನು ಹೇಳುತ್ತಾನೆ: “ನನ್ನ ತಾಯಿ ಕೈಕೇಯಿಯನ್ನು ಪ್ರೀತಿಯಿಂದ ನೋಡಿಕೊಂಡಿದ್ದೇನೆ; ನೀನು ನನಗೆ ವಹಿಸಿದ್ದ ರಾಜ್ಯಭಾರವನ್ನು ನಿನಗೇ ಈಗ ವಾಪಸ್ಸು ಕೊಡುತ್ತಿದ್ದೇನೆ; ಶ್ರೀರಾಮನೇ, ನಿನಗೆ ನಮಸ್ಕಾರ; ನೀನೇ ಇನ್ನುಮುಂದೆ ಅಯೋಧ್ಯಾ ನಗರಿಗೆ ಮಹಾರಾಜನಾಗಿದ್ದೀಯೆ”.</p>
		<p>ಭರತನು ಎಂಥಾ ಸತ್ಯಸಂಧ! ಎಂಥಾ ಕರ್ತವ್ಯನಿಷ್ಠ! ಹದಿನಾಲ್ಕೂ ವರ್ಷಗಳ ಕಾಲ ಭರತನೂ ಶ್ರೀರಾಮನಂತೆಯೇ ಜಟಾಧಾರಿಯಾಗಿದ್ದುಕೊಂಡು ರಾಜ್ಯಭಾರಮಾಡಿರುತ್ತಾನೆ. ಶ್ರೀರಾಮನು ಬಂದಕೂಡಲೇ ಅವನಿಗೆ ರಾಜ್ಯವನ್ನು ಪೂರ್ಣವಾಗಿ ವಹಿಸಿಕೊಟ್ಟನು!</p>
	</section>
</body>
</html>
