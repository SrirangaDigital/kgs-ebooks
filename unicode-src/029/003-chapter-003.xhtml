<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಾಲರಾಮಾಯಣಂ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-003.03">
		<h1 class="level1-title" epub:type="title"><span class="num">3.</span> ಅಶ್ವಮೇಧಯಾಗಕ್ಕೆ ಸಿದ್ಧತೆ</h1>
		<p class="verse">ಸರಯ್ವಾಶ್ಚೋತ್ತರೇ ತೀರೇ ಯಜ್ಞಭೂಮಿರ್ವಿಧೀಯತಾಮ್।<br/>ಸರ್ವಥಾ ಪ್ರಾಪ್ಸ್ಯಸೇ ಪುತ್ರಾನ್ ಅಭಿಪ್ರೇತಾಂಶ್ಚ ಪಾರ್ಥಿವ॥</p>
		<p class="text-right">ಬಾಲಕಾಂಡ 8-12</p>
		<p><em>ದಶರಥರಾಜನೇ, ಸರಯೂನದಿಯ ಉತ್ತರಭಾಗದಲ್ಲಿ ಅಶ್ವಮೇಧಯಾಗಕ್ಕೆ ಭೂಮಿಯನ್ನು ಸಿದ್ಧಮಾಡು. ಈ ಯಾಗಾನುಷ್ಠಾನದಿಂದ ನೀನು ಸತ್ ಪುತ್ರರನ್ನು ನಿಶ್ಚಿತವಾಗಿಯೂ ಪಡೆಯುವೆ.</em></p>
			<p><em>ವಸಿಷ್ಠರೇ ಮುಂತಾದ ಬ್ರಾಹ್ಮಣರು ದಶರಥನಿಗೆ ಹೇಳಿದ ಮಾತುಗಳಿವು:</em></p>
			<p>ದಶರಥಮಹಾರಾಜನು ಧರ್ಮಾತ್ಮನೂ ಸತ್ಯಸಂಧನೂ ಆಗಿ ನ್ಯಾಯದಿಂದ ರಾಜ್ಯಭಾರವನ್ನು ಮಾಡುತ್ತಿದ್ದ ಮಹಾತ್ಮ. ಇವನಿಗೆ ಸಕಲ ಸಂಪತ್ತುಗಳೂ ಇದ್ದವು. ಇವನಿಗೆ ಕೌಸಲ್ಯಾ, ಸುಮಿತ್ರಾ ಮತ್ತು ಕೈಕೇಯೀ ಎಂಬ ಮೂವರು ಪತ್ನಿಯರು. ಜನಾನುರಾಗಿಯಾದ ದಶರಥರಾಜನಿಗೆ ಎಲ್ಲಾ ಸಂಪತ್ತುಗಳಿದ್ದರೂ ಪುತ್ರಸಂತಾನವಿಲ್ಲವೆಂಬ ದೊಡ್ಡ ಕೊರತೆಯು ಅವನನ್ನು ಸದಾ ಕಾಡುತ್ತಿತ್ತು. ಮಕ್ಕಳಿಲ್ಲದ ರಾಜನಿಗೆ ಸಂತೋಷವೆಲ್ಲಿಂದ ಬರಬೇಕು? ಸತ್ ಸಂತಾನಪ್ರಾಪ್ತಿಗಾಗಿ ಏನು ಬೇಕಾದರೂ, ಯಜ್ಞದಾನ ತಪಸ್ಸುಗಳನ್ನೂ ಮಾಡಲು ರಾಜನು ಸಿದ್ಧನಾಗಿದ್ದನು. ಆದ್ದರಿಂದ ಸತ್ ಪುತ್ರಪ್ರಾಪ್ತಿಗಾಗಿ ಏನು ಮಾಡಬೇಕೆಂದು ದಶರಥರಾಜನು ವಸಿಷ್ಠಾದಿ ಮಹರ್ಷಿಗಳನ್ನು ವಿನಯದಿಂದ ಕೇಳಿದನು.</p>
			<p>ಅದಕ್ಕೆ ಉತ್ತರವಾಗಿ ಎಲ್ಲಾ ವಿಪ್ರೋತ್ತಮರೂ ಸೇರಿ ಪುತ್ರಕಾಮೇಷ್ಟಿಯಾಗವನ್ನು ಮಾಡುವಂತೆ ದಶರಥಮಹಾರಾಜನಿಗೆ ತಿಳಿಸಿದರು. ತತ್ಪೂರ್ವಭಾವಿಯಾಗಿ ಅಶ್ವಮೇಧಯಾಗವನ್ನು ಮಾಡುವಂತೆ ರಾಜನಿಗೆ ಸೂಚಿಸಿದರು. ರಾಜನೇ, ಅಶ್ವಮೇಧಯಾಗವನ್ನು ಮಾಡು, ಅನಂತರ ವಸಿಷ್ಠಮಹರ್ಷಿಗಳ ಪ್ರಧಾನ ಆಚಾರ್ಯತ್ವದಲ್ಲಿ ನೀನು ಪುತ್ರಕಾಮೇಷ್ಟಿಯಾಗವನ್ನು ಶ್ರದ್ಧೆಯಿಂದ ಮಾಡಿದರೆ ನಿನಗೆ ಯೋಗ್ಯರಾದ ಕುಲದೀಪಕರಾದ ಸತ್ ಪುತ್ರರು ಹುಟ್ಟುತ್ತಾರೆ. ಆದ್ದರಿಂದ ರಾಜನೆ, ಅಶ್ವಮೇಧಯಾಗಕ್ಕೆ ಬೇಕಾಗುವ ಸಂಭಾರ ಪದಾರ್ಥಗಳನ್ನೆಲ್ಲ ಸಿದ್ಧಮಾಡು; ಶಾಂತಿಕರ್ಮಗಳನ್ನು ಬ್ರಾಹ್ಮಣೋತ್ತಮರಿಂದ ಮಾಡಿಸು; ಕುದುರೆಯನ್ನು ಎಲ್ಲಾ ಕಡೆಗೂ ಹೋಗುವಂತೆ ಬಿಡು. ಈ ಅಶ್ವಮೇಧಯಾಗದಲ್ಲಿ ಯಾವ ರೀತಿಯ ಲೋಪದೋಷಗಳೂ ಉಂಟಾಗದಂತೆ ನೋಡಿಕೊಳ್ಳಬೇಕು. ರಾಜನೇ, ನೀನು ಇಂದಿನಿಂದಲೇ ದೀಕ್ಷಾಬಂಧನವನ್ನು ಧರಿಸು—ಎಂದು ಹೇಳಿದರು. ಸರಯೂನದಿಯ ಉತ್ತರ ದಿಕ್ಕಿನಲ್ಲಿ ಯಾಗಶಾಲೆಯನ್ನು ನಿರ್ಮಾಣ ಮಾಡಿಸು ಎಂದೂ ವಿಪ್ರೋತ್ತಮರು ರಾಜನಿಗೆ ತಿಳಿಸಿದರು.</p>
		</section>
	</body>
	</html>
