<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಾಲರಾಮಾಯಣಂ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-022.01">
		<h1 class="level1-title" epub:type="title"><span class="num">22</span> ರಾವಣನ ಮುಂದೆ ಸೀತೆಯ ಗರ್ಜನೆ</h1>
		<p class="verse">ಶಕ್ಯಾ ಲೋಭಯಿತುಂ ನಾಹಮ್ ಐಶ್ವರ್ಯೇಣ ಧನೇನ ವಾ।<br/>ಅನನ್ಯಾ ರಾಘವೇಣಾಹಂ ಭಾಸ್ಕರೇಣ ಯಥಾ ಪ್ರಭಾ॥</p>
		<p class="text-right">ಸುಂದರಕಾಂಡ ೨೧್ಕೃ೧೫</p>
		<p><em>ಸೀತಾದೇವಿಯು ರಾವಣೇಶ್ವರನಿಗೆ ಹೇಳಿದ ಧೈರ್ಯದ ಮಾತುಗಳು.</em></p>
		<p><em>ಎಲೈ ದುಷ್ಟನಾದ ರಾವಣನೇ, ನಿನ್ನ ಐಶ್ವರ್ಯದಿಂದಾಗಲೀ ಅಥವಾ ಹಣದಿಂದಾಗಲೀ ನೀನು ನನ್ನನ್ನು ಲೋಭದಿಂದ ವಶಮಾಡಿಕೊಳ್ಳಲಾರೆ! ಪ್ರಭೆಯು ಸೂರ್ಯನಿಗಿಂತ ಭಿನ್ನವಾಗಿ ಇಲ್ಲದಿರುವಂತೆಯೇ, ಎಲೈ ರಾವಣನೇ, ನಾನೂ ಕೂಡ ರಾಘವನಿಂದ ಎಂದೆಂದಿಗೂ ಭಿನ್ನಳಲ್ಲ.</em></p>
		<p>ಆಂಜನೇಯನು ಅಶೋಕವನದಲ್ಲಿ ಸೀತೆಯನ್ನು ಕಾಣುತ್ತಾ ಇದ್ದಾನೆ. ಮಧ್ಯರಾತ್ರಿಯ ಸಮಯದಲ್ಲಿ ಕಾಮಪೀಡಿತನಾದ ರಾವಣನು ಸೀತೆಯ ಹತ್ತಿರಕ್ಕೆ ಬಂದು ತನ್ನನ್ನು ವರಿಸುವಂತೆ ಪ್ರಾರ್ಥಿಸುತ್ತಾನೆ, ಅಂಗಲಾಚಿ ಬೇಡಿಕೊಳ್ಳುತ್ತಾನೆ, ಪೀಡಿಸುತ್ತಾನೆ, ಹೆದರಿಸಿ ಗದರಿಸುತ್ತಾನೆ; ಅನೇಕ ಪ್ರಲೋಭನೆಗಳನ್ನೂ ತೋರಿಸಿ ತನ್ನನ್ನು ಮದುವೆಯಾಗುವಂತೆ ಸೀತೆಯನ್ನು ಬಲಾತ್ಕರಿಸುತ್ತಾನೆ.</p>
		<p class="verse">ಯಾನಿ ವೈಶ್ರವಣೇ ಸುಭ್ರು ರತ್ನಾನಿ ಚ ಧನಾನಿ ಚ।<br/>ತಾನಿ ಲೋಕಾಂಶ್ಚ ಸುಶ್ರೋಣಿ ಮಯಾ ಭುಂಕ್ಷ್ವ ಯಥಾಸುಖಮ್॥</p>
		<p class="text-right">ಸುಂದರಕಾಂಡ ೨೦್ಕೃ೩೩</p>
		<p><em>ಸುಂದರಿ, ಬ್ರಹ್ಮಲೋಕದಲ್ಲಿರುವ ಸಕಲ ರತ್ನಗಳಿಂದ ಹಾಗೂ ಸಂಪತ್ತುಗಳಿಂದ ಕೂಡಿಕೊಂಡವಳಾಗಿ ನೀನು ನನ್ನ ಜೊತೆಯಲ್ಲಿದ್ದುಕೊಂಡು ಸುಖವಾಗಿರು. ನನ್ನನ್ನು ಮದುವೆಮಾಡಿಕೊಂಡು ನೀನು ಆನಂದವಾಗಿರು.</em></p>
		<p>ಹೀಗೆಲ್ಲ ರಾವಣನು ಸೀತಾದೇವಿಗೆ ಅನೇಕ ರೀತಿಯಿಂದ ಪ್ರಲೋಭನೆಗಳನ್ನು ತೋರಿಸಿದರೂ ಸೀತಾದೇವಿಯು ಆ ರಾವಣನನ್ನು ಹುಲ್ಲುಕಡ್ಡಿಗಿಂತಲೂ ಕಳಪೆಯಾಗಿ ಕಂಡು ಧೈರ್ಯವಾಗಿ ಈ ಮೇಲಿನ ಮಾತುಗಳನ್ನು ಆಡುತ್ತಾಳೆ. <strong>ತೃಣಮಂತರತಃ ಕೃತ್ವಾ ಪ್ರತ್ಯುವಾಚ ಶುಚಿಸ್ಮಿತಾ।</strong> ಪಾತಿವ್ರತ್ಯಸಂಪನ್ನಳಾದ ಸೀತಾದೇವಿಗೆ ಯಾವನ ಭಯವೂ ಇಲ್ಲ ; ಯಾವ ಪ್ರಲೋಭನೆಗಳಿಗೂ ಸೀತೆಯು ಒಳಗಾಗುವುದಿಲ್ಲ. ಪ್ರತಿವ್ರತಾಶಿರೋಮಣಿಯಾಗಿದ್ದರೆ ಅಂಥ ಹೆಂಗಸು ಯಾರಿಗೂ ಹೆದರಬೇಕಾಗಿಲ್ಲ ; ಸೀತಾದೇವಿಯೇ ಇದಕ್ಕೆ ಜ್ವಲಂತ ಉದಾಹರಣೆ! ಭಾರತೀಯ ಸಂಸ್ಕೃತಿಯಲ್ಲಿ ಏಕಪತ್ನೀವ್ರತಕ್ಕೂ ಪಾತಿವ್ರತ್ಯಕ್ಕೂ ಅತ್ಯಂತ ಹೆಚ್ಚಿನ ಸ್ಥಾನವನ್ನು ಕೊಟ್ಟಿರುತ್ತದೆ ಎಂಬುದನ್ನು ನಾವು ಮರೆಯಬಾರದು.</p>
	</section>
</body>
</html>
