<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಾಲರಾಮಾಯಣಂ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-035.01">
		<h1 class="level1-title" epub:type="title"><span class="num">35.</span>  ಶ್ರೀರಾಮನ ದೊಡ್ಡಗುಣ</h1>
		<p class="verse">ಮರಣಾಂತಾನಿ ವೈರಾಣಿ ನಿರ್ವೃತ್ತಂ ನಃ ಪ್ರಯೋಜನಮ್।<br/>ಕ್ರಿಯತಾಮಸ್ಯ ಸಂಸ್ಕಾರೋ ಮಮಾಪ್ಯೇಷಃ ಯಥಾ ತವ॥</p>
		<p class="text-right">ಯುದ್ಧಕಾಂಡ 109-25</p>
		<p><em>ಶ್ರೀರಾಮನು ವಿಭೀಷಣನಿಗೆ ಹೇಳಿದ ಮಾತುಗಳು.</em></p>
		<p><em>ದ್ವೇಷವು ಮರಣದವರೆಗೆ ಮಾತ್ರ. ಇದೀಗ ನಮ್ಮ ಕೆಲಸವು ಮುಗಿಯಿತು. ನಮ್ಮ ಕಾರ್ಯವು ಸಿದ್ಧಿಸಿತು. ವಿಭೀಷಣನೇ, ನೀನೀಗ ರಾವಣನಿಗೆ ಸಂಸ್ಕಾರವನ್ನು ಮಾಡು. ರಾವಣನು ನಿನಗೆ ಹೇಗೆ ಅಣ್ಣನೋ, ನನಗೂ ಹಾಗೇ ಅಣ್ಣನಂತೆ.</em></p>
		<p>ಅಗಸ್ತ್ಯರಿಂದ ಉಪದೇಶಿಸಲ್ಪಟ್ಟ<strong> ಆದಿತ್ಯಹೃದಯ</strong> ಸ್ತೋತ್ರವನ್ನು ಶ್ರೀರಾಮನು ಪುರಶ್ಚರಣೆಮಾಡಿ ಸೂರ್ಯನ ಅನುಗ್ರಹದಿಂದ ವಿಶೇಷಶಕ್ತಿಯನ್ನು ಪಡೆದುಕೊಂಡಿರುತ್ತಾನೆ. ಅನಂತರ ರಾವಣನೊಂದಿಗೆ ಶ್ರೀರಾಮನು ಯುದ್ಧವನ್ನು ಮಾಡಿ ರಾವಣನನ್ನು ಸಂಹರಿಸಿದ್ದಾನೆ. ಶ್ರೀರಾಮನ ಬಾಣದಿಂದ ಕತ್ತರಿಸಲ್ಪಟ್ಟು ರಾವಣನ ದಶಶಿರಗಳೂ ನೆಲಕ್ಕೆ ಉರುಳಿಬಿದ್ದಿರುತ್ತವೆ. ಅಂತೂ ರಾವಣನು ಹತನಾದನು.</p>
		<p>ದುಷ್ಟಶಕ್ತಿಯು ನಾಶವಾದದ್ದನ್ನು ಕಂಡು ದೇವತೆಗಳಿಗೆಲ್ಲ ಸಂತೋಷವಾಗಿರುತ್ತದೆ. ಸುಗ್ರೀವ, ಅಂಗದ, ಹನುಮಂತ, ಲಕ್ಷ್ಮಣ—ಎಲ್ಲರಿಗೂ ಸಂತೋಷವಾಗುತ್ತದೆ. ಆದರೆ ವಿಭೀಷಣನಿಗೆ ಮಾತ್ರ ತನ್ನ ಅಗ್ರಜನು ಹತನಾದದ್ದನ್ನು ಕಂಡು ತುಂಬಾ ದುಃಖವಾಗಿರುತ್ತದೆ.</p>
		<p class="verse">ಭ್ರಾತರಂ ನಿಹತಂ ದೃಷ್ಟ್ವಾ ಶಯಾನಂ ನಿರ್ಜಿತಂ ರಣೇ।<br/>ಶೋಕವೇಗಪರೀತಾತ್ಮಾ ವಿಲಲಾಪ ವಿಭೀಷಣಃ॥</p>
		<p class="text-right">ಯುದ್ಧಕಾಂಡ 109-1</p>
		<p>ಅಣ್ಣನು ಸತ್ತುಬಿದ್ದಿರುವುದನ್ನು ಕಂಡು ವಿಭೀಷಣನು ದುಃಖಿತನಾಗಿ ಗೋಳಾಡುತ್ತಿದ್ದಾನೆ. ಆಗ ಶ್ರೀರಾಮನು ವಿಭೀಷಣನಿಗೆ ಸಾಂತ್ವನದ ಮಾತುಗಳಿಂದ ಸಮಾಧಾನವನ್ನು ತಂದುಕೊಡುತ್ತಾನೆ. ರಾವಣನ ಅಂತ್ಯಸಂಸ್ಕಾರವನ್ನು ಮಾಡುವಂತೆ ಶ್ರೀರಾಮನು ವಿಭೀಷಣನಿಗೆ ಉಪದೇಶಿಸುತ್ತಾನೆ. ಬದುಕಿರುವಾಗ ಮಾತ್ರವೇ ವೈರ ದ್ವೇಷಗಳು. ಮೃತನಾದಮೇಲೆ ಅವನನ್ನು ದ್ವೇಷಿಸಬಾರದು. ಈಗ ರಾವಣನು ಸತ್ತುಬಿದ್ದಿದ್ದಾನೆ. ಇನ್ನು ನಮಗೆ ಅವನ ಮೇಲೆ ವೈರವಾಗಲೀ ದ್ವೇಷವಾಗಲೀ ಇಲ್ಲ. ಆದ್ದರಿಂದ ವಿಭೀಷಣನೇ, ಇನ್ನು ನೀನು ದ್ವೇಷವನ್ನು ಬಿಟ್ಟು ಅಣ್ಣನ ಪ್ರೇತಸಂಸ್ಕಾರವನ್ನು ಮಾಡು. ನಿನಗೆ ಹೇಗೋ ನನಗೂ ರಾವಣನು ಅಣ್ಣನಂತೆಯೇ ಎಂದು ಶ್ರೀರಾಮನು ವಿಭೀಷಣನಿಗೆ ಹೇಳಿದನು.</p>
	</section>
</body>
</html>
