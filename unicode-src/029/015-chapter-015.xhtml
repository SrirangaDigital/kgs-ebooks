<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಾಲರಾಮಾಯಣಂ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-015.01">
		<h1 class="level1-title" epub:type="title"><span class="num">15.</span> ಶಬರಿಯು ರಾಮನಿಗೆ ಹೇಳಿದ್ದು</h1>
		<p class="verse">ಅದ್ಯ ಪ್ರಾಪ್ತಾ ತಪಃಸಿದ್ಧಿಃ ತವ ಸಂದರ್ಶನಾನ್ಮಯಾ।<br/> ಅದ್ಯ ಮೇ ಸಫಲಂ ಜನ್ಮ ಗುರವಶ್ಚ ಸುಪೂಜಿತಾಃ॥</p>
		<p class="verse">ಅದ್ಯ ಮೇ ಸಫಲಂ ತಪ್ತಂ ಸ್ವರ್ಗಶ್ಚೈವ ಭವಿಷ್ಯತಿ।<br/> ತ್ವಯಿ ದೇವವರೇ ರಾಮ ಪೂಜಿತೇ ಪುರುಷರ್ಷಭ॥</p>
		<p class="text-right">ಅರಣ್ಯಕಾಂಡ 74-11, 12</p>
		<p><em>ಶಬರಿಯು ಶ್ರೀರಾಮನಿಗೆ ಹೇಳಿದ ಮಾತುಗಳಿವು.</em></p>
		<p><em>ಶ್ರೀರಾಮನೇ, ಇಂದು ನನಗೆ ನಿನ್ನ ಸಂದರ್ಶನವಾಗಿದೆ. ಇದರಿಂದ ನನ್ನ ತಪಸ್ಸು ಸಿದ್ಧಿಸಿದಂತಾಗಿದೆ, ನಿನ್ನ ದರ್ಶನದಿಂದಲೇ ಇಂದು ನನ್ನ ಜನ್ಮವೇ ಸಾರ್ಥಕವಾಯಿತು. ನನ್ನ ಎಲ್ಲಾ ಗುರುಗಳನ್ನೂ ನಾನು ಪೂಜಿಸಿದಂತಾಗಿದೆ. ನನ್ನ ತಪಸ್ಸು ಸಫಲವಾಗಿದೆ. ನಿನ್ನ ದರ್ಶನದಿಂದ ನನಗೆ ಸ್ವರ್ಗಲೋಕವೂ ಸಿಗುತ್ತದೆ. ಪುರುಷಶ್ರೇಷ್ಠನಾದ ಶ್ರೀರಾಮನೇ, ನಿನ್ನನ್ನು ಪೂಜಿಸಿದರೆ ಈ ಎಲ್ಲವೂ ಸಫಲವಾದಂತೆಯೇ.</em></p>
		<p>ಆ ಕಡೆಯಲ್ಲಿ ರಾವಣನು ಬಂದು ಪಂಚವಟಿಯ ಸ್ಥಳದಿಂದ ಸೀತೆಯನ್ನು ಅಪಹರಿಸಿಕೊಂಡು ಹೋಗಿದ್ದಾನೆ. ಈ ಕಡೆಯಿಂದ ರಾಮಲಕ್ಷ್ಮಣರಿಬ್ಬರೂ ಆ ಮಾಯಾಜಿಂಕೆಯನ್ನು ಕೊಂದು ಪಂಚವಟಿಗೆ ಬಂದು ನೋಡಿದಾಗ ಆ ಪರ್ಣಕುಟೀರದಲ್ಲಿ ಸೀತಾದೇವಿಯು ಇರಲಿಲ್ಲ. ದುಃಖಿತರಾದ ರಾಮಲಕ್ಷ್ಮಣರಿಬ್ಬರೂ ಸೀತೆಯನ್ನು ಹುಡುಕುತ್ತಾ ಹುಡುಕುತ್ತಾ ಮತಂಗಮಹರ್ಷಿಗಳ ಆಶ್ರಮಕ್ಕೆ ಬಂದಿರುತ್ತಾರೆ. ಮತಂಗಮಹರ್ಷಿಗಳು ಆಗ ತಾನೇ ಯೋಗದ ಬಲದಿಂದ ಯೋಗಾಗ್ನಿಯಲ್ಲಿ ತಮ್ಮ ಶರೀರವನ್ನು ಸಮರ್ಪಿಸಿ ಉತ್ತಮಲೋಕವನ್ನು ಹೊಂದಿರುತ್ತಾರೆ. ಮತಂಗ ಮಹರ್ಷಿಗಳ ಶಿಷ್ಯೆಯಾದ ಶಬರಿಯು ಗುರುಗಳ ಸಂದೇಶದಂತೆ ಶ್ರೀರಾಮನಿಗಾಗಿ ಕಾಯುತ್ತಾ ಇದ್ದಾಳೆ. ಶಬರಿಯು ಗುರುಭಕ್ತೆಯೂ ರಾಮಭಕ್ತೆಯೂ ಆಗಿ ತಪೋಮಗ್ನಳಾಗಿರುವ ಒಬ್ಬ ವೃದ್ಧ ತಪಸ್ವಿನಿ.</p>
		<p>ಶ್ರೀರಾಮನು ಶಬರಿಯನ್ನು ಕುರಿತು, “ನಿನ್ನ ತಪಸ್ಸೆಲ್ಲವೂ ನಿರ್ವಿಘ್ನವಾಗಿ ನೆರವೇರುತ್ತಿದೆಯೆ?” ಎಂದು ಕೇಳಿದಾಗ ಶಬರಿಯು ಈ ಮೇಲಿನ ಮಾತುಗಳನ್ನು ಶ್ರೀರಾಮನಿಗೆ ಹೇಳುತ್ತಾಳೆ. ಮಹಾತ್ಮರ ದರ್ಶನದಿಂದಲೇ ನಮ್ಮ ತಪಸ್ಸೆಲ್ಲವೂ ಸಫಲವಾಗುತ್ತವೆ ಎಂದು ತಿಳಿಯಬೇಕು. ಮಹಾತ್ಮರೆಂದರೆ ತಪಸ್ವಿಗಳಾದ ಋಷಿಗಳು, ಸಾಧುಸಂತರು, ಸಂನ್ಯಾಸಿಗಳು, ಜ್ಞಾನಿಗಳು, ವೇದಪುರುಷರು, ಭಗವದ್ಭಕ್ತರುಗಳು; ಇವರ ದರ್ಶನದಿಂದ ತಪಸ್ಸಿದ್ಧಿ, ಜನ್ಮಸಾರ್ಥಕ್ಯ; ಆದ್ದರಿಂದ ನಮ್ಮ ಮನೆಗೆ ಸಾಧುಸಂತರು ಮಹಾತ್ಮರು ತಪಸ್ವಿಗಳು ಬಂದಾಗ ಅವರನ್ನು ನಾವು ಭಕ್ತಿಯಿಂದ ಪೂಜಿಸಬೇಕು.</p>
	</section>
</body>
</html>
