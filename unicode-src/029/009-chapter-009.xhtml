<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಾಲರಾಮಾಯಣಂ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-009.01">
		<h1 class="level1-title" epub:type="title"><span class="num">9</span> ಲಕ್ಷ್ಮಣನಿಗೆ ಅಮ್ಮನ ಕಿವಿಮಾತು</h1>
		<p class="verse">ರಾಮಂ ದಶರಥಂ ವಿದ್ಧಿ ಮಾಂ ವಿದ್ಧಿ ಜನಕಾತ್ಮಜಾಮ್।<br/>ಅಯೋಧ್ಯಾಮ್ ಅಟವೀಂ ವಿದ್ಧಿ ಗಚ್ಛ ತಾತ ಯಥಾಸುಖಮ್॥</p>
		<p class="text-right">ಅಯೋಧ್ಯಾಕಾಂಡ 40-9</p>
		<p><em>ಮಗೂ ಲಕ್ಷ್ಮಣ, ರಾಮನನ್ನು ದಶರಥನೆಂದು ಭಾವಿಸು; ಜನಕಪುತ್ರಿಯಾದ ಸೀತೆಯನ್ನು ಸುಮಿತ್ರೆಯೆಂದು ಭಾವಿಸು; ಅರಣ್ಯವನ್ನು ಅಯೋಧ್ಯೆಯೆಂದೇ ಭಾವಿಸು; ಮಗೂ, ಅರಣ್ಯಕ್ಕೆ ಸುಖವಾಗಿ ಹೋಗಿ ಸಂತೋಷವಾಗಿ ತಿರುಗಿ ಬಾ.</em></p>
		<p>ದಶರಥನ ಮಾತಿನಂತೆ ಶ್ರೀರಾಮಚಂದ್ರನು ಅರಣ್ಯಕ್ಕೆ ಸಂತೋಷದಿಂದ ಹೊರಡಲು ಸಿದ್ಧನಾಗಿದ್ದಾನೆ. ತನ್ನ ತಾಯಿಗೆ ನಮಸ್ಕರಿಸಿ ಅವಳಿಂದ ಮಂಗಳಾಶಂಸನೆಗಳನ್ನೂ ಪಡೆದಿದ್ದಾನೆ. ಅನಂತರ ಸೀತಾದೇವಿಗೂ ವಿಷಯವನ್ನು ತಿಳಿಸಲಾಗಿ ಅವಳು ತಾನೂ ಜೊತೆಯಲ್ಲಿ ಬರುತ್ತೇನೆ ಎಂದು ಹಠಮಾಡುತ್ತಾಳೆ. ‘ಆಗಲಿ’ ಎಂದು ಶ್ರೀರಾಮನು ಒಪ್ಪಿಕೊಳ್ಳುತ್ತಾನೆ.</p>
		<p>ಅನಂತರ ಈ ವಿಚಾರವನ್ನು ಶ್ರೀರಾಮನು ತಮ್ಮ ಲಕ್ಷ್ಮಣನಿಗೂ ತಿಳಿಸುತ್ತಾನೆ. ಇದನ್ನು ಕೇಳಿದ ಕೂಡಲೇ ಲಕ್ಷ್ಮಣನು ಕೋಪಾವಿಷ್ಟನಾಗಿ ತನ್ನ ತಂದೆಯನ್ನು ನಿಂದಿಸುತ್ತಾನೆ. ಶ್ರೀರಾಮನ ಹಿತೋಪದೇಶದಿಂದ ಲಕ್ಷ್ಮಣನು ಶಾಂತನಾಗಿ ತಾನೂ ಶ್ರೀರಾಮನೊಂದಿಗೆ ಅರಣ್ಯವಾಸಕ್ಕೆ ಬರುತ್ತೇನೆಂದು ಹೇಳುತ್ತಾನೆ. ಅದಕ್ಕೆ ಶ್ರೀರಾಮನು ಆಗಲಿ ಎಂದು ಒಪ್ಪಿಕೊಳ್ಳುತ್ತಾನೆ. ಅನಂತರ ಈ ವಿಚಾರವನ್ನು ಲಕ್ಷ್ಮಣನು ತನ್ನ ತಾಯಿ ಸುಮಿತ್ರೆಗೆ ತಿಳಿಸುತ್ತಾನೆ. ಹಾಗೂ ನಮಸ್ಕಾರ ಮಾಡಿ ಆಶೀರ್ವದಿಸುವಂತೆ ತಾಯಿಯನ್ನು ಕೇಳಿಕೊಳ್ಳುತ್ತಾನೆ. ಆಗ ಸುಮಿತ್ರಾದೇವಿಯು ತನ್ನ ಸುಪುತ್ರನಾದ ಲಕ್ಷ್ಮಣನಿಗೆ ಬಂಗಾರದಂಥ ಈ ಮಾತುಗಳನ್ನು ಹೇಳುತ್ತಾಳೆ: “ಅಣ್ಣನಾದ ಶ್ರೀರಾಮನನ್ನೇ ತಂದೆ ದಶರಥನೆಂದು ಭಾವಿಸು; ಅತ್ತಿಗೆ ಸೀತೆಯನ್ನು ಜನನೀ ಸುಮಿತ್ರೆಯೆಂದು ಭಾವಿಸು; ಅರಣ್ಯದಲ್ಲಿದ್ದರೂ ಅರಣ್ಯವನ್ನು ಅಯೋಧ್ಯೆಯೆಂದೇ ಭಾವಿಸು; ಮಗೂ, ಕಾಡಿಗೆ ಸುಖವಾಗಿ ಹೋಗಿ ಆನಂದವಾಗಿದ್ದು ಆರೋಗ್ಯದಿಂದ ಹಾಗೂ ಸಂತೋಷದಿಂದ ವಾಪಸ್ಸು ಬಾರಪ್ಪ, ಕಂದ.”</p>
		<p>ನಮ್ಮ ಆರ್ಯಸಂಸ್ಕೃತಿಯಿದು: ಯಾವುದೇ ಸ್ತ್ರೀಯರನ್ನು ಕಂಡರೂ ತನ್ನ ತಾಯಿಯೆಂಬ ಭಾವನೆಯಿಂದಲೇ ಅವರನ್ನು ಕಾಣಬೇಕು. ಇತರ ಸ್ತ್ರೀಯರನ್ನು ಎಂದೆಂದಿಗೂ ಕಾಮಭಾವನೆಯಿಂದ ನೋಡಬಾರದು.</p>
		<p class="verse">ಮಾತೃವತ್ ಪರದಾರೇಷು ಪರದ್ರವ್ಯೇಷು ಲೋಷ್ಟವತ್।<br/>ಆತ್ಮವತ್ ಸರ್ವಭೂತೇಷು ಯಃ ಪಶ್ಯತಿ ಸ ಪಶ್ಯತಿ॥</p>
	</section>
</body>
</html>
