<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಾಲರಾಮಾಯಣಂ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-005.01">
		<h1 class="level1-title" epub:type="title"><span class="num">5.</span> ವಿಶ್ವಾಮಿತ್ರರು ಬಂದಾಗ ದಶರಥನಿಗಾದ ಸಂತೋಷ!</h1>
		<p class="verse">ಯಥಾಽಮೃತಸ್ಯ ಸಂಪ್ರಾಪ್ತಿಃ ಯಥಾ ವರ್ಷಮನೂದಕೇ।<br/>ಯಥಾ ಸದೃಶದಾರೇಷು ಪುತ್ರಜನ್ಮಾಪ್ರಜಸ್ಯ ವೈ॥</p>
		<p class="verse">ಪ್ರಣಷ್ಟಸ್ಯ ಯಥಾ ಲಾಭೋ ಯಥಾ ಹರ್ಷೋ ಮಹೋದಯಃ।<br/>ತಥೈವಾಗಮನಂ ಮನ್ಯೇ ಸ್ವಾಗತಂ ತೇ ಮಹಾಮುನೇ॥</p>
		<p class="text-right">ಬಾಲಕಾಂಡ 18-50, 51</p>
		<p><em>ತನ್ನ ಅರಮನೆಗೆ ಬಂದ ವಿಶ್ವಾಮಿತ್ರಮಹರ್ಷಿಗಳಿಗೆ ದಶರಥನು ಸಂತೋಷದಿಂದ ಹಾಗೂ ಧನ್ಯತಾಭಾವನೆಯಿಂದ ಹೇಳಿದ ಮಾತುಗಳಿವು.</em></p>
		<p><em>ಅಮೃತವೇ ಪ್ರಾಪ್ತವಾದಂತೆ, ಬರಗಾಲದಲ್ಲಿ ಚೆನ್ನಾಗಿ ಮಳೆಯಾದರೆ ಉಂಟಾಗುವಂತೆ, ಮಕ್ಕಳೇ ಇಲ್ಲದವನಿಗೆ ತನ್ನ ಯೋಗ್ಯ ಪತ್ನಿಯಲ್ಲಿ ಮಕ್ಕಳು ಹುಟ್ಟಿದರೆ ಆಗುವಂತೆ, ನಷ್ಟವಾದ ರತ್ನದ ಆಭರಣವು ಪ್ರಾಪ್ತವಾದರೆ ಆಗುವಂತೆ, ಹಬ್ಬಹರಿದಿನಗಳಲ್ಲಿ ಸಂತೋಷವಾಗುವಂತೆ; ಪೂಜ್ಯರಾದ ವಿಶ್ವಾಮಿತ್ರ ಮಹರ್ಷಿಗಳೇ, ತಾವು ನಮ್ಮಲ್ಲಿಗೆ ಬಂದಿರುವುದು ನನಗೆ ತುಂಬಾ ಸಂತೋಷವಾಗಿದೆ, ತಮಗೆ ನನ್ನ ಭಕ್ತಿಪೂರ್ವಕವಾದ ಸ್ವಾಗತ, ಸುಸ್ವಾಗತ! ಬನ್ನಿ, ಬನ್ನಿ, ಮಹರ್ಷಿಗಳೇ ಅರಮನೆಯೊಳಗೆ ಕೃಪೆಮಾಡಿ ದಯಮಾಡಿಸಿರಿ.</em></p>
		<p>ದಶರಥನಿಗೆ ನಾಲ್ಕು ಪುತ್ರರು ಜನಿಸಿದ್ದಾರೆ, ಅವರೆಲ್ಲರೂ ಶೂರರೂ ತೇಜಸ್ವಿಗಳೂ, ವಿನೀತರೂ ಆದ ಮುದ್ದುಮಕ್ಕಳುಗಳು. ಆ ನಾಲ್ಕೂ ಮಕ್ಕಳುಗಳ ಆಟಪಾಠಗಳನ್ನು ನೋಡುತ್ತಾ ದಶರಥನು ಆನಂದವಾಗಿದ್ದಾನೆ. ರಾಜನ ಅರಮನೆಯಲ್ಲಿ ಸದಾ ಆನಂದ ನೆಮ್ಮದಿಗಳು ತುಂಬಿ ತುಳುಕಾಡುತ್ತಿವೆ. ಈ ಸಂದರ್ಭದಲ್ಲಿ ದಿಢೀರ್ ಎಂದು ವಿಶ್ವಾಮಿತ್ರಮಹರ್ಷಿಗಳು ಅರಮನೆಗೆ ಅನಿರೀಕ್ಷಿತವಾಗಿ ಬಂದುಬಿಡುತ್ತಾರೆ. ಆಗ ದಶರಥಮಹಾರಾಜನಿಗೆ ತುಂಬಾ ತುಂಬಾ ಸಂತೋಷವಾಗಿ ಬಿಡುತ್ತದೆ. ಆ ಸಂತೋಷದಿಂದ ರಾಜನು ಈ ಮೇಲಿನ ಮಾತುಗಳನ್ನು ಋಷಿಗಳಿಗೆ ಹೃತ್ಪೂರ್ವಕವಾಗಿ ಹಾಗೂ ಭಕ್ತಿಯಿಂದ ಹೇಳುತ್ತಾನೆ.</p>
		<p>ಮೃತನಾದ ಪುತ್ರನು ಬದುಕಿಬಂದುಬಿಟ್ಟರೆ, ಅಮೃತವೇ ಮಾನವರಿಗೆ ಪ್ರಾಪ್ತಿಯಾಯಿತೆಂದರೆ, ಜಲಕ್ಷಾಮದಿಂದ ಪರಿತಪಿಸುತ್ತಿರುವಾಗ ಸುವೃಷ್ಟಿಯಾಗಿಬಿಟ್ಟರೆ, ಮಕ್ಕಳೇ ಇಲ್ಲದಿರುವವನಿಗೆ ಅಪರೂಪಕ್ಕೆ ಸತ್ ಪುತ್ರನು ಹುಟ್ಟಿಬಿಟ್ಟರೆ, ಕಳೆದುಹೋಗಿದ್ದ ರತ್ನಾಭರಣವು ಸಿಕ್ಕಿಬಿಟ್ಟರೆ, ಹಬ್ಬಹರಿದಿನಗಳು ಎಂದರೆ— ಎಷ್ಟೊಂದು ಸಂತೋಷವು ಆಗುತ್ತದೆಯೋ; ಪೂಜ್ಯರಾದ ವಿಶ್ವಾಮಿತ್ರ ಮಹರ್ಷಿಗಳೇ, ನಿಮ್ಮ ಆಗಮನದಿಂದ ನನಗೆ ಅಷ್ಟೇ ಆನಂದವಾಗಿಬಿಟ್ಟಿರುತ್ತದೆ. ತಮಗೆ ಭಕ್ತಿಯ ಸ್ವಾಗತ! ಪೂಜ್ಯರೇ, ತಮಗೆ ಸುಸ್ವಾಗತ!</p>
	</section>
</body>
</html>
