<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಾಲರಾಮಾಯಣಂ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-013.01">
		<h1 class="level1-title" epub:type="title"><span class="num">13</span> ಶ್ರೀರಾಮನೆಂದರೆ ಧರ್ಮಮೂರ್ತಿ!</h1>
		<p class="verse">ರಾಮೋ ವಿಗ್ರಹವಾನ್ ಧರ್ಮಃ ಸಾಧುಃ ಸತ್ಯಪರಾಕ್ರಮಃ।<br/>ರಾಜಾ ಸರ್ವಸ್ಯ ಲೋಕಸ್ಯ ದೇವಾನಾಮಿವ ವಾಸವಃ॥</p>
		<p class="text-right">ಅರಣ್ಯಕಾಂಡ 37-13</p>
		<p><em>ಮಾರೀಚನು ರಾವಣೇಶ್ವರನಿಗೆ ಹೇಳಿದ ಆಣಿಮುತ್ತಿನಂಥ ಮಾತುಗಳಿವು.</em></p>
		<p><em>ರಾವಣನೇ, ಶ್ರೀರಾಮನೆಂದರೆ ಧರ್ಮದ ಸಾಕಾರಮೂರ್ತಿ; ಶ್ರೀರಾಮನು ಸಾಧುವೂ ಸತ್ಯಸಂಧನೂ ಪರಾಕ್ರಮಶಾಲಿಯೂ ಆಗಿರುತ್ತಾನೆ. ದೇವತೆಗಳಿಗೆಲ್ಲ ದೇವೇಂದ್ರನು ರಾಜನಾಗಿರುವಂತೆ, ಶ್ರೀರಾಮನೂ ಸಕಲಮಾನವರಿಗೂ ಸಮರ್ಥನಾದ ರಾಜನಾಗಿರುತ್ತಾನೆ.</em></p>
		<p>ಸೀತಾದೇವಿಯ ಮುಂದೆ ಬಂಗಾರದ ಜಿಂಕೆಯಾಗಿ ತೋರಿಕೊಂಡು ಶ್ರೀರಾಮನಿಗೆ ಮೋಸಮಾಡು—ಎಂದು ರಾವಣೇಶ್ವರನು ಮಾರೀಚನಿಗೆ ಹೇಳುತ್ತಾನೆ. ಆಗ ಮಾರೀಚನು ಈ ಕೆಲಸಕ್ಕೆ ಕೈಹಾಕಬೇಡ, ಶ್ರೀರಾಮನಿಗೆ ದ್ರೋಹವನ್ನು ಮಾಡುವುದು ಖಂಡಿತಾ ಬೇಡ—ಎಂದು ರಾವಣೇಶ್ವರನಿಗೆ ನಾನಾರೀತಿಯಿಂದ ಉಪದೇಶಿಸುತ್ತಾನೆ. ಏಕೆಂದರೆ ಶ್ರೀರಾಮನೆಂದರೆ ‘<strong>ರಾಮೋ ವಿಗ್ರಹವಾನ್ ಧರ್ಮಃ</strong>’ ಧರ್ಮದ ಸಾಕಾರಮೂರ್ತಿಯೇ. ಧರ್ಮಾತ್ಮನೂ ಸತ್ಯಸಂಧನೂ ಪರಾಕ್ರಮಶಾಲಿಯೂ ಸರ್ವಲೋಕಕ್ಕೆ ಪ್ರಭುವೂ ಆಗಿರುವಂಥ ಶ್ರೀರಾಮನಿಗೆ ಅನ್ಯಾಯವನ್ನು ಮಾಡಬಾರದು. ಅವನಿಗೇನಾದರೂ ಅನ್ಯಾಯವನ್ನು ಮಾಡಿದರೆ ಅಂಥವನ ವಂಶವೇ ಧ್ವಂಸವಾಗಿಬಿಡುತ್ತದೆ. ಆದ್ದರಿಂದ ಎಲೈ ರಾವಣನೇ, ಬೇಡ, ಖಂಡಿತವಾಗಿಯೂ ಇಂಥ ಕೆಟ್ಟ ಆಲೋಚನೆಯು ಬೇಡವೇಬೇಡ—ಎಂದು ಮಾರೀಚನು ರಾವಣನಿಗೆ ಒತ್ತಿ ಒತ್ತಿ ಹೇಳುತ್ತಾನೆ.</p>
		<p class="verse">ಜೀವಿತಂ ಚ ಸುಖಂ ಚೈವ ರಾಜ್ಯಂ ಚೈವ ಸುದುರ್ಲಭಮ್।<br/>ಯದೀಚ್ಛಸಿ ಚಿರಂ ಭೋಕ್ತುಂ ಮಾ ಕೃಥಾ ರಾಮವಿಪ್ರಿಯಮ್॥</p>
		<p class="text-right">ಅರಣ್ಯಕಾಂಡ 37-22</p>
		<p>ರಾವಣನೇ, ನಿನ್ನ ಪ್ರಾಣ, ನಿನ್ನ ಸುಖ, ನಿನ್ನ ಮಹಾರಾಜ್ಯ—ಇದೆಲ್ಲವನ್ನೂ ನೀನು ಚೆನ್ನಾಗಿದ್ದು ಸುಖವಾಗಿದ್ದು ಅನುಭವಿಸಬೇಕೆಂದಿದ್ದರೆ; ಖಂಡಿತವಾಗಿಯೂ ಶ್ರೀರಾಮನಿಗೆ ಅಪ್ರಿಯವನ್ನು ಮಾಡಬೇಡ. ಶ್ರೀರಾಮನನ್ನು ಕೆಣಕಬೇಡ, ಶ್ರೀರಾಮನಿಗೆ ಅಪ್ರಿಯವನ್ನು ಮಾಡಿದರೆ, ನಿನ್ನ ವಂಶವೇ ನಿರ್ವಂಶವಾಗಿಬಿಟ್ಟೀತು! ಎಚ್ಚರಿಕೆ!</p>
		<p>ಎಂದು ಮಾರೀಚನು ರಾವಣೇಶ್ವರನಿಗೆ ಹೇಳುತ್ತಾನೆ. ನಾವುಗಳೂ ಸಾಧುಸಂತರಿಗೆ, ಮಹಾತ್ಮರಿಗೆ, ತಪಸ್ವಿಗಳಿಗೆ ದ್ರೋಹವನ್ನು ಮಾಡಲೇಬಾರದಲ್ಲವೆ?</p>
	</section>
</body>
</html>
