<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಾಲರಾಮಾಯಣಂ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-026.01">
		<h1 class="level1-title" epub:type="title"><span class="num">26.</span> ಹನುಮಂತನ ಸಿಂಹಗರ್ಜನೆ</h1>
		<p class="verse">ದಾಸೋಽಹಂ ಕೋಸಲೇಂದ್ರಸ್ಯ ರಾಮಸ್ಯಾಕ್ಲಿಷ್ಟಕರ್ಮಣಃ ।<br />ಹನೂಮಾನ್ ಶತ್ರುಸೈನ್ಯಾನಾಂ ನಿಹಂತಾ ಮಾರುತಾತ್ಮಜಃ ॥</p>
		<p class="text-right">ಸುಂದರಕಾಂಡ 43-9</p>
		<p><em>ಚೈತ್ಯಪ್ರಾಸಾದವನ್ನು ಧ್ವಂಸಮಾಡುವಾಗ ಆಂಜನೇಯನ ಸಿಂಹಗರ್ಜನೆ.</em></p>
		<p><em>ಪುಣ್ಯವಂತನಾದ ಕೋಸಲಾಧಿಪತಿಯಾದ ಶ್ರೀರಾಮಚಂದ್ರನ ದಾಸನು ನಾನು. ನಾನು ವಾಯುಪುತ್ರನಾದ ಹನುಮಂತ. ಶತ್ರುಸೈನ್ಯಗಳನ್ನೆಲ್ಲ ಪುಡಿಪುಡಿ ಮಾಡಲು ಹೊರಟಿರುವ ನಾನು ಶ್ರೀರಾಮನ ದೂತ ಹನುಮಂತ.</em></p>
		<p>ಸೀತಾದೇವಿಗೆ ಮುದ್ರಿಕೆಯನ್ನು ಕೊಟ್ಟು, ಸೀತಾದೇವಿಗೆ ನಮಸ್ಕರಿಸಿ, ಸೀತಾದೇವಿಯ ಆಶೀರ್ವಾದಗಳನ್ನು ಪಡೆದುಕೊಂಡು ಹನುಮಂತನು ಅಲ್ಲಿಂದ ಹೊರಡುತ್ತಾನೆ. ಏನಾದರೂ ಮಾಡಿ ರಾವಣೇಶ್ವರನನ್ನು ಕಂಡು ಅವನೊಡನೆ ಮಾತನಾಡಿಕೊಂಡು ಅವನಿಗೆ ಶ್ರೀರಾಮನ ಪ್ರಭಾವವನ್ನು ತಿಳಿಸಬೇಕೆಂದು ಆಂಜನೇಯನು ಚಿಂತಿಸಿದನು. ಅನಂತರ ಅಶೋಕವನವನ್ನೆಲ್ಲ ಧ್ವಂಸಮಾಡಿ, ಅಲ್ಲಿಂದ ಅಶೋಕವನದಲ್ಲಿದ್ದ ಅರಮನೆಯನ್ನೂ ಧ್ವಂಸಮಾಡುತ್ತಾನೆ.</p>
		<p>ಆಂಜನೇಯನ ಈ ಪ್ರಧ್ವಂಸಕಾರ್ಯವನ್ನು ಕಂಡ ಅಲ್ಲಿನ ದೂತರುಗಳು ರಾವಣೇಶ್ವರನಿಗೆ ಈ ವಿಷಯಗಳನ್ನೆಲ್ಲ ಆಗಿಂದಾಗ್ಗೆ ಅಲ್ಲಲ್ಲಿಯೇ ತಿಳಿಸುತ್ತಾ ಇದ್ದಾರೆ. ಕುಪಿತನಾದ ರಾವಣನು ರಾಕ್ಷಸರನ್ನೂ ಶೂರರಾದ ಸಿಪಾಯಿಗಳನ್ನೂ ಯುದ್ಧಕ್ಕಾಗಿ ಕಳಿಸುತ್ತಾನೆ. ಆಂಜನೇಯನು ಅವರೆಲ್ಲರನ್ನೂ ಮುಗಿಸಿಬಿಡುತ್ತಾ ಇದ್ದಾನೆ. ಆಂಜನೇಯನ ಈ ಭಯಂಕರ ಕೃತ್ಯಗಳನ್ನು ಕಂಡು ಆ ರಾಕ್ಷಸರು ಗಾಬರಿಯಿಂದ ಈ ಕಪಿಯು ಯಾರಿರಬಹುದು? ಎಂದು ಆಶ್ಚರ್ಯಚಕಿತರಾಗಿ ಯೋಚಿಸುತ್ತಿದ್ದಾರೆ. ಆ ಸಂದರ್ಭದಲ್ಲಿ ಆಂಜನೇಯನು ಧೈರ್ಯದಿಂದ ಈ ಮೇಲಿನ ವಾಕ್ಯಗಳನ್ನು ಗಟ್ಟಿಯಾಗಿ ಹೇಳುತ್ತಾನೆ. ನಾನು ಶ್ರೀರಾಮನ ಭಂಟ, ನನ್ನ ಹೆಸರು ಹನುಮಂತ, ನಮ್ಮ ತಂದೆ ಪವನ ಎಂದರೆ ವಾಯು. ಶ್ರೀರಾಮನಿಂದ ಕಳುಹಿಸಲ್ಪಟ್ಟವನಾಗಿ ನಾನು ಇಲ್ಲಿಗೆ ಬಂದಿರುತ್ತೇನೆ. ನಾನು ರಾವಣನ ರಾಕ್ಷಸರನ್ನೆಲ್ಲ ಸದೆಬಡಿಯುತ್ತೇನೆ. ನನಗೆ ಶ್ರೀರಾಮನ ಅನುಗ್ರಹವಿರುವುದರಿಂದ ನನ್ನನ್ನು ಯಾರೂ ಎದುರಿಸಲಾರರು! ಎಂದು ಸಿಂಹಗರ್ಜನೆ ಮಾಡುತ್ತಾ ಆಂಜನೇಯನು <strong>ಜೈ ಶ್ರೀರಾಮ್</strong> ಎನ್ನುತ್ತಾ ಹುಲಿಯಂತೆ, ಆನೆಯಂತೆ, ಸಿಂಹದಂತೆ ನುಗ್ಗುತ್ತಿದ್ದಾನೆ. ಶ್ರೀರಾಮನ ಭಕ್ತನಾದ ಆಂಜನೇಯನಿಗೆ ಎಲ್ಲಿಲ್ಲದ ಧೈರ್ಯ, ಶೌರ್ಯ, ಉತ್ಸಾಹಗಳು ತುಂಬಿರುತ್ತವೆ. <strong>ಜೈ ಶ್ರೀರಾಮ್</strong> ಎಂಬುದೇ ಸಮರ್ಥ ಆಂಜನೇಯನ ದಿವ್ಯಮಂತ್ರ!</p>
	</section>
</body>
</html>
