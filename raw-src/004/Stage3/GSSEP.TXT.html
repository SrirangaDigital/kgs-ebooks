<?xml version="1.0"?>
<html>
  <div>॥ ಓಮ್ ಏಕಾಂಶೇನ ವ್ಯಾಪಕಾಯ ವಾಸುದೇವಾಯ ನಮಃ॥</div>
  <div>ವ್ಯಕ್ತಾವ್ಯಕ್ತಾತ್ಮಕಂ ಸರ್ವಂ ಸರ್ವಶಕ್ತೇಃ ಪರಾತ್ಮನಃ।<br/>ಏಕಾಂಶೇನ ಸ್ಥಿತಂ ವಿಶ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ವ್ಯಕ್ತ ಮತ್ತು ಅವ್ಯಕ್ತರೂಪವಾಗಿರುವ ಇಡೀ ವಿಶ್ವವು ಸರ್ವಶಕ್ತನಾದ ಪರಮಾತ್ಮನ ಕೇವಲ ಒಂದಂಶಮಾತ್ರವಾಗಿರುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೧</p>
  </div>
  <div>
    <p>೨೪೫. ಇದೆಲ್ಲವೂ ಒಂದಂಶಮಾತ್ರ</p>
  </div>
  <div>ಅಥವಾ ಬಹುನೈತೇನ ಕಿಂ ಜ್ಞಾತೇನ ತವಾರ್ಜುನ।<br/>ವಿಷ್ಟಭ್ಯಾಹಮಿದಂ ಕೃತ್ಸ್ನಮ್ ಏಕಾಂಶೇನ ಸ್ಥಿತೋ ಜಗತ್॥</div>
  <div>
    <p>ಭಗವದ್ಗೀತಾ ೧೦-೪೨</p>
  </div>
  <div><p>ಅರ್ಜುನನೆ, ನನ್ನ ಈ ಒಂದೊಂದೇ ವಿಭೂತಿಯನ್ನು ನೀನು ತಿಳಿಯುತ್ತಾ ಹೋದರೆ ಅಷ್ಟರಿಂದ ಏನು ಪ್ರಯೋಜನ? ನನ್ನ ಕಟ್ಟಕಡೆಯ ಒಂದೇ ಒಂದು ಮಾತನ್ನು ಈಗ ಹೇಳುತ್ತೇನೆ, ಕೇಳು. ನಾನು ನನ್ನ ಕೇವಲ ಒಂದಂಶದಿಂದ ಮಾತ್ರವೇ ಈ ಇಡೀ ಸಂಪೂರ್ಣ ಜಗತ್ತನ್ನು ಸಂಪೂರ್ಣವಾಗಿ ವ್ಯಾಪಿಸಿಕೊಂಡು ಧರಿಸಿರುತ್ತೇನೆ.</p>್ಜ್ಝ್ಬ್ಖ್ಥ್ಫ = <p>ಭಗವಂತನು ಈ ವಿಶ್ವವನ್ನೆಲ್ಲ ವ್ಯಾಪಿಸಿರುತ್ತಾನೆ. ಆದರೂ ಉಪಾಸನೆಗಾಗಿ, ದಿವ್ಯವಾಗಿ ಭವ್ಯವಾಗಿ ಅದ್ಭುತವಾಗಿ ಕಾಣುವ ಕೆಲವು ವಸ್ತುಗಳನ್ನು ತಿಳಿಸಿ, ಅವುಗಳಲ್ಲಿ ಭಗವಂತನ ಉಪಾಸನೆಯನ್ನು ಮಾಡಬೇಕೆಂದು ಇಲ್ಲಿ ತಿಳಿಸಿರುತ್ತದೆ. ಆಶ್ಚರ್ಯಕರವಾದ ವಸ್ತುಗಳಲ್ಲಿ ಭಗವದ್ಭಾವನೆಯನ್ನು ಮಾಡಬೇಕು. ಇದಕ್ಕೆ ಭಗವಂತನ ‘<strong>ವಿಭೂತಿ</strong>’ ಎಂದು ಹೆಸರು. ವಿಭೂತಿ ಎಂದರೆ <strong>ವಿಶೇಷೇಣ ಭೂತಿಃ</strong>, <strong>ವಿಶೇಷತೋ ಭೂತಿಃ</strong>. ಈ ವಿಭೂತಿಗಳನ್ನೆಲ್ಲ ಪಟ್ಟಿಹಾಕುತ್ತಾ ಹೋದರೆ ಅದಕ್ಕೆ ಕೊನೆಯೇ ಇರಲಾರದು.</p>್ಜ್ಝ್ಬ್ಖ್ಥ್ಫ = <p>ಹಾಗಾದರೆ ಭಗವಂತನನ್ನು ಹೇಗೆ ಉಪಾಸನೆ ಮಾಡಬೇಕು? ಎಂದರೆ, ಈ ಶ್ಲೋಕದಲ್ಲಿ ಉತ್ತರವಿದೆ: ಈ ಪ್ರಪಂಚವೆಂದರೆ ವಿಶ್ವ, ಜಗತ್ತು. ಇದು ಅದ್ಭುತವಾಗಿದೆ. ಹರಡಿಕೊಂಡಿರುವ ಈ ಜಗತ್ತು ಭಗವಂತನ ಕೇವಲ ಒಂದಂಶಮಾತ್ರ ಎಂದಮೇಲೆ ಆ ಭಗವಂತನು ಎಷ್ಟು ದೊಡ್ಡವನಾಗಿದ್ದಾನೆ! ಎಂದು ತಿಳಿದು ಉಪಾಸನೆ ಮಾಡಬೇಕು.</p></div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಂನ್ಯಾಸಸ್ವರೂಪವಿದೇ ವಾಸುದೇವಾಯ ನಮಃ॥</div>
  <div>ಸ್ವಧರ್ಮಂ ಕುರುತೇ ಯಸ್ತು ಫಲಂ ಸಂನ್ಯಸ್ಯ ಭಕ್ತಿತಃ।<br/><strong>ಸಂನ್ಯಾಸೀ</strong> ಸ ತು ವಿಜ್ಞೇಯಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>ಯಾವಾತನು ಫಲಗಳನ್ನು ಬಿಟ್ಟು ಶ್ರದ್ಧಾಭಕ್ತಿಯಿಂದ ಸ್ವಧರ್ಮವನ್ನು ಮಾಡುತ್ತಿದ್ದಾನೆಯೋ ಅವನೂ <strong>ಸಂನ್ಯಾಸಿಯೇ.</strong></div>
  <div>
    <p>ಸೆಪ್ಟೆಂಬರ್ ೨</p>
  </div>
  <div>
    <p>೨೪೬. ಇವನೂ ಸಂನ್ಯಾಸಿಯೇ</p>
  </div>
  <div>ಅನಾಶ್ರಿತಃ ಕರ್ಮಫಲಂ ಕಾರ್ಯಂ ಕರ್ಮ ಕರೋತಿ ಯಃ।<br/>ಸ ಸಂನ್ಯಾಸೀ ಚ ಯೋಗೀ ಚ ನ ನಿರಗ್ನಿರ್ನ ಚಾಕ್ರಿಯಃ॥</div>
  <div>
    <p>ಭಗವದ್ಗೀತಾ ೬-೧</p>
  </div>
  <div>
    <p>ಕರ್ಮಗಳ ಫಲವನ್ನು ಅಪೇಕ್ಷಿಸದೆ ಹಾಗೂ ನಿರೀಕ್ಷಿಸದೆ ಯಾವಾತನು ಕರ್ತವ್ಯಕರ್ಮಗಳನ್ನು ಶ್ರದ್ಧೆಯಿಂದ ಮಾಡುತ್ತಾನೆಯೋ, ಅವನೇ ಸಂನ್ಯಾಸಿಯೂ ಯೋಗಿಯೂ ಆಗಿರುತ್ತಾನೆಯೇ ಹೊರತು, ಅಗ್ನಿ ಯನ್ನು ಬಿಟ್ಟವನಾಗಲಿ ಕರ್ಮ ಮಾಡದವನಾಗಲಿ ಸಂನ್ಯಾಸಿಯಲ್ಲ.</p>
  </div>
  <div>
    <p>‘<strong>ಸಂನ್ಯಾಸಿಗಳು</strong>’ ಎಂದಕೂಡಲೇ ನಮ್ಮ ಮನಸ್ಸಿನಲ್ಲಿ ಬರುವ ಕಲ್ಪನೆ ಯೆಂದರೆ ಅಗ್ನಿಯನ್ನು ಬಿಟ್ಟಿರುವವರು, ಶ್ರೌತಸ್ಮಾರ್ತಕರ್ಮಗಳನ್ನೆಲ್ಲ ತ್ಯಾಗ ಮಾಡಿರುವವರು ಎಂದು. ವೇದಶಾಸ್ತ್ರ ಪುರಾಣಗಳ ಪ್ರಕಾರ ಹಾಗೂ ಭಾರತೀಯ ಸಂಪ್ರದಾಯದ ಪ್ರಕಾರ ಈ ಅಭಿಪ್ರಾಯವು ಸರಿಯೇ ಆಗಿದೆ. ಸಂನ್ಯಾಸಿಗಳೆಂದರೆ ಕರ್ಮಾತೀತರಾದ ಜ್ಞಾನಿಗಳೇ ಹೌದು.</p>
  </div>
  <div>
    <p>ಆದರೆ ಈ ಪ್ರಕರಣದಲ್ಲಿ ಕರ್ಮಯೋಗಿಗಳನ್ನೂ ಸಂನ್ಯಾಸಿಗಳೆಂದು ಕರೆಯಲಾಗಿರುತ್ತದೆ. ಕರ್ಮಗಳನ್ನು ಮಾಡುತ್ತಿದ್ದರೂ ಇವರು ಒಂದರ್ಥದಲ್ಲಿ <strong>ಸಂನ್ಯಾಸಿಗಳೇ</strong>. ಸಂನ್ಯಾಸಿಗಳು ಎಂದರೆ ಬಿಟ್ಟಿರುವವರು. ಕರ್ಮಯೋಗಿಗಳೂ ಫಲಾಪೇಕ್ಷೆಯನ್ನೂ ಕರ್ಮಸಂಗವನ್ನೂ ಬಿಟ್ಟಿರುತ್ತಾರಲ್ಲವೆ? ಹೀಗೆ ಕರ್ಮಯೋಗಿಗಳನ್ನೂ ಸಂನ್ಯಾಸಿಗಳೆಂದು ಹೊಗಳಿರುವದು ಕರ್ಮಯೋಗದ ಮಹತ್ತ್ವವನ್ನು ತಿಳಿಸುವದಕ್ಕಾಗಿ. ಇವರು ಯೋಗಿಗಳೂ ಆಗಿರುತ್ತಾರೆ. ಯೋಗವೆಂದರೆ ಭಗವಂತನಲ್ಲಿ ಮನಸ್ಸನ್ನು ಇಡುವುದು. ಭಗವದ್ಭಕ್ತರೂ ಮುಮುಕ್ಷುಗಳೂ ಆದ ಈ ಕರ್ಮಿಗಳು ತಮ್ಮ ಕರ್ಮಗಳನ್ನೆಲ್ಲ ಭಗವಂತನಲ್ಲಿ ಸಮರ್ಪಿಸಿಬಿಟ್ಟಿರುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸುಸಂಸ್ಕಾರವತೇ ವಾಸುದೇವಾಯ ನಮಃ॥</div>
  <div>ನ ಜಾನಂತಿ ಸ್ವಮಾತ್ಮಾನಂ ಯತಂತೋಽಪಿ ಹಿ ಸಾಧಕಾಃ।<br/>ಶಾಸ್ತ್ರಸಂಸ್ಕಾರರಾಹಿತ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶಾಸ್ತ್ರಸಂಸ್ಕಾರರಹಿತರಾಗಿರುವ ಸಾಧಕರು ಪ್ರಯತ್ನಿಸುತ್ತಿದ್ದರೂ ತಮ್ಮ ಆತ್ಮನನ್ನು ಅರಿಯಲಾರರು.</p>
  </div>
  <div>
    <p>ಸೆಪ್ಟೆಂಬರ್ ೩</p>
  </div>
  <div>
    <p>೨೪೭. ಚಿತ್ತಶುದ್ಧಿಯ ಮಹಿಮೆ</p>
  </div>
  <div>ಯತಂತೋ ಯೋಗಿನಶ್ಚೈನಂ ಪಶ್ಯಂತ್ಯಾತ್ಮನ್ಯವಸ್ಥಿತಮ್।<br/>ಯತಂತೋಽಪ್ಯಕೃತಾತ್ಮಾನೋ ನೈನಂ ಪಶ್ಯಂತ್ಯಚೇತಸಃ॥</div>
  <div>
    <p>ಭಗವದ್ಗೀತಾ ೧೫-೧೧</p>
  </div>
  <div><p>ಕೆಲವು ಯೋಗಿಗಳು ತಮ್ಮೊಳಗೇ ಇರುವ ಈ ಆತ್ಮನನ್ನು ಪ್ರಯತ್ನದಿಂದ ಕಂಡುಕೊಳ್ಳುತ್ತಾರೆ. ಆದರೆ ಸಂಸ್ಕಾರವಿಲ್ಲದ ಮನಸ್ಸುಳ್ಳ ಅವಿವೇಕಿಗಳು ಮಾತ್ರ ಎಷ್ಟೇ ಪ್ರಯತ್ನಿಸುತ್ತಿದ್ದರೂ ಈ ಆತ್ಮನನ್ನು ಅರಿಯಲಾರರು.</p>ಚಿತ್ತಶುದ್ಧಿಯುಳ್ಳವರಾಗಿದ್ದರೆ, ಇಂದ್ರಿಯನಿಗ್ರಹವುಳ್ಳವರಾಗಿದ್ದರೆ, ಶಾಂತ ಶುದ್ಧ ಮನಸ್ಸುಳ್ಳವರಾಗಿದ್ದರೆ ಅಂಥವರು ಪ್ರಯತ್ನಮಾಡಿದರೆ, ಯೋಗಾನುಷ್ಠಾನದ ಬಲದಿಂದ ತಮ್ಮೊಳಗೇ ಇರುವ ಆತ್ಮನನ್ನು ಸುಲಭವಾಗಿ ಕಂಡುಕೊಳ್ಳುತ್ತಾರೆ, ಅರಿತುಕೊಳ್ಳುತ್ತಾರೆ.</div>
  <div>
    <p>ಆದರೆ ಅಕೃತಾತ್ಮರಾಗಿದ್ದರೆ ಮಾತ್ರ ಅಂಥವರು ಎಷ್ಟೇ ಪ್ರಯತ್ನಪಟ್ಟರೂ ಆತ್ಮನನ್ನು ಕಂಡುಕೊಳ್ಳಲಾರರು. <strong>ಅಕೃತಃ ಆತ್ಮಾ ಯೇಷಾಂ ತೇ ಅಕೃತಾತ್ಮಾನಃ</strong>, <strong>ಅಸಂಸ್ಕೃತಾತ್ಮಾನಃ ಇತ್ಯರ್ಥಃ।</strong> ಶಮದಮಾದಿ ಸಾಧನಗಳಿಂದಲೂ ಇಂದ್ರಿಯನಿಗ್ರಹದಿಂದಲೂ ಯಾರ ಮನಸ್ಸು ಸುಸಂಸ್ಕೃತ ವಾಗಿಲ್ಲವೋ ಅಂಥವರು ಅಕೃತಾತ್ಮರು. ಅಹಂಕಾರ, ದಂಭ, ದರ್ಪಾದಿಗಳಿಂದ ತುಂಬಿಕೊಂಡಿರುವ ಸಾಧಕರು ಎಂಥ ಉಗ್ರವಾದ ತಪಸ್ಸನ್ನೇ ಮಾಡುತ್ತಿದ್ದರೂ ಆತ್ಮನನ್ನು ಅರಿಯಲಾರರು. ಆದ್ದರಿಂದ ಜಿಜ್ಞಾಸುಸಾಧಕರಿಗೆ ಮುಖ್ಯವಾಗಿ ಬೇಕಾಗಿರುವ ಯೋಗ್ಯತೆಯೆಂದರೆ ಅಂತಃಕರಣದ ಶುದ್ಧಿ. ಚಿತ್ತಶುದ್ಧಿಯೊಂದಿದ್ದರೆ ಆತ್ಮಜ್ಞಾನವು ಉಂಟಾಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಶಾಂತಿಸಾಗರಾಯ ವಾಸುದೇವಾಯ ನಮಃ॥</div>
  <div>ನಿಷ್ಕಾಮೋ ನಿರ್ಮಮೋ ಯಸ್ತು ನಿಃಸ್ಪೃಹೋ ನಿರಹಂಕೃತಿಃ।<br/>ಪ್ರಶಾಂತಿಂ ಸಮವಾಪ್ನೋತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವನು ನಿಷ್ಕಾಮನೂ ನಿರ್ಮಮನೂ ನಿಃಸ್ಪೃಹನೂ ನಿರಹಂಕಾರಿಯೂ ಆಗಿರುತ್ತಾನೆಯೋ, ಅಂಥವನು ಶಾಂತಿಯನ್ನು ಹೊಂದುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೪</p>
  </div>
  <div>
    <p>೨೪೮. ಇಂಥವನಿಗೇ ಶಾಂತಿ</p>
  </div>
  <div>ವಿಹಾಯ ಕಾಮಾನ್ ಯಃ ಸರ್ವಾನ್ ಪುಮಾಂಶ್ಚರತಿ ನಿಃಸ್ಪೃಹಃ।<br/>ನಿರ್ಮಮೋ ನಿರಹಂಕಾರಃ ಸ ಶಾಂತಿಮಧಿಗಚ್ಛತಿ॥</div>
  <div>
    <p>ಭಗವದ್ಗೀತಾ ೨-೭೧</p>
  </div>
  <div>
    <p>ಯಾವ ಮನುಷ್ಯನು ಎಲ್ಲ ಕಾಮಗಳನ್ನೂ ಬಿಟ್ಟು ನಿಃಸ್ಪೃಹನಾಗಿ ನಿರ್ಮಮನಾಗಿ ಮತ್ತು ನಿರಹಂಕಾರನಾಗಿ ಇರುತ್ತಾನೆಯೋ ಅಂಥ <strong>ಸ್ಥಿತಪ್ರಜ್ಞನು</strong> ಶಾಂತಿಯನ್ನು ಹೊಂದುತ್ತಾನೆ.</p>
    <p>ಮನುಷ್ಯನು ಕಾಮಗಳನ್ನು ಹಿಂಬಾಲಿಸುತ್ತಾ ಹೋದಂತೆಲ್ಲ ಮರುಮರೀಚಿಕೆಯಲ್ಲಿ ನೀರನ್ನು ಅರಸುತ್ತಾ ಹೋದಂತಾಗುತ್ತದೆ. ಕಾಮಗಳಿಂದ ಖಂಡಿತವಾಗಿಯೂ ಸುಖವಿಲ್ಲ, ಕಾಮಗಳಿಂದ ತೃಪ್ತಿಯಿಲ್ಲ—ಎಂಬುದನ್ನು ಕಂಡುಕೊಂಡವನೇ ಧೀರನಾದ ಬ್ರಹ್ಮಜ್ಞಾನಿಯು. ಇಂಥ <strong>ಸ್ಥಿತಪ್ರಜ್ಞ</strong> ನಿಗೆ ಇಲ್ಲಿ ಮೂರು ವಿಶೇಷಣಗಳನ್ನು ಕೊಟ್ಟಿರುತ್ತದೆ.</p>
    <p>೧. <strong>ನಿಃಸ್ಪೃಹಃ</strong>—ಯಾವ ವಸ್ತುಗಳಲ್ಲಿಯೂ ಸ್ಪೃಹೆಯಿಲ್ಲದವನು. ಸ್ಪೃಹಾ ಎಂದರೆ ಆಶೆ. ಅನಾತ್ಮವಸ್ತುಗಳಲ್ಲಿ ಆಶೆಯಿಲ್ಲದವನು. ಆತ್ಮಾನಂದದಲ್ಲಿ ಮುಳುಗಿರುವವನಿಗೆ ಅನಾತ್ಮವಸ್ತುಗಳಲ್ಲಿ ಆಶೆಯು ಇರಲಾರದಷ್ಟೆ?</p>
    <p>೨. <strong>ನಿರ್ಮಮಃ</strong>—ಯಾವ ವಸ್ತುಗಳಲ್ಲಿಯೂ ಇವನಿಗೆ ‘ನನ್ನದು’ ಎನ್ನುವ ಬುದ್ಧಿಯೇ ಇರಲಾರದು. ಶರೀರವು ಬದುಕಿರುವುದಕ್ಕೆ ಬೇಕಾಗಿರುವಷ್ಟು ಪದಾರ್ಥಗಳಲ್ಲಿಯೂ ಅಭಿಮಾನವಿಲ್ಲದವನೇ <strong>ಸ್ಥಿತಪ್ರಜ್ಞನು</strong>.</p>
    <p>೩. <strong>ನಿರಹಂಕಾರಃ</strong>—ವಿದ್ಯಾ, ಬುದ್ಧಿ , ತಪಸ್ಸು, ನಿಗ್ರಹಾನುಗ್ರಹ ಸಾಮರ್ಥ್ಯ, ದಿವ್ಯಶಕ್ತಿ, ಕೀರ್ತಿ—ಮುಂತಾದ ನಿಮಿತ್ತದಿಂದ ಇವನಿಗೆ ಅಹಂಕಾರದ ಲೇಶವೂ ಇರುವುದಿಲ್ಲ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ರಾಕ್ಷಸಭೀತಿಕರಾಯ ವಾಸುದೇವಾಯ ನಮಃ॥</div>
  <div>ಪ್ರಧಾವಂತಿ ಹಿ ರಕ್ಷಾಂಸಿ ಭಗವತ್ ಕೀರ್ತನಾತ್ ದಿಶಃ।<br/>ಯುಕ್ತಮೇತತ್ ತಥಾ ಸತ್ಯಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಭಗವಂತನ ಸಂಕೀರ್ತನೆಯಿಂದ ರಾಕ್ಷಸರು ದಿಕ್ಕಾಪಾಲಾಗಿ ಓಡಿಹೋಗುತ್ತಾರೆ ಎಂಬಿದು ಯುಕ್ತವೂ ಸತ್ಯವೂ ಆಗಿದೆ.</p>
  </div>
  <div>
    <p>ಸೆಪ್ಟೆಂಬರ್ ೫</p>
  </div>
  <div>
    <p>೨೪೯. ರಾಕ್ಷಸಭೀತಿಪರಿಹಾರಕಮಂತ್ರ</p>
  </div>
  <div>ಸ್ಥಾನೇ ಹೃಷೀಕೇಶ ತವ ಪ್ರಕೀರ್ತ್ಯಾ<br/> ಜಗತ್ ಪ್ರಹೃಷ್ಯತ್ಯನುರಜ್ಯತೇ ಚ।<br/>ರಕ್ಷಾಂಸಿ ಭೀತಾನಿ ದಿಶೋ ದ್ರವಂತಿ<br/> ಸರ್ವೇ ನಮಸ್ಯಂತಿ ಚ ಸಿದ್ಧಸಂಘಾಃ॥</div>
  <div/>
  <div>
    <p>ಭಗವದ್ಗೀತಾ ೧೧-೩೬</p>
  </div>
  <div>ಹೃಷೀಕೇಶನೆ, ನಿನ್ನ ಮಹಿಮೆಯನ್ನು ಕೊಂಡಾಡುವುದರಿಂದ, ಗಾನಮಾಡುವುದರಿಂದ ಜಗತ್ತು ಸಂತೋಷಪಡುತ್ತದೆ ಮತ್ತು ಅನುರಾಗವನ್ನೂ ಹೊಂದುತ್ತದೆ ಎಂಬುದು ಯುಕ್ತವೇ ಆಗಿರುತ್ತದೆ. ನಿನ್ನ ಮಹಿಮೆಯನ್ನು ಕೀರ್ತನೆಮಾಡುವುದರಿಂದ ದುಷ್ಟ ರಾಕ್ಷಸರೆಲ್ಲರೂ ಭೀತರಾಗಿ ದಿಕ್ಕುದಿಕ್ಕಿಗೆ ಓಡಿಹೋಗುತ್ತಾರೆ ಎಂಬುದೂ ನ್ಯಾಯವೇ ಆಗಿರುತ್ತದೆ. ಎಲ್ಲ ಸಿದ್ಧರ, ತಪಸ್ವಿಗಳ, ಮುನಿಗಳ ಸಮೂಹಗಳು ನಿನ್ನನ್ನು ನಮಸ್ಕರಿಸುತ್ತವೆ ಎಂಬುದೂ ಯುಕ್ತವೇ ಆಗಿದೆ.</div>
  <div>
    <p>ವಿಶ್ವರೂಪದರ್ಶನ ಮಾಡಿದ, ಭಗವಂತನ ಸರ್ವಜ್ಞತ್ವ ಸರ್ವಶಕ್ತಿತ್ವವನ್ನು ತನ್ನ ದಿವ್ಯದೃಷ್ಟಿಯಿಂದ ಕಂಡ ಅರ್ಜುನನ ಮಾತಿದು. ಈ ಶ್ಲೋಕವನ್ನು ಮನೆಯಲ್ಲಿ ಪಠಿಸುವುದರಿಂದ <strong>ಭೂತಪ್ರೇತಪಿಶಾಚರಾಕ್ಷಸರುಗಳ ಕಾಟವು ದೂರವಾಗುತ್ತದೆ.</strong> ಭಗವಂತನ ಮಹಿಮೆಯನ್ನು ಗಟ್ಟಿಯಾಗಿ ಗಾನಮಾಡುವುದರಿಂದ, ಕೀರ್ತನೆ ಮಾಡುವುದರಿಂದ ಎಲ್ಲರಿಗೂ ಆನಂದವು ಉಂಟಾಗುತ್ತದೆ. ಸರ್ವಶಕ್ತನಾದ ಭಗವಂತನ ಗುಣಗಾನದಿಂದ ದುಷ್ಟಶಕ್ತಿಗಳೆಲ್ಲವೂ ನಾಶವಾಗಿ ಬಿಡುತ್ತದೆ. ಜ್ಞಾನಿಗಳು, ಸಿದ್ಧರು, ತಪಸ್ವಿಗಳು—ಭಗವಂತನನ್ನು ನಮಿಸುತ್ತಾರೆ ಎನ್ನುವುದೂ ಯುಕ್ತವೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬಂಧನರಹಿತಾಯ ವಾಸುದೇವಾಯ ನಮಃ॥</div>
  <div>ಕರ್ಮಯೋಗಂ ಪ್ರಕುರ್ವಾಣಃ ಶ್ರದ್ಧಾಭಕ್ತಿಸಮನ್ವಿತಃ।<br/>ಕರ್ಮಭ್ಯೋ ಮುಚ್ಯತೇ ಜಂತುಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರದ್ಧಾಭಕ್ತಿಯಿಂದ ಕೂಡಿಕೊಂಡು ಕರ್ಮಯೋಗವನ್ನು ಮಾಡುತ್ತಿರುವ ಸಾಧಕನು ಕರ್ಮಬಂಧನಗಳಿಂದ ಮುಕ್ತನಾಗಿಬಿಡುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೬</p>
  </div>
  <div>
    <p>೨೫೦. ಮುಳ್ಳಿನಿಂದ ಮುಳ್ಳನ್ನು ತೆಗೆದಂತೆ</p>
  </div>
  <div>ಯೇ ಮೇ ಮತಮಿದಂ ನಿತ್ಯಮ್ ಅನುತಿಷ್ಠಂತಿ ಮಾನವಾಃ।<br/>ಶ್ರದ್ಧಾವಂತೋಽನಸೂಯಂತಃ ಮುಚ್ಯಂತೇ ತೇಽಪಿ ಕರ್ಮಭಿಃ॥</div>
  <div>
    <p>ಭಗವದ್ಗೀತಾ ೩-೩೧</p>
  </div>
  <div>
    <p>ಅರ್ಜುನನೆ, ಯಾವ ಮಾನವರು ನನ್ನ ಈ ಅಭಿಪ್ರಾಯದಂತೆ ಕರ್ಮಗಳನ್ನು ಶ್ರದ್ಧೆಯಿಂದ ಮಾಡುತ್ತಾರೆಯೋ, ಅಂಥವರೂ ಕೂಡ ಈ ಕರ್ಮಾನುಷ್ಠಾನದ ಮೂಲಕವೇ ಕರ್ಮಬಂಧನಗಳಿಂದ ಬಿಡುಗಡೆಯನ್ನು ಹೊಂದಿಬಿಡುತ್ತಾರೆ.</p>
  </div>
  <div>
    <p>ಕರ್ಮಗಳೆಂದರೇ ಬಂಧಕ. ಕರ್ಮಾನುಷ್ಠಾನದಿಂದ ಜನ್ಮಾಂತರ ದೇಹಾಂತರಗಳು ಪ್ರಾಪ್ತವಾಗುತ್ತವೆ. ಮಾಡಿದ ಕರ್ಮಗಳಿಗೆ ಫಲಗಳು ಬಂದೇ ಬರುತ್ತವೆ. ಆದರೆ ಕರ್ಮಗಳನ್ನು ಭಗವಂತನಿಗೆ ಸಮರ್ಪಿಸಿ, ಫಲಾಸಂಗವಿಲ್ಲದೆ ಕರ್ಮಯೋಗವನ್ನಾಗಿ ಮಾಡಿದರೆ ಅದೇ ಕರ್ಮಗಳು ಮೋಕ್ಷಕ್ಕೂ ಸಾಧನಗಳಾಗುತ್ತವೆ.</p>
  </div>
  <div>
    <p>ಮಾಡುವ ಸಕಲ ಕರ್ಮಗಳನ್ನೂ ಭಗವಂತನಿಗೇ ಸಮರ್ಪಿಸಿ ಮಾಡಬೇಕು. ನಾನು ಈ ಕರ್ಮಗಳನ್ನೆಲ್ಲ ಈಶ್ವರನಿಗಾಗಿ ಮಾಡುತ್ತಿದ್ದೇನೆ, ನಾನೊಬ್ಬ ಪರಮೇಶ್ವರನ ಸೇವಕನು, ನನ್ನದೆಂಬುದು ಏನೇನೂ ಇಲ್ಲ, ಎಲ್ಲವೂ ಈಶ್ವರನ ಸಂಕಲ್ಪ, ನಾನೊಬ್ಬ ಈಶ್ವರನ ಕೈಗೊಂಬೆ ಮಾತ್ರವಾಗಿದ್ದೇನೆ—ಎಂಬೀ ಈಶ್ವರಾರ್ಪಣಬುದ್ಧಿಯಿಂದ ಕರ್ಮಗಳನ್ನು ಮಾಡುತ್ತಾ ಬಂದರೆ ಅವನು ಕರ್ಮಯೋಗಿ ಎನಿಸುತ್ತಾನೆ. ಹೀಗೆ ಧರ್ಮಾನುಷ್ಠಾನ ತತ್ಪರನಾಗಿದ್ದರೆ ಅಂಥವನು ಭಗವಂತನ ಕೃಪೆಯಿಂದ ಚಿತ್ತಶುದ್ಧಿಯನ್ನು ಪಡೆದು ಅನಂತರ ಆತ್ಮಜ್ಞಾನವನ್ನು ಹೊಂದಿದವನಾಗಿ ಮುಕ್ತನಾಗಿಬಿಡುತ್ತಾನೆ. ಇದು <strong>ಮುಳ್ಳಿನಿಂದ ಮುಳ್ಳನ್ನು ತೆಗೆದಂತೆ</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಸ್ಮೈ ಜ್ಯೋತಿಷೇ ವಾಸುದೇವಾಯ ನಮಃ॥</div>
  <div>ಜ್ಞೇಯಭೂತಂ ಪರಂಬ್ರಹ್ಮ ಸರ್ವಭೂತೇಷು ನಿಷ್ಠಿತಮ್।<br/>ಸೂರ್ಯಾದೀನಾಮಪಿ ಜ್ಯೋತಿಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜ್ಞೇಯವಾದ ಪರಬ್ರಹ್ಮವೇ ಸರ್ವಭೂತಗಳಲ್ಲಿಯೂ ಇರುತ್ತದೆ. ಸೂರ್ಯಾದಿಗಳಿಗೂ ಈ ಬ್ರಹ್ಮವೇ ಜ್ಯೋತಿಯಾಗಿರುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೭</p>
  </div>
  <div>
    <p>೨೫೧. ಜ್ಯೋತಿಗಳಿಗೆಲ್ಲ ಜ್ಯೋತಿ</p>
  </div>
  <div>ಜ್ಯೋತಿಷಾಮಪಿ ತಜ್ಜ್ಯೋತಿಃ ತಮಸಃ ಪರಮುಚ್ಯತೇ।<br/>ಜ್ಞಾನಂ ಜ್ಞೇಯಂ ಜ್ಞಾನಗಮ್ಯಂ ಹೃದಿ ಸರ್ವಸ್ಯ ವಿಷ್ಠಿತಮ್॥</div>
  <div>ಭಗವದ್ಗೀತಾ ೧೩-೧೭</div>
  <div>ಬ್ರಹ್ಮವೆಂಬ ಜ್ಞೇಯವಾದ ತತ್ತ್ವವು ಬೆಳಕುಗಳಿಗೆಲ್ಲ ಬೆಳಕಾಗಿರುತ್ತದೆ. ಅದು ಅಜ್ಞಾನವೆಂಬ ಕತ್ತಲೆಗಿಂತ ಆಚೆ ಇರುತ್ತದೆ. ಜ್ಞಾನ, ಜ್ಞೇಯ ಮತ್ತು ಜ್ಞಾನಗಮ್ಯ, ಇವು ಎಲ್ಲರ ಹೃದಯದಲ್ಲಿಯೇ ಇರುತ್ತವೆ.ಪರಬ್ರಹ್ಮವೇ ಜ್ಞೇಯವಾದ ತತ್ತ್ವವು. ಇದನ್ನೇ ಪ್ರತಿಯೊಬ್ಬ ಮಾನವನೂ ತಿಳಿಯಬೇಕು. ಈ ಪರಬ್ರಹ್ಮಕ್ಕೆ ವೇದಾಂತದಲ್ಲಿ ಪರಮಾತ್ಮನೆಂದೂ ಭಗವಂತನೆಂದೂ ಹೆಸರುಗಳು. ಈ ಬ್ರಹ್ಮವು <strong>ಜ್ಯೋತಿಗಳಿಗೆಲ್ಲ ಪರಂಜ್ಯೋತಿ</strong>ಯಾಗಿರುತ್ತದೆ. ಸೂರ್ಯ ಚಂದ್ರ ನಕ್ಷತ್ರಗಳು ಅಗ್ನಿ ಮುಂತಾದವುಗಳಿಗೂ, ಜ್ಞಾನೇಂದ್ರಿಯಗಳಿಗೂ ಬೆಳಕಾಗಿರುವ ಪರಬ್ರಹ್ಮವೇ ನಮ್ಮೆಲ್ಲರ ಆತ್ಮನಾಗಿರುತ್ತದೆ. ಇಂಥ ಬ್ರಹ್ಮತತ್ತ್ವದಲ್ಲಿ ಕತ್ತಲೆಯಾಗಲಿ ಅಜ್ಞಾನಾಂಧಕಾರವಾಗಲಿ ಇರುವುದಿಲ್ಲ.</div>
  <div>
    <p>ಸರಿ, ಇಂಥ ಬ್ರಹ್ಮವನ್ನು ನಮ್ಮಂಥವರು ಕಾಣುವುದಾಗಲಿ ಹೊಂದುವುದಾಗಲಿ ಹೇಗೆ? ಎಂದರೆ ಇಲ್ಲಿದೆ ಅದಕ್ಕೆ ಉತ್ತರ: ಆ ಜ್ಯೋತಿಃಸ್ವರೂಪವಾಗಿರುವ ಬ್ರಹ್ಮವು ನಮ್ಮೊಳಗೇ ಇರುತ್ತದೆ. ನಮ್ಮೊಳಗಿರುವ ಬ್ರಹ್ಮವನ್ನು ನಮ್ಮ ಸ್ವರೂಪವೇ ಎಂದು ತಿಳಿಯುವುದಕ್ಕೆ ಬೇಕಾದ ಅಮಾನಿತ್ವಾದಿ ಸಾಧನಗಳೂ, ಜ್ಞಾನಗಮ್ಯವಾದ ತತ್ತ್ವವೂ ನಮ್ಮೊಳಗೇ ಇರುತ್ತವೆ. ಶುದ್ಧವಾದ ಮನಸ್ಸಿನಿಂದ, ಸದ್ಗುರೂಪದೇಶ ಶ್ರವಣದಿಂದ ಸಾಧಕರು ತಮ್ಮೊಳಗೇ ಬ್ರಹ್ಮವನ್ನು ಅರಿತುಕೊಳ್ಳಬಹುದು.</p>
  </div>
  <div>
    <p>॥ ಓಂ ತತ್ ಸತ್ ಶ್ರೀ ಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಓಂ ಭಕ್ತಲಕ್ಷಣವತೇ ವಾಸುದೇವಾಯ ನಮಃ॥</div>
  <div>ಸರ್ವಭೂತಪ್ರಿಯಃ ಶಾಂತೋ ಹರ್ಷಶೋಕವಿವರ್ಜಿತಃ।<br/>ಧೀರೋಽಸೌ ಭಗವದ್ಭಕ್ತಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಎಲ್ಲ ಪ್ರಾಣಿಗಳನ್ನೂ ಪ್ರೀತಿಸುವ, ಶಾಂತನಾದ, ಹರ್ಷಶೋಕರಹಿತನಾದ ಧೀರನಾದ ಜ್ಞಾನಿಯೇ ಭಗವಂತನ ನಿಜವಾದ ಭಕ್ತನು.</p>
  </div>
  <div>
    <p>ಸೆಪ್ಟೆಂಬರ್ ೮</p>
  </div>
  <div>
    <p>೨೫೨. ಷಡ್ಗುಣಸಂಪನ್ನನಾದ ಭಕ್ತನು</p>
  </div>
  <div>ಯಸ್ಮಾನ್ನೋದ್ವಿಜತೇ ಲೋಕೋ ಲೋಕಾನ್ನೋದ್ವಿಜತೇ ಚ ಯಃ।<br/>ಹರ್ಷಾಮರ್ಷಭಯೋದ್ವೇಗೈರ್ಮುಕ್ತೋ ಯಃ ಸ ಚ ಮೇ ಪ್ರಿಯಃ॥</div>
  <div>
    <p>ಭಗವದ್ಗೀತಾ ೧೨-೧೫</p>
  </div>
  <div><p>ಯಾವನ ದೆಸೆಯಿಂದ ಜನರು ದುಃಖವನ್ನು ಅನುಭವಿಸುವುದಿಲ್ಲವೋ, ಯಾವಾತನು ಜನಗಳಿಂದ ತಾನೂ ಉದ್ವಿಗ್ನನಾಗುವುದಿಲ್ಲವೋ; ಮತ್ತು ಯಾವಾತನು ಹರ್ಷ, ಕೋಪ, ಭಯ, ಉದ್ವೇಗಗಳಿಂದ ಮುಕ್ತನಾಗಿದ್ದಾನೆಯೋ, ಅಂಥವನೇ ನನಗೆ ಪ್ರಿಯನು.</p>ಭಕ್ತನ ಆರು ಲಕ್ಷಣಗಳನ್ನು ಇಲ್ಲಿ ತಿಳಿಸಿರುತ್ತದೆ.</div>
  <div/>
  <div/>
  <div>
    <p>೧.</p>
  </div>
  <div>
    <p>ತನ್ನ ಮಾತು ಕೃತಿಗಳಿಂದ ಇತರರಿಗೆ ಉದ್ವೇಗವನ್ನು ಉಂಟುಮಾಡದವನು, ಅರ್ಥಾತ್ ಎಲ್ಲರನ್ನೂ ಪ್ರೀತಿಸುವವನು.</p>
  </div>
  <div>
    <p>೨.</p>
  </div>
  <div>
    <p>ಇತರರ ನಿಂದೆ ತಿರಸ್ಕಾರದ ಮಾತುಗಳಿಂದ ತಾನೂ ಉದ್ವಿಗ್ನನಾಗದಿರುವವನು. ಅಂಥವರನ್ನೂ ಪ್ರೀತಿಸುವವನು.</p>
  </div>
  <div>
    <p>೩.</p>
  </div>
  <div>
    <p>ಇಷ್ಟವಸ್ತುಗಳು ಪ್ರಾಪ್ತವಾದಾಗ ಅದರಿಂದ ಸಂತೋಷಪಡದಿರುವವನು, ಅದನ್ನು ಭಗವಂತನ ಪ್ರಸಾದವೆಂದೇ ಭಾವಿಸುವವನು.</p>
  </div>
  <div>
    <p>೪.</p>
  </div>
  <div>
    <p>ಅಮರ್ಷವೆಂದರೆ ಕೋಪ. ಕೋಪತಾಪಗಳಿಗೆ ಎಂದಿಗೂ ವಶನಾಗದಿರುವವನು. ಕೋಪವನ್ನು ವಿವೇಕದಿಂದ ತಡೆದುಕೊಳ್ಳುವವನು.</p>
  </div>
  <div>
    <p>೫.</p>
  </div>
  <div>
    <p>ಭಯವನ್ನು ಭಗವಂತನ ಸ್ಮರಣೆಯಿಂದ ದೂರಮಾಡಿಕೊಂಡು ನಿರ್ಭಯನಾಗಿರುವವನು.</p>
  </div>
  <div>
    <p>೬.</p>
  </div>
  <div>
    <p>ಉದ್ವೇಗರಹಿತನು. ಉದ್ವೇಗ, ದುಃಖಗಳನ್ನು ವಿವೇಕದಿಂದ ಹಾಗೂ ಭಕ್ತಿಯ ಪ್ರಭಾವದಿಂದ ದೂರಮಾಡಿಕೊಂಡಿರುವವನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ತಪೋಮೂರ್ತಯೇ ವಾಸುದೇವಾಯ ನಮಃ॥</div>
  <div>ಗುರುಭಕ್ತಿವಿದೂರಾಯ ಹ್ಯಭಕ್ತಾಯಾತಪಸ್ವಿನೇ।<br/>ನ ಬ್ರಹ್ಮವಿದ್ಯಾ ದಾತವ್ಯಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಗುರುಭಕ್ತಿಯಿಲ್ಲದ, ಭಕ್ತನಲ್ಲದ, ತಪಸ್ವಿಯಲ್ಲದ ಮಾನವನಿಗೆ ಬ್ರಹ್ಮವಿದ್ಯೆಯನ್ನು ಉಪದೇಶಿಸಬಾರದು.</p>
  </div>
  <div>
    <p>ಸೆಪ್ಟೆಂಬರ್ ೯</p>
  </div>
  <div>
    <p>೨೫೩. ಈ ನಾಲ್ವರೂ ಅನಧಿಕಾರಿಗಳೇ</p>
  </div>
  <div>ಇದಂ ತೇ ನಾತಪಸ್ಕಾಯ ನಾಭಕ್ತಾಯ ಕದಾಚನ।<br/>ನ ಚಾಶುಶ್ರೂಷವೇ ವಾಚ್ಯಂ ನ ಚ ಮಾಂ ಯೋಽಭ್ಯಸೂಯತಿ॥</div>
  <div>
    <p>ಭಗವದ್ಗೀತಾ ೧೮-೬೭</p>
  </div>
  <div>
    <p>ಈ ಗೀತಾಸಂದೇಶವನ್ನು ತಪಸ್ಸಿಲ್ಲದವನಿಗೆ, ಭಕ್ತನಲ್ಲದವನಿಗೆ, ಶುಶ್ರೂಷುವಲ್ಲದವನಿಗೆ ಮತ್ತು ನನ್ನನ್ನು ಅಸೂಯೆಯಿಂದ ತಿರಸ್ಕರಿಸುವವನಿಗೆ, ಎಲೈ ಅರ್ಜುನನೆ, ಹೇಳಬಾರದು; ನೆನಪಿರಲಿ.</p>
    <p>ವೇದಾಂತಗಳನ್ನು ಈ ನಾಲ್ಕು ಅನಧಿಕಾರಿಗಳಿಗೆ ಹೇಳಬಾರದು:</p>
  </div>
  <div>
    <p>೧.</p>
  </div>
  <div>
    <p><strong>ಅತಪಸ್ಕರು</strong>—ತಪಸ್ಸಿಲ್ಲದವರು. ಇಂದ್ರಿಯ ನಿಗ್ರಹ, ಶಮದಮಾದಿ ತಪಸ್ಸನ್ನಾಚರಿಸದವರು. ಚಿತ್ತಶುದ್ಧಿಯಿಲ್ಲದವರಿಗೆ ಹೇಳಿದರೂ ವೇದಾಂತವು ಪ್ರಯೋಜನವಾಗುವುದಿಲ್ಲ.</p>
  </div>
  <div>
    <p>೨.</p>
  </div>
  <div>
    <p><strong>ಅಭಕ್ತರು</strong>—ಭಗವಂತನಲ್ಲಿ ಹಾಗೂ ಸದ್ಗುರುಗಳಲ್ಲಿ ಭಕ್ತಿಯಿಲ್ಲದವರು. ಗುರುದೇವರಲ್ಲಿ ಭಕ್ತಿಯಿಲ್ಲದವನಿಗೆ ತಿಳಿಸಲೇ ಬಾರದು.</p>
  </div>
  <div>
    <p>೩.</p>
  </div>
  <div>
    <p><strong>ಅಶುಶ್ರೂಷುಗಳು</strong>—ಗುರೂಪದೇಶವನ್ನು ಶ್ರದ್ಧೆಯಿಂದ ಕೇಳಿ ತಿಳಿಯಬೇಕೆಂಬ ಆಸಕ್ತಿಯಿಲ್ಲದವರಿಗೂ ಮತ್ತು ಗುರುಸೇವೆಯನ್ನು ಮಾಡದವರಿಗೂ ವೇದಾಂತವನ್ನು ತಿಳಿಸಲೇಬಾರದು.</p>
  </div>
  <div>
    <p>೪.</p>
  </div>
  <div>
    <p><strong>ಅಭ್ಯಸೂಯಕರು</strong>—ಜಗದ್ಗುರುವೂ ಕಾರುಣ್ಯಸಿಂಧುವೂ ಆಗಿರುವ ಶ್ರೀಕೃಷ್ಣಪರಮಾತ್ಮನನ್ನು ತಿರಸ್ಕಾರಭಾವದಿಂದ ಕಾಣುವವನಿಗಂತೂ ಆತ್ಮವಿದ್ಯೆಯನ್ನು ಉಪದೇಶಿಸಲೇಬಾರದು. ಆದರೆ ತಪಸ್ವಿಗಳೂ, ಭಕ್ತರೂ ಶುಶ್ರೂಷುಗಳೂ ಭಗವಂತನಲ್ಲಿ ಪ್ರೀತಿಯುಳ್ಳವರೂ ಆಗಿರುವವರಿಗೆ ಗೀತೆಯನ್ನು ಅವಶ್ಯವಾಗಿ ಹೇಳಲೇಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮೋಕ್ಷಾನಂದಾಯ ವಾಸುದೇವಾಯ ನಮಃ॥</div>
  <div>ಬ್ರಹ್ಮಜ್ಞಾನಫಲೇ ಮೋಕ್ಷೇ ಕರ್ಮೋಪಾಸ್ತಿಫಲಾಗಮಃ।<br/>ಅಹೋ ಜ್ಞಾನಫಲಂ ಮೋಕ್ಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮಜ್ಞಾನಫಲವಾದ ಮೋಕ್ಷದಲ್ಲಿ ಸಕಲ ಕರ್ಮೋಪಾಸನೆಗಳ ಫಲ ಗಳೆಲ್ಲವೂ ಸೇರಿಬಿಡುತ್ತವೆ. ಅಬ್ಬಾ! ಮೋಕ್ಷವು ಎಂಥ ಅದ್ಭುತ!!</p>
  </div>
  <div>
    <p>ಸೆಪ್ಟೆಂಬರ್ ೧೦</p>
  </div>
  <div>
    <p>೨೫೪. ಮುಕ್ತಿಯ ಮಹಿಮೆ</p>
  </div>
  <div>ಯಾವಾನರ್ಥ ಉದಪಾನೇ ಸರ್ವತಃಸಂಪು<strong>್ಲ</strong>ತೋದಕೇ।<br/>ತಾವಾನ್ ಸರ್ವೇಷು ವೇದೇಷು ಬ್ರಾಹ್ಮಣಸ್ಯ ವಿಜಾನತಃ॥</div>
  <div>
    <p>ಭಗವದ್ಗೀತಾ ೨-೪೬</p>
  </div>
  <div><p>ಉದಪಾನದಲ್ಲಿ ಏನೇನು ಪ್ರಯೋಜನಗಳು ಆಗುತ್ತವೆಯೋ ಅವೆಲ್ಲವೂ ನೀರುತುಂಬಿರುವ ನದಿಗಳಲ್ಲಿ ಆಗುತ್ತವೆಯಲ್ಲವೆ? ಹಾಗೆಯೇ ವೇದೋಕ್ತಕರ್ಮಗಳಿಂದ ಉಂಟಾಗುವ ಫಲಗಳೆಲ್ಲವೂ ಬ್ರಹ್ಮಜ್ಞಾನಿಗೆ ಮೋಕ್ಷಫಲದಲ್ಲಿ ಸೇರಿಹೋಗಿರುತ್ತವೆ.</p>ಬ್ರಹ್ಮತತ್ತ್ವವನ್ನು ಬಲ್ಲವನೇ ಬ್ರಾಹ್ಮಣನು, ಇವನೇ ಬ್ರಹ್ಮಜ್ಞಾನಿ. ಜ್ಞಾನದ ಫಲವೇ ಮೋಕ್ಷಾನಂದ. ಈ ಮೋಕ್ಷಾನಂದವನ್ನು ಪಡೆದನೆಂದರೆ ಅದರಲ್ಲಿ ಸಕಲ ಸುಖಗಳೂ ಸೇರಿಯೇ ಹೋಗುತ್ತವೆ. ಸಕಲ ಪ್ರಾಣಿಗಳ ಹಾಗೂ ದೇವಗಂಧರ್ವ ಪಿತೃ ಮಾನವರ ಸುಖಗಳೆಲ್ಲವೂ ಮೋಕ್ಷಾನಂದದಲ್ಲಿ ಸೇರಿಹೋಗಿಬಿಡುತ್ತವೆ. ಇದನ್ನು ತಿಳಿಸಲು ನದೀ ದೃಷ್ಟಾಂತ.</div>
  <div/>
  <div>
    <p>ಸಣ್ಣ ಸಣ್ಣ ಕೆರೆ, ಕುಂಟೆ, ಬಾವಿ, ಕೊಳಗಳ ನೀರಿನಿಂದ ಅಲ್ಪ ಸ್ವಲ್ಪ ಪ್ರಯೋಜನಗಳು ಮಾತ್ರ ಸಿಕ್ಕುತ್ತವೆ. ಕೆಲವು ನೀರು ಪಾತ್ರೆತೊಳೆಯಲು ಮಾತ್ರ, ಕೆಲವು ಬಟ್ಟೆಒಗೆಯಲು ಮಾತ್ರ, ಕೆಲವು ನೀರು ಕುಡಿಯಲು, ಕೆಲವು ನೀರು ಮಾತ್ರ ದೇವರ ಅಭಿಷೇಕಕ್ಕೆ ಬರುತ್ತವೆ. ಸ್ನಾನದ ನೀರು ಕುಡಿಯಲು ಬರಲಾರದು. ಆದರೆ ಗಂಗಾ ಯಮುನಾ ಕೃಷ್ಣಾ ನರ್ಮದಾ ಮುಂತಾದ ನದಿಗಳಿಗೆ ಹೋದರೆ ಆ ನೀರು ಎಲ್ಲ ರೀತಿಯ ಪ್ರಯೋಜನಗಳಿಗೂ ಬರುತ್ತವೆಯಲ್ಲವೆ? ಇದೇ ರೀತಿಯಲ್ಲಿ ಜ್ಞಾನದ ಫಲವಾದ ಸಹಜಾನಂದ ಮೋಕ್ಷದಲ್ಲಿ ಸಕಲಸುಖಗಳೂ ಸೇರಿಹೋಗುತ್ತವೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಜಿತೇಂದ್ರಿಯಾಯ ವಾಸುದೇವಾಯ ನಮಃ॥</div>
  <div>ಇಂದ್ರಿಯಾಶ್ರಯ ಏವಾಸೌ ಕಾಮೋ ಜ್ಞಾನವಿನಾಶಕಃ।<br/>ಇಂದ್ರಿಯಾಣಿ ವಶೇ ಕುರ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಜ್ಞಾನವನ್ನು ನಾಶಮಾಡುವಂಥ ಕಾಮವು ಇಂದ್ರಿಯಗಳಲ್ಲಿಯೇ ವಾಸಮಾಡುತ್ತದೆ. ಆದ್ದರಿಂದ ಇಂದ್ರಿಯಗಳನ್ನು ವಶಮಾಡಿಕೊಳ್ಳಬೇಕು.</p>
  </div>
  <div>
    <p>ಸೆಪ್ಟೆಂಬರ್ ೧೧</p>
  </div>
  <div>
    <p>೨೫೫. ಕಾಮವಿಜಯಕ್ಕೆ ಉಪಾಯ</p>
  </div>
  <div>ತಸ್ಮಾತ್ ತ್ವಮಿಂದ್ರಿಯಾಣ್ಯಾದೌ ನಿಯಮ್ಯ ಭರತರ್ಷಭ।<br/>ಪಾಪ್ಮಾನಂ ಪ್ರಜಹಿಹ್ಯೇನಂ ಜ್ಞಾನವಿಜ್ಞಾನನಾಶನಮ್॥</div>
  <div>
    <p>ಭಗವದ್ಗೀತಾ ೩-೪೧</p>
  </div>
  <div>
    <p>ಭರತರ್ಷಭನೆ, ಆದ್ದರಿಂದ ನೀನು ಮೊಟ್ಟಮೊದಲು ಇಂದ್ರಿಯಗಳನ್ನು ಸ್ವಾಧೀನಮಾಡಿಕೊಂಡು ಜ್ಞಾನವಿಜ್ಞಾನಗಳನ್ನು ನಾಶಮಾಡುತ್ತಿರುವ ಈ ಕಾಮವೆಂಬ ಪಾಪಿ ಶತ್ರುವನ್ನು ಜಯಿಸುವವನಾಗು.</p>
  </div>
  <div>
    <p>ಸಾಧಕನು ಮೊಟ್ಟಮೊದಲಿಗೆ ಕಾಮವನ್ನು ಜಯಿಸಬೇಕು. ಏಕೆಂದರೆ ಕಾಮವೇ ಮೊಟ್ಟಮೊದಲನೆಯ ಶತ್ರು. ಕಾಮವೇ ಸಾಧಕರಿಗೆ ಮೃತ್ಯು. ಸರಿ, ಕಾಮವನ್ನು ಜಯಿಸುವುದಾದರೂ ಹೇಗೆ? ಎಂದರೆ, ಇಂದ್ರಿಯನಿಗ್ರಹದಿಂದ. ಇಂದ್ರಿಯಗಳು ಮನಸ್ಸು ಬುದ್ಧಿಗಳೇ ಕಾಮದ ವಾಸಸ್ಥಾನ. ಶತ್ರುಗಳನ್ನು ಹಿಡಿಯಬೇಕಾದರೆ ಅವರು ಅಡಗಿಕೊಂಡಿರುವ ಅವರ ವಾಸಸ್ಥಾನವನ್ನು ಮೊದಲಿಗೆ ಪತ್ತೆಮಾಡಬೇಕಲ್ಲವೆ?</p>
  </div>
  <div>
    <p>ಆದ್ದರಿಂದ ಪ್ರಾರಂಭದಲ್ಲಿ ಅಧ್ಯಾತ್ಮಸಾಧಕರು ಇಂದ್ರಿಯಗಳನ್ನು ಸ್ವಾಧೀನಮಾಡಿಕೊಳ್ಳಬೇಕು. ಅಂದರೆ ಪಂಚಜ್ಞಾನೇಂದ್ರಿಯಗಳಿಂದ ಸಾತ್ತ್ವಿಕವಾದ ಹಿತಮಿತವಾದ ವಿಷಯಗಳನ್ನೇ ಸೇವಿಸಬೇಕು. ಕಂಡಕಂಡ ವಿಷಯಗಳಿಗೆ ಹಾರದಂತೆ ಇಂದ್ರಿಯಗಳನ್ನು ನೋಡಿಕೊಳ್ಳುತ್ತಾ ಇರಬೇಕು. ಸಾಧಕನ ಅಧೀನದಲ್ಲಿ ಇಂದ್ರಿಯಗಳು ಇರಬೇಕೇ ಹೊರತು ಇಂದ್ರಿಯಗಳ ದಾಸ್ಯದಲ್ಲಿ ಸಾಧಕನು ಇರಬಾರದು. ಭಕ್ತಿ, ಸದ್ಗುರುಸೇವಾ, ವೇದಾಂತಾರ್ಥಚಿಂತನೆ, ಸತ್ಸಂಗಗಳಿಂದ ಈ ತುಂಟ ಇಂದ್ರಿಯಗಳನ್ನು ಸಾಧಕನು ಸ್ವಾಧೀನಮಾಡಿಕೊಂಡರೆ ಅನಂತರ ಕಾಮವು ತಾನೇ ತಾನಾಗಿ ತೊಲಗಿಬಿಡುತ್ತದೆ. <strong>ಕಾಮವನ್ನು ಗೆಲ್ಲುವ ಸುಲಭೋಪಾಯವಿದು</strong>.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರತ್ಯಗಾತ್ಮವಿದೇ ವಾಸುದೇವಾಯ ನಮಃ॥</div>
  <div>ಸಂಪ್ರದಾಯವಿಹೀನಶ್ಚೇತ್ ನಾತ್ಮಾನಂ ಬುದ್ಧ್ಯತೇ ನರಃ।<br/>ದುರ್ವಿಜ್ಞೇಯಃ ಪ್ರತ್ಯಗಾತ್ಮಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಗುರುಸಂಪ್ರದಾಯರಹಿತನಾದ ಮಾನವನು ಆತ್ಮನನ್ನು ತಿಳಿಯಲಾರನು. ಏಕೆಂದರೆ ಪ್ರತ್ಯಗಾತ್ಮನು ದುರ್ವಿಜ್ಞೇಯನಾಗಿರುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೧೨</p>
  </div>
  <div>
    <p>೨೫೬. ಎಲ್ಲರಿಗೂ ತಿಳಿಯುವವನಲ್ಲ</p>
  </div>
  <div>ಆಶ್ಚರ್ಯವತ್ ಪಶ್ಯತಿ ಕಶ್ಚಿದೇನಮ್<br/> ಆಶ್ಚರ್ಯವದ್ವದತಿ ತಥೈವ ಚಾನ್ಯಃ।<br/>ಆಶ್ಚರ್ಯವಚ್ಚೈನಮನ್ಯಃ ಶೃಣೋತಿ<br/> ಶ್ರುತ್ವಾಽಪ್ಯೇನಂ ವೇದ ನ ಚೈವ ಕಶ್ಚಿತ್॥</div>
  <div/>
  <div>
    <p>ಭಗವದ್ಗೀತಾ ೨-೨೯</p>
  </div>
  <div>ಈ ಆತ್ಮನನ್ನು ಒಬ್ಬನು ಆಶ್ಚರ್ಯದಂತೆ ಕಾಣುತ್ತಾನೆ, ಮತ್ತೊಬ್ಬನು ಆಶ್ಚರ್ಯದಂತೆ ಹೇಳುತ್ತಾನೆ, ಇನ್ನೊಬ್ಬನು ಇವನನ್ನು ಆಶ್ಚರ್ಯದಿಂದ ಕೇಳುತ್ತಾನೆ; ಆದರೆ ಈ ಆತ್ಮನ ವಿಚಾರವನ್ನು ಕೇಳಿದರೂ ಯಾವನೊಬ್ಬನೂ ಸರಿಯಾಗಿ ಅರ್ಥಮಾಡಿಕೊಳ್ಳಲಾರನು.</div>
  <div>
    <p>ವೇದಾಂತಗಳಲ್ಲಿ ತಿಳಿಸಿರುವ ಆತ್ಮನು ನಮ್ಮೆಲ್ಲರ ಸ್ವರೂಪವೇ ಆಗಿದ್ದರೂ, ಇವನನ್ನು ಕೇಳಿ ತಿಳಿದುಕೊಳ್ಳುವುದರಲ್ಲಿ ಯಾವ ಆಶ್ಚರ್ಯವೂ ಇಲ್ಲದಿದ್ದರೂ, ಇವನನ್ನು ಹೇಳುವವರೂ ಕೇಳುವವರೂ ಇದ್ದರೂ ಸಹ ಯಾರೂ ಸರಿಯಾಗಿ ಅರ್ಥಮಾಡಿಕೊಳ್ಳಲಾಗಿರುವುದಿಲ್ಲ. ಇದೇ ಪರಮಾಶ್ಚರ್ಯದ ಸಂಗತಿ.</p>
    <p>ಈ ಪ್ರತ್ಯಗಾತ್ಮನ ವಿಷಯವನ್ನು ಕುರಿತು ಹೇಳುವವರೂ ಆಶ್ಚರ್ಯವಾಗುವಂತೆಯೇ ಹೇಳುತ್ತಾರೆ. ಏನೋ ಅದ್ಭುತ ಪವಾಡದಂತೆ ತಿಳಿಸುತ್ತಾರೆ. ಇನ್ನು ಹೀಗೆಯೇ ಕೇಳುವವರಂತೂ ಪರಮಾಶ್ಚರ್ಯಚಕಿತ ರಾಗಿಯೇ ಕೇಳುತ್ತಾರೆ. ಆದರೆ ಇಷ್ಟಾದರೂ ಹೇಳುವವರಿಗಾಗಲಿ ಕೇಳುವವರಿಗಾಗಲಿ ಆ ಆತ್ಮನು ತಾನೇ ಎಂಬ ನಿಶ್ಚಯಜ್ಞಾನವು ಮಾತ್ರ ಉಂಟಾಗಿರಲಾರದು. ಗುರುಕೃಪೆಯಿಂದಲೇ ಆತ್ಮಜ್ಞಾನೋದಯ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಮ್ ಅಧ್ಯಾಸರಹಿತಾಯ ವಾಸುದೇವಾಯ ನಮಃ॥</div>
  <div>ಜಗದುತ್ಪದ್ಯತೇ ಸರ್ವಂ ನಿಮಿತ್ತೇನ ಚರಾಚರಮ್।<br/>ದೇಹಾತ್ಮಾಧ್ಯಾಸರೂಪೇಣ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಚರಾಚರಾತ್ಮಕವಾದ ಈ ಜಗತ್ತೆಲ್ಲವೂ ಆತ್ಮಾನಾತ್ಮರ ಅಧ್ಯಾಸರೂಪವೆಂಬ ನಿಮಿತ್ತದಿಂದ ಹುಟ್ಟುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೧೩</p>
  </div>
  <div>
    <p>೨೫೭. ಅಧ್ಯಾಸದಿಂದಲೇ ಸೃಷ್ಟಿ</p>
  </div>
  <div>ಯಾವತ್ ಸಂಜಾಯತೇ ಕಿಂಚಿತ್ ಸತ್ತ್ವಂ ಸ್ಥಾವರಜಂಗಮಮ್।<br/>ಕ್ಷೇತ್ರಕ್ಷೇತ್ರಜ್ಞಸಂಯೋಗಾತ್ ತದ್ವಿದ್ಧಿ ಭರತರ್ಷಭ॥</div>
  <div>
    <p>ಭಗವದ್ಗೀತಾ ೧೩-೨೬</p>
  </div>
  <div>
    <p>ಸ್ಥಾವರ ಜಂಗಮರೂಪವಾದ ಏನೇನು ವಸ್ತುಗಳು ಹುಟ್ಟುತ್ತವೆಯೋ ಅವೆಲ್ಲವೂ ಕ್ಷೇತ್ರ ಮತ್ತು ಕ್ಷೇತ್ರಜ್ಞರ ಸಂಯೋಗದಿಂದಲೇ ಹುಟ್ಟುತ್ತವೆ ಎಂದು, ಎಲೈ ಭರತರ್ಷಭನೆ, ತಿಳಿ.</p>
  </div>
  <div>ಈ ಜಗತ್ತನ್ನು ಸ್ಥಾವರ ಮತ್ತು ಜಂಗಮ ಎಂದು ಎರಡಾಗಿ ವಿಂಗಡಿಸಬಹುದು. ಸ್ಥಾವರ ಎಂದರೆ (ತಿಷ್ಠಂತಿ ಇತಿ ಸ್ಥಾವರಾಃ), ಒಂದೇ ಕಡೆಯಲ್ಲಿ ನಿಂತಿರುವ ವಸ್ತುಗಳು. ಗುಡ್ಡ, ಬೆಟ್ಟ, ಸಮುದ್ರ, ಗಿಡ, ಮರ, ಭೂಮಿ, ಮನೆ—ಮುಂತಾದವುಗಳು. ಇವುಗಳಿಗೆ ಅಚರ ಎಂದೂ ಹೆಸರು. ಇನ್ನು ಜಂಗಮ ಎಂದರೆ (<strong>ಗಚ್ಛಂತಿ ಇತಿ ಜಂಗಮಾಃ</strong>), ಸಂಚರಿಸುವ ಕ್ರಿಮಿಕೀಟಗಳು, ಪಶುಪಕ್ಷಿಗಳು, ದಾನವ, ಮಾನವ ಮುಂತಾದ ಪ್ರಾಣಿಗಳು; ಇವೆಲ್ಲವೂ ಹುಟ್ಟುತ್ತಿವೆಯಲ್ಲವೆ?</div>
  <div>
    <p>ಏತರಿಂದ ಈ ವಸ್ತುಗಳು ಹುಟ್ಟುತ್ತಿವೆ? ಎಂದರೆ ಕ್ಷೇತ್ರ ಕ್ಷೇತ್ರಜ್ಞರ ಸಂಯೋಗದಿಂದ. ಸಂಯೋಗವೆಂದರೆ ಅಧ್ಯಾಸಸಂಬಂಧ. ಕ್ಷೇತ್ರವೆಂದರೆ ಶರೀರಾದಿಗಳು, ಕ್ಷೇತ್ರಜ್ಞನೆಂದರೆ ಜೀವಾತ್ಮನು. ಈ ಕ್ಷೇತ್ರ ಕ್ಷೇತ್ರಜ್ಞರ ಅಥವಾ ಆತ್ಮ ಅನಾತ್ಮರುಗಳ ಅಧ್ಯಾಸದಿಂದಲೇ ಈ ವಿಶ್ವವೆಲ್ಲವೂ ಹುಟ್ಟಿರುತ್ತದೆ. ಅವಿದ್ಯಾಕಲ್ಪಿತವಾದ ಶರೀರವನ್ನೇ ತಾನೆಂದು ತಪ್ಪಾಗಿ ತಿಳಿ ಯುವುದೇ ಸಂಯೋಗವು. ಇದೇ ಅವಿದ್ಯೆಯಾಗಿದೆ. ಅವಿದ್ಯೆಯಿಂದಲೇ ಸಂಸಾರವು ನಡೆಯುತ್ತಿದೆ. ಅವಿದ್ಯೆಯಿಂದಲೇ ದುಃಖವೂ ತೋರುತ್ತಿದೆ. ವಿದ್ಯೆಯಿಂದ ಅವಿದ್ಯೆಯು ನಾಶವಾಗಿ ದುಃಖವು ತೊಲಗುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಯುಕ್ತರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ನೈರಂತರ್ಯೇಣ ಭಕ್ತ್ಯಾ ಯೇ ವಾಸುದೇವಮುಪಾಸತೇ।<br/>ಏತೇ ಯುಕ್ತತಮಾ ಜ್ಞೇಯಾಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾರು ಭಕ್ತಿಯಿಂದ ನಿರಂತರವಾಗಿ ವಾಸುದೇವನನ್ನು ಉಪಾಸನೆ ಮಾಡುತ್ತಾರೆಯೋ, ಅಂಥವರೇ ಯುಕ್ತತಮರಾದ ಭಕ್ತರು.</p>
  </div>
  <div>
    <p>ಸೆಪ್ಟೆಂಬರ್ ೧೪</p>
  </div>
  <div>
    <p>೨೫೮. ಯುಕ್ತತಮರಾದ ಭಕ್ತರಿವರು</p>
  </div>
  <div>ಮಯ್ಯಾವೇಶ್ಯ ಮನೋ ಯೇ ಮಾಂ ನಿತ್ಯಯುಕ್ತಾ ಉಪಾಸತೇ।<br/>ಶ್ರದ್ಧಯಾ ಪರಯೋಪೇತಾಃ ತೇ ಮೇ ಯುಕ್ತತಮಾ ಮತಾಃ॥</div>
  <div>
    <p>ಭಗವದ್ಗೀತಾ ೧೨-೨</p>
  </div>
  <div>
    <p>ಯಾರು ನಿತ್ಯಯುಕ್ತರಾಗಿ ಮನಸ್ಸನ್ನು ನನ್ನಲ್ಲಿಯೇ ಇಟ್ಟು ನನ್ನನ್ನೇ ಶ್ರದ್ಧೆಯಿಂದ, ತುಂಬಾ ಪ್ರೀತಿಯಿಂದ ಉಪಾಸನೆ ಮಾಡುತ್ತಾರೆಯೋ ಅಂಥವರೇ ಯುಕ್ತತಮರು ಎಂದು ನನ್ನ ಅಭಿಪ್ರಾಯವು.</p>
  </div>
  <div>
    <p>ಭಗವಂತನಲ್ಲಿಯೇ ಸದಾ ಮನಸ್ಸನ್ನಿಟ್ಟು, ಭಗವಂತನನ್ನೇ ಪೂರ್ಣವಾಗಿ ನಂಬಿದವರಾಗಿ, ಭಗವಂತನನ್ನೇ ಯಾರು ಶ್ರದ್ಧೆಯಿಂದ ಉಪಾಸನೆ ಮಾಡುತ್ತಾರೆಯೋ, ಅಂಥವರೇ <strong>ಯುಕ್ತತಮರು</strong>. ಶ್ರೇಷ್ಠರಾದ <strong>ಭಕ್ತ ರಿವರು</strong>. ಇಲ್ಲಿ ಭಗವಂತನೆಂದರೆ ವಿಶ್ವರೂಪಧಾರಿಯಾದ ಯೋಗೇಶ್ವರನಾದ ಸರ್ವಶಕ್ತನೂ ಸರ್ವಜ್ಞನೂ ಆಗಿರುವ ಪರಮಾತ್ಮನು. ಭಗವಂತನೇ ಈ ವಿಶ್ವಕ್ಕೆ ಕಾರಣನಾಗಿದ್ದಾನೆ, ಆ ಭಗವಂತನೇ ತನಗೂ ಅಂತರಾತ್ಮನಾಗಿರುತ್ತಾನೆ—ಎಂದು ತಿಳಿದ ಮೇಲೆ ಆ ಭಗವಂತನಲ್ಲಿ ನಿರಂತರ ಶ್ರದ್ಧಾಭಕ್ತಿಗಳು ಸಹಜವಾಗಿ ಉಂಟಾಗುತ್ತವೆಯಲ್ಲವೆ?</p>
  </div>
  <div>
    <p>ಪರಮಶ್ರದ್ಧೆಯಿಂದ ಎಂದರೆ ಕಾಟಾಚಾರಕ್ಕಾಗಿ ಅಲ್ಲ. ಮತ್ತೇನೆಂದರೆ ಹೆಚ್ಚಿನ ಪ್ರೀತಿಯಿಂದ ಎಂದರ್ಥ. ತಮ್ಮ ಇಷ್ಟಫಲಪ್ರಾಪ್ತಿಗಾಗಿ ಸ್ವಲ್ಪ ಹೊತ್ತು, ಕೆಲವು ದಿನಗಳು ಅಥವಾ ಕೆಲವು ಮಾಸಗಳು ಮಾತ್ರ ಉಪಾಸನೆ ಮಾಡುವುದಲ್ಲ, ಇದು. ಮತ್ತೇನೆಂದರೆ ತಮ್ಮ ಉಸಿರಿನಂತೆಯೇ ಯಾರಿಗೆ ಭಗವಂತನಲ್ಲಿ ಸಹಜವಾಗಿ ಪ್ರೀತಿಯು ಇರುತ್ತದೆಯೋ, ಅಂಥವರೇ ಯುಕ್ತತಮರಾದ ಭಕ್ತರು. ಇವರು ಭಗವಂತನಿಗೆ ಅತ್ಯಂತಪ್ರಿಯರು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪ್ರಶಾಂತಿಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ಶುದ್ಧಮನಸಾ ಸದಾ ಧ್ಯಾಯತಿ ಯೋ ನರಃ।<br/>ಪ್ರಶಾಂತಿಮಶ್ನುತೇ ಯೋಗೀ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವ ಯೋಗಿಯು ಶುದ್ಧಮನಸ್ಸಿನಿಂದ ಸದಾ ಆತ್ಮನನ್ನು ಧ್ಯಾನಮಾಡುತ್ತಾನೆಯೋ, ಅವನು ಪರಮಶಾಂತಿಯನ್ನು ಹೊಂದುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೧೫</p>
  </div>
  <div>
    <p>೨೫೯. ಯೋಗಿಗೆ ಬ್ರಹ್ಮಾನುಭವಪ್ರಾಪ್ತಿ</p>
  </div>
  <div>ಯುಂಜನ್ನೇವಂ ಸದಾಽಽತ್ಮಾನಂ ಯೋಗೀ ವಿಗತಕಲ್ಮಷಃ।<br/>ಸುಖೇನ ಬ್ರಹ್ಮಸಂಸ್ಪರ್ಶಮ್ ಅತ್ಯಂತಂ ಸುಖಮಶ್ನುತೇ॥</div>
  <div>
    <p>ಭಗವದ್ಗೀತಾ ೬-೨೮</p>
  </div>
  <div>
    <p>ವಿಗತಕಲ್ಮಷನಾಗಿ ಯೋಗಿಯು ಹೀಗೆ ಆತ್ಮನನ್ನು ಸದಾ ಧ್ಯಾನಿಸುತ್ತಾ ಇದ್ದರೆ, ಅಂಥವನು ಬ್ರಹ್ಮಸಂಸ್ಪರ್ಶವಾದ, ಶ್ರೇಷ್ಠವಾದ, ಅನಂತವಾದ ಮೋಕ್ಷವೆಂಬ ಫಲವನ್ನೇ ಸುಲಭವಾಗಿ ಪಡೆದುಕೊಳ್ಳುತ್ತಾನೆ.</p>
    <p><strong>ಯೋಗಿ</strong>ಯೆಂದರೆ ಭಗವಂತನನ್ನು ಕುರಿತು ತಪಸ್ಸುಮಾಡುತ್ತಿರುವ ಸಾಧಕನು. ಚಂಚಲವಾದ ಮನಸ್ಸನ್ನು ಹೊರಗಿನ ಅನಾತ್ಮವಸ್ತುಗಳಿಂದ ತಪ್ಪಿಸಿ, ಪ್ರತ್ಯಗಾತ್ಮನಲ್ಲಿಯೇ ನಿಲ್ಲಿಸುವ ಸಾಧನವೇ ಯೋಗ. ಇದನ್ನು ಮಾಡುವುದು ಕಷ್ಟವೂ ಅಲ್ಲ ಸುಲಭವೂ ಅಲ್ಲ. ಮನಸ್ಸಿನ ದೋಷಗಳನ್ನು ದೂರಮಾಡಿಕೊಂಡಿರುವವನೇ ವಿಗತಕಲ್ಮಷನು. ರಾಗದ್ವೇಷ, ಅಸೂಯೆ, ಪುಣ್ಯಪಾಪ, ಕಾಮಕ್ರೋಧ—ಮುಂತಾದ ನೂರಾರು, ಸಹಸ್ರಾರು ದೋಷಗಳು ಮನಸ್ಸಿನಲ್ಲಿ ಮನೆಮಾಡಿಕೊಂಡಿರುತ್ತವೆ. ಇವೇ ಮನಸ್ಸಿನ ಕಲ್ಮಷಗಳು. ಇವುಗಳನ್ನು ಕಳೆದುಕೊಂಡವನೇ ಶುದ್ಧಾಂತಃಕರಣನು.</p>
    <p>ಇಂಥ ಉತ್ತಮ ಯೋಗಿಗೆ ಆತ್ಮನನ್ನೇ ಸದಾ ಧ್ಯಾನಮಾಡುವುದು ಕಷ್ಟವಾಗಲಾರದು. ಹೊರಗಿನ ಅನಾತ್ಮವಿಷಯಗಳಲ್ಲಿ ಇಂಥವನ ಮನಸ್ಸು ರಮಿಸಲಾರದು. ಇವನಿಗೆ ಪ್ರತ್ಯಗಾತ್ಮಾಭಿಮುಖತ್ವವು ಸುಲಭವಾದ ಸಾಧನವು. ಇಂಥವನ ಮನಸ್ಸು ಆತ್ಮನಲ್ಲಿ ಸಹಜವಾಗಿಯೇ ರಮಿಸುತ್ತದೆ. ಇಂಥವನಿಗೆ ಬ್ರಹ್ಮಸಂಸ್ಪರ್ಶವು ಸುಲಭವಾಗಿ ಉಂಟಾಗುತ್ತದೆ. ಬ್ರಹ್ಮಾನುಭವವು ಯೋಗಿಗೆ ಸಹಜವಾಗಿಬಿಡುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಮಾನವರಹಸ್ಯವಿದೇ ವಾಸುದೇವಾಯ ನಮಃ॥</div>
  <div>ವಿಭಕ್ತಾ ಮಾನವಾ ಏವ ದ್ವೇಧಾ ಗುಣವಿಭಾಗತಃ।<br/>ದೈವಾಶ್ಚಾಪ್ಯಾಸುರಾಶ್ಚೇತಿ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮಾನವರು ಗುಣಗಳ ವಿಭಾಗದಿಂದ ದೈವಮಾನವರೆಂದೂ ಆಸುರಮಾನವರೆಂದೂ ಎರಡಾಗಿ ವಿಭಾಗಿಸಲ್ಪಡುತ್ತಾರೆ.</p>
  </div>
  <div>
    <p>ಸೆಪ್ಟೆಂಬರ್ ೧೬</p>
  </div>
  <div>
    <p>೨೬೦. ದೈವ, ಆಸುರ ಮಾನವರು</p>
  </div>
  <div>ದ್ವೌ ಭೂತಸರ್ಗೌ ಲೋಕೇಽಸ್ಮಿನ್ ದೈವ ಆಸುರ ಏವ ಚ।<br/>ದೈವೋ ವಿಸ್ತರಶಃ ಪ್ರೋಕ್ತಃ ಆಸುರಂ ಪಾರ್ಥ ಮೇ ಶೃಣು॥</div>
  <div>
    <p>ಭಗವದ್ಗೀತಾ ೧೬-೬</p>
  </div>
  <div>
    <p>ಈ ಲೋಕದಲ್ಲಿ ದೈವಸೃಷ್ಟಿ ಮತ್ತು ಆಸುರಸೃಷ್ಟಿ ಎಂದು ಎರಡು ರೀತಿಯ ಸೃಷ್ಟಿಗಳಿರುತ್ತವೆ. ಪಾರ್ಥನೆ, ದೈವಲಕ್ಷಣಗಳನ್ನು ಈ ಹಿಂದೆ ಹೇಳಿರುತ್ತೇನೆ. ಈಗ ಆಸುರಲಕ್ಷಣಗಳನ್ನು ಹೇಳುತ್ತೇನೆ, ಕೇಳು.</p>
    <p>ಈ ವಿಶಾಲ ಪ್ರಪಂಚದಲ್ಲಿ ನಾನಾರೀತಿಯ, ಅನೇಕ ವಿಧವಾದ ಪ್ರಾಣಿಗಳಿರುತ್ತವೆ. ಎಂಬತ್ತುನಾಲ್ಕು ಲಕ್ಷ ಬಗೆಬಗೆಯ ಜೀವರಾಶಿಗಳ ಪೈಕಿ ಮನುಷ್ಯನೂ ಒಂದು. ಮನುಷ್ಯರನ್ನು <strong>ದೈವಮಾನವ</strong>ರೆಂದೂ <strong>ಆಸುರಮಾನವ</strong>ರೆಂದೂ ಎರಡು ಗುಂಪಾಗಿ ವಿಂಗಡಿಸಬಹುದು.</p>
    <p>ಅಭಯ, ಸತ್ತ್ವಸಂಶುದ್ಧಿ , ಅಹಿಂಸಾ, ಸತ್ಯ—ಮುಂತಾದ ಸದ್ಗುಣಗಳಿಂದ ಕೂಡಿರುವವರೇ <strong>ದೈವಮಾನವ</strong>ರೆನಿಸುತ್ತಾರೆ. ಇದನ್ನು ಹಿಂದಿನ ಶ್ಲೋಕಗಳಲ್ಲಿ ಭಗವಂತನು ವಿಸ್ತಾರವಾಗಿ ತಿಳಿಸಿರುತ್ತಾನೆ. ಆ ಸದ್ಗುಣಗಳನ್ನು ತಮ್ಮ ನಿತ್ಯಜೀವನದಲ್ಲಿ ಅಳವಡಿಸಿಕೊಂಡಿರುವವರೇ <strong>ದೈವಮಾನವರು</strong>. ಇಂಥವರಿಗೆ ಆತ್ಮವಿದ್ಯೆಯು ಸುಲಭವಾಗಿ ಅರ್ಥವಾಗುತ್ತದೆ.</p>
    <p>ಆದರೆ ಆತ್ಮತತ್ತ್ವವು <strong>ಆಸುರಮಾನವ</strong>ರಿಗೆ ಅರ್ಥವಾಗುವುದಿಲ್ಲ. ಅಸುರರ ಸ್ವಭಾವವಾದ ದಂಭ, ದರ್ಪ, ಅತಿಮಾನ, ಕ್ರೋಧ ಒರಟುತನ —ಮುಂತಾದ ಗುಣಗಳನ್ನು ಹೊಂದಿರುವವರೇ <strong>ಆಸುರರು</strong>. ಇವರಿಗೂ ಶಾಂತಿಯಿಲ್ಲ, ಇವರಿಂದ ಜಗತ್ತಿಗೂ ನೆಮ್ಮದಿಯಿರುವುದಿಲ್ಲ. ಆದ್ದರಿಂದ <strong>ಆಸುರಮಾನವರ </strong>ಈ ದೋಷಗಳು ಸರ್ವಥಾ ತ್ಯಾಜ್ಯ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ವಿಶ್ವಾಧಾರಾಯ ವಾಸುದೇವಾಯ ನಮಃ॥</div>
  <div>ಈಶ್ವರಃ ಸರ್ವಭೂತಾನಾಂ ರಕ್ಷಕೋ ಧಾರಕಸ್ತಥಾ।<br/>ಈಶ್ವರಾನುಗ್ರಹಾತ್ ಮೋಕ್ಷಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಈಶ್ವರನೇ ಸರ್ವಭೂತಗಳಿಗೂ ರಕ್ಷಕನು ಹಾಗೂ ಧಾರಕನು. ಈಶ್ವರಾನುಗ್ರಹದಿಂದಲೇ ಭಕ್ತರಿಗೆ ಮೋಕ್ಷಸಿದ್ಧಿಯು ಲಭಿಸುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೧೭</p>
  </div>
  <div>
    <p>೨೬೧. ಈಶ್ವರಾನುಗ್ರಹದ ಫಲವಿದು</p>
  </div>
  <div>ಯತಃ ಪ್ರವೃತ್ತಿರ್ಭೂತಾನಾಂ ಯೇನ ಸರ್ವಮಿದಂ ತತಮ್।<br/>ಸ್ವಕರ್ಮಣಾ ತಮಭ್ಯರ್ಚ್ಯ ಸಿದ್ಧಿಂ ವಿಂದತಿ ಮಾನವಃ॥</div>
  <div>
    <p>ಭಗವದ್ಗೀತಾ ೧೮-೪೬</p>
  </div>
  <div><p>ಯಾವಾತನಿಂದಲೇ ಎಲ್ಲ ಪ್ರಾಣಿಗಳಿಗೂ ಚೈತನ್ಯರೂಪವಾದ ಪ್ರವೃತ್ತಿಯು ಉಂಟಾಗುತ್ತಿದೆಯೋ, ಯಾವಾತನಿಂದಲೇ ಈ ಜಗತ್ತೆಲ್ಲವೂ ವ್ಯಾಪ್ತವಾಗಿದೆಯೋ, ಅಂಥ ಈಶ್ವರನನ್ನು ಮಾನವನು ಸ್ವಧರ್ಮಾಚರಣೆಯಿಂದ ಅರ್ಚಿಸಿದರೆ, ಮೋಕ್ಷವನ್ನು ಹೊಂದುತ್ತಾನೆ.</p>ಈಶ್ವರನನ್ನು ಆರಾಧಿಸಿದರೆ ಮಾನವನಿಗೆ ಸಿದ್ಧಿಯು ದೊರಕುತ್ತದೆ. ಇಲ್ಲಿ ಸಿದ್ಧಿಯೆಂದರೆ ಜ್ಞಾನನಿಷ್ಠೆಯನ್ನು ಹೊಂದಲು ಬೇಕಾಗಿರುವ ಚಿತ್ತಶುದ್ಧಿರೂಪವಾದ ಯೋಗ್ಯತೆ. ಜಿಜ್ಞಾಸುವು ತನ್ನ ತನ್ನ ಸ್ವಧರ್ಮಗಳನ್ನು ಮಾಡುತ್ತಾ ಅದರ ಮೂಲಕವಾಗಿ ಈಶ್ವರನನ್ನು ಪೂಜಿಸುತ್ತಾ ಬಂದರೆ ಅಂಥವನಿಗೆ ಆತ್ಮಜ್ಞಾನಪ್ರಾಪ್ತಿಗೆ ಯೋಗ್ಯತೆಯು ಉಂಟಾಗುತ್ತದೆ.</div>
  <div/>
  <div>
    <p>ಸರಿ, ಆ ಈಶ್ವರನೆಂದರೆ ಯಾರು? ಎಂದರೆ, ಇಲ್ಲಿ ಉತ್ತರವಿದೆ: ಬ್ರಹ್ಮಾದಿಸ್ತಂಬಪರ್ಯಂತವಾದ ಎಲ್ಲ ಪ್ರಾಣಿಗಳಿಗೂ ಚೈತನ್ಯದಾಯಕನೇ ಈಶ್ವರನು. ಈಶ್ವರನ ಅನುಗ್ರಹದಿಂದಲೇ ಎಲ್ಲ ಪ್ರವೃತ್ತಿ ನಿವೃತ್ತಿಗಳೂ ನಡೆಯುತ್ತಿವೆ. ಆ ಈಶ್ವರನೇ ಇಡೀ ಪ್ರಪಂಚವನ್ನು, ವಿಸ್ತಾರವಾಗಿರುವ ವಿಶ್ವವನ್ನೆಲ್ಲ ವ್ಯಾಪಿಸಿರುತ್ತಾನೆ. ಈ ವಿಶ್ವದ ಉತ್ಪತ್ತಿ ಸ್ಥಿತಿಲಯಗಳಿಗೆ ಕಾರಣನಾದವನೇ ಈಶ್ವರನು. ಇವನೇ ಪರಬ್ರಹ್ಮಸ್ವರೂಪವೂ ಸಚ್ಚಿದಾನಂದಸ್ವರೂಪವೂ ಆದ ಪ್ರತ್ಯಗಾತ್ಮನಾಗಿರುತ್ತಾನೆ. ಇಂಥವನನ್ನು ನಿಷ್ಕಾಮರಾಗಿ ಆರಾಧಿಸಿದವರಿಗೆ ಈಶ್ವರನ ಸ್ವರೂಪವೇ ಆದ ಮುಕ್ತಿಯೇ ದೊರಕುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬುದ್ಧಿಯೋಗಪ್ರದಾಯ ವಾಸುದೇವಾಯ ನಮಃ॥</div>
  <div>ಶ್ರೀಕೃಷ್ಣೋ ಭಗವಾನೇವ ಬುದ್ಧಿಯೋಗಂ ದದಾತಿ ಹಿ।<br/>ಜಿಜ್ಞಾಸೂನಾಂ ಸ್ವಭಕ್ತಾನಾಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರೀಕೃಷ್ಣಭಗವಂತನೇ ತನ್ನ ಜಿಜ್ಞಾಸುಭಕ್ತರಿಗೆ ಚಿತ್ತಶುದ್ಧಿರೂಪವಾದ ಬುದ್ಧಿಯೋಗವನ್ನು ಕರುಣಿಸುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೧೮</p>
  </div>
  <div>
    <p>೨೬೨. ಭಕ್ತಪ್ರಿಯ ಭಗವಂತ</p>
  </div>
  <div>ತೇಷಾಂ ಸತತಯುಕ್ತಾನಾಂ ಭಜತಾಂ ಪ್ರೀತಿಪೂರ್ವಕಮ್।<br/>ದದಾಮಿ ಬುದ್ಧಿಯೋಗಂ ತಂ ಯೇನ ಮಾಮುಪಯಾಂತಿ ತೇ॥</div>
  <div>
    <p>ಭಗವದ್ಗೀತಾ ೧೦-೧೦</p>
  </div>
  <div>ಅರ್ಜುನನೆ, ಸತತಯುಕ್ತರಾಗಿ ಯಾವಾಗಲೂ ನನ್ನನ್ನೇ ಪ್ರೀತಿಯಿಂದ ಭಜಿಸುವಂಥ ನನ್ನ ಭಕ್ತರಿಗೆ ನಾನು ಬುದ್ಧಿಯೋಗವನ್ನು ಕೊಡುತ್ತೇನೆ. ಆ ಬುದ್ಧಿಯೋಗದಿಂದ ಅವರು ನನ್ನನ್ನೇ ಬಂದು ಸೇರುತ್ತಾರೆ.ಭಗವಂತನನ್ನೇ ಸೇರಿಬಿಡುತ್ತಾರೆ ಎಂದರೆ ಪರಬ್ರಹ್ಮದಲ್ಲಿಯೇ ಲೀನರಾಗಿಬಿಡುತ್ತಾರೆ ಎಂದರ್ಥ. ಮೋಕ್ಷವನ್ನು ಹೊಂದಿ ಕೃತಾರ್ಥರಾಗಿಬಿಡುತ್ತಾರೆ ಎಂದು ಆಶಯ. ಯಾರು? ಎಂದರೆ, ನನ್ನನ್ನೇ ಭಕ್ತಿಯಿಂದ ಭಜಿಸುವಂಥ ಭಕ್ತರು. ಲೌಕಿಕವಾದ ಯಾವ ಫಲಗಳನ್ನೂ ಅಪೇಕ್ಷಿಸದೆ, ಯಾವ ಸಣ್ಣಪುಟ್ಟ ಪ್ರಯೋಜನಗಳನ್ನೂ ನಿರೀಕ್ಷಿಸದೆ, ಶುದ್ಧವಾದ ಅಪ್ಪಟವಾದ ನಿರ್ಮಲವಾದ ಭಕ್ತಿಯಿಂದ ಪರಮಾತ್ಮನನ್ನು ಕಾಯೇನ ವಾಚಾ ಮನಸಾ ಸದಾ ಪ್ರೀತಿಸುತ್ತಾ ಆರಾಧಿಸುತ್ತಾರೆಯೋ, ಅಂಥ ಭಕ್ತರಿಗೆ ಮೋಕ್ಷವೇ ದೊರಕುತ್ತದೆ.</div>
  <div>
    <p>ತನ್ನ ಪ್ರೀತಿಯ ಜಿಜ್ಞಾಸುಭಕ್ತರಿಗೆ ಭಗವಂತನು ಅನುಗ್ರಹಿಸುವ ಮಹಾಫಲವೆಂದರೆ ಬುದ್ಧಿಯೋಗವು. ಬುದ್ಧಿಯೋಗವೆಂದರೆ ಸಮ್ಯಗ್ ಜ್ಞಾನವು, ಸಮ್ಯಗ್ದರ್ಶನವು. ಇದಕ್ಕೇ ಆತ್ಮಜ್ಞಾನವೆಂದೂ ಹೆಸರು. ಅಂತೂ ಭಗವಂತನನ್ನು ಪ್ರೀತಿಯಿಂದ ಆರಾಧಿಸುವ ಜಿಜ್ಞಾಸುಭಕ್ತರಿಗೆ ದೊರಕುವ ಭಗವಂತನ ಪ್ರಸಾದವೆಂದರೆ ಬುದ್ಧಿಯೋಗವು. ಸದ್ಗುರುಸ್ವರೂಪಿಯಾದ ಈಶ್ವರನ ಕೃಪೆಯಿಂದ ಆತ್ಮಜ್ಞಾನವನ್ನು ಹೊಂದಿ ಇವರು ಮುಕ್ತರಾಗುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಹಿತೋಪದೇಶಕಾಯ ವಾಸುದೇವಾಯ ನಮಃ॥</div>
  <div>ದೇಹಾಭಿಮಾನೀ ಕರ್ಮಾಣಿ ತ್ಯಕ್ತುಂ ಶಕ್ನೋತಿ ನೈವ ಹಿ।<br/>ಫಲತ್ಯಾಗೀ ಭವೇತ್ತಸ್ಮಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ದೇಹಾಭಿಮಾನಿಯಾದವನು ಕರ್ಮಗಳನ್ನು ಬಿಡಲು ಶಕ್ತನಾಗಲಾರನು. ಆದ್ದರಿಂದ ಅವನು ಕರ್ಮಗಳ ಫಲಗಳನ್ನು ಬಿಡಬೇಕು.</p>
  </div>
  <div>
    <p>ಸೆಪ್ಟೆಂಬರ್ ೧೯</p>
  </div>
  <div>
    <p>೨೬೩. ಗೀತಾಚಾರ್ಯನ ಹಿತವಚನವಿದು</p>
  </div>
  <div>ನ ಹಿ ದೇಹಭೃತಾ ಶಕ್ಯಂ ತ್ಯಕ್ತುಂ ಕರ್ಮಾಣ್ಯಶೇಷತಃ।<br/>ಯಸ್ತು ಕರ್ಮಫಲತ್ಯಾಗೀ ಸ ತ್ಯಾಗೀತ್ಯಭಿಧೀಯತೇ॥</div>
  <div>
    <p>ಭಗವದ್ಗೀತಾ ೧೮-೧೧</p>
  </div>
  <div><p>ದೇಹವನ್ನು ತಾನೆಂದು ತಿಳಿದಿರುವ ದೇಹಧಾರಿಗೆ ಎಲ್ಲ ಕರ್ಮಗಳನ್ನೂ ಸಂಪೂರ್ಣವಾಗಿ ಬಿಟ್ಟುಬಿಡಲು ಸಾಧ್ಯವಾಗಲಾರದು. ಆದ್ದರಿಂದ ಯಾವಾತನು ಕರ್ಮಗಳ ಫಲಗಳನ್ನು ತ್ಯಾಗಮಾಡುತ್ತಾನೆಯೋ, ಅವನೇ <strong>ತ್ಯಾಗಿ</strong>ಯೆಂದು ಕರೆಯಲ್ಪಡುತ್ತಾನೆ.</p>ತ್ಯಾಗಿ ಎಂದರೆ ಬಿಟ್ಟವನು ಎಂದರ್ಥ. ಏನನ್ನು ಬಿಟ್ಟವನು? ಎಂದರೆ ಎಲ್ಲವನ್ನೂ ಬಿಟ್ಟವನು. ಎಲ್ಲವನ್ನೂ ಎಂದರೆ ಅವಿದ್ಯಾಕಾಮಕರ್ಮಗಳನ್ನು ಎಂದರ್ಥ. ಅವಿದ್ಯೆಯನ್ನು ಬಿಟ್ಟ ಆತ್ಮಜ್ಞಾನಿಗೆ ಮಾತ್ರ ಇಂಥ ತ್ಯಾಗವು ಸಾಧ್ಯವಾದೀತು. ಅಧ್ಯಾಸವನ್ನು ಉಳಿಸಿಕೊಂಡು ಕೇವಲ ಶಾಸ್ತ್ರೀಯಕರ್ಮಗಳನ್ನು ಬಿಟ್ಟುಬಿಟ್ಟಮಾತ್ರಕ್ಕೆ ಅಂಥವನು ತ್ಯಾಗಿಯಾಗಲಾರನು.</div>
  <div/>
  <div>
    <p>ಹಾಗಾದರೆ ಸಾಮಾನ್ಯ ಸಾಧಕರಿಗೆ ತ್ಯಾಗವು ದಕ್ಕುವುದು ಹೇಗೆ? ಎಂದರೆ, ಕರ್ಮಫಲತ್ಯಾಗದಿಂದ. ಸ್ವಧರ್ಮಗಳನ್ನು ಮಾಡುತ್ತಾ, ಆ ಕರ್ಮಗಳನ್ನೆಲ್ಲ ಭಗವಂತನಿಗೇ ಸಮರ್ಪಿಸುತ್ತಾ, ಆ ಕರ್ಮಗಳ ಫಲಗಳನ್ನು ಬಿಟ್ಟುಬಿಟ್ಟರೆ ಅದೂ ತ್ಯಾಗವೇ ಆಗಿಬಿಡುತ್ತದೆ. ದೇಹಾಭಿಮಾನವುಳ್ಳ ಮಂದಮಧ್ಯಮ ಸಾಧಕರು ಕರ್ಮಫಲಾಭಿಸಂಧಿಯನ್ನು ತ್ಯಾಗಮಾಡಿದರೂ ಇದೂ ತ್ಯಾಗವೇ ಆಗುತ್ತದೆ. ಈ ತ್ಯಾಗವೂ ಮುಂದಕ್ಕೆ ಇವರಿಗೆ ಅಧ್ಯಾಸತ್ಯಾಗಕ್ಕೆ ಸಾಧನವಾಗುತ್ತದೆ. ಆದ್ದರಿಂದ ಕರ್ಮಫಲಾಭಿಸಂಧಿತ್ಯಾಗಿಯನ್ನೂ ಇಲ್ಲಿ ತ್ಯಾಗಿಯೆಂದು ಹೊಗಳಿರುತ್ತದೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವಗತಾಯ ವಾಸುದೇವಾಯ ನಮಃ॥</div>
  <div>ಆತ್ಮಾ ಸರ್ವಗತೋ ನಿತ್ಯಃ ನಿರ್ವಿಕಾರೀ ಸನಾತನಃ।<br/>ವ್ಯಾಪಕತ್ವಾನ್ನಿರಂಶತ್ವಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಆತ್ಮನು ಸರ್ವಗತನೂ ನಿತ್ಯನೂ ನಿರ್ವಿಕಾರನೂ ಸನಾತನನೂ ಆಗಿದ್ದಾನೆ. ಏಕೆಂದರೆ ಆತ್ಮನು ವ್ಯಾಪಕನೂ ನಿರಂಶನೂ ಆಗಿರುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೨೦</p>
  </div>
  <div>
    <p>೨೬೪. ಆತ್ಮನ ಒಂಬತ್ತು ಲಕ್ಷಣಗಳು</p>
  </div>
  <div>ಅಚ್ಛೇದ್ಯೋಽಯಮದಾಹ್ಯೋಽಯಮಕ್ಲೇದ್ಯೋಽಶೋಷ್ಯ ಏವ ಚ।<br/>ನಿತ್ಯಃ ಸರ್ವಗತಃ ಸ್ಥಾಣುಃ ಅಚಲೋಽಯಂ ಸನಾತನಃ॥</div>
  <div>
    <p>ಭಗವದ್ಗೀತಾ ೨-೨೪</p>
  </div>
  <div>
    <p>ಆತ್ಮನು ಅಚ್ಛೇದ್ಯ ಅದಾಹ್ಯ ಅಕ್ಲೇದ್ಯ ಅಶೋಷ್ಯ ನಿತ್ಯ ಸರ್ವಗತ ಸ್ಥಾಣು ಅಚಲ ಹಾಗೂ ಸನಾತನನೂ ಆಗಿರುತ್ತಾನೆ.</p>
  </div>
  <div>
    <p>ವೇದಾಂತಪ್ರತಿಪಾದ್ಯ ಆತ್ಮನಿಗೆ ಒಂಬತ್ತು ಲಕ್ಷಣಗಳನ್ನು ತಿಳಿಸಿದೆ.</p>
  </div>
  <div>
    <p>೧.</p>
  </div>
  <div>
    <p><strong>ಅಚ್ಛೇದ್ಯನು</strong>—ಯಾವ ಶಸ್ತ್ರಗಳಿಂದಲೂ ಕತ್ತರಿಸಲ್ಪಡದ ಸ್ವಭಾವದವನು; ಏಕೆಂದರೆ ಆತ್ಮನಿಗೆ ಅವಯವಗಳೇ ಇರುವುದಿಲ್ಲ.</p>
  </div>
  <div>
    <p>೨.</p>
  </div>
  <div>
    <p><strong>ಅದಾಹ್ಯನು</strong>—ಬೆಂಕಿಯಿಂದ ಸುಡಲ್ಪಡದಿರುವವನು.</p>
  </div>
  <div>
    <p>೩.</p>
  </div>
  <div>
    <p><strong>ಅಕ್ಲೇದ್ಯನು</strong>—ನೀರಿನಿಂದ ಒದ್ದೆ ಮಾಡಲ್ಪಡದಿರುವವನು. ಏಕೆಂದರೆ ಆತ್ಮನಿಗೆ ಅಂಶವಾಗಲಿ, ಭಾಗಗಳಾಗಲಿ ಇರುವುದಿಲ್ಲ.</p>
  </div>
  <div>
    <p>೪.</p>
  </div>
  <div>
    <p><strong>ಅಶೋಷ್ಯನು</strong>—ಗಾಳಿಯಿಂದ ಅಥವಾ ಬಿಸಿಲಿನಿಂದ ಆತ್ಮನು ಒಣಗಿಸಲ್ಪಡದವನು; ಏಕೆಂದರೆ ಆತ್ಮನು ನಿರಂಶನಾಗಿರುತ್ತಾನೆ.</p>
  </div>
  <div>
    <p>೫.</p>
  </div>
  <div>
    <p><strong>ನಿತ್ಯನು</strong>—ಆತ್ಮನು ಎಂದೆಂದಿಗೂ ನಾಶವಾಗದವನು; ಏಕೆಂದರೆ ಆತ್ಮನು ದೇಶಕಾಲವಸ್ತುಗಳಿಂದ ಪರಿಚ್ಛಿನ್ನನಲ್ಲ.</p>
  </div>
  <div>
    <p>೬.</p>
  </div>
  <div>
    <p><strong>ಸರ್ವಗತನು</strong>—ಸರ್ವವನ್ನೂ ವ್ಯಾಪಿಸಿಕೊಂಡು, ಆಕಾಶಕ್ಕೂ ಕಾರಣನಾಗಿರುವುದರಿಂದ ಆತ್ಮನು ಸರ್ವವ್ಯಾಪಕನಾಗಿರುತ್ತಾನೆ.</p>
  </div>
  <div>
    <p>೭.</p>
  </div>
  <div>
    <p><strong>ಸ್ಥಾಣುವು</strong>—ಮೋಟುಮರದಂತೆ ಅಲುಗದೇ ಸ್ಥಿರವಾಗಿರುವವನು.</p>
  </div>
  <div>
    <p>೮.</p>
  </div>
  <div>
    <p><strong>ಅಚಲನು</strong>—ಆತ್ಮನು ವಿಕಾರಗಳಿಲ್ಲದವನು.</p>
  </div>
  <div>
    <p>೯.</p>
  </div>
  <div>
    <p><strong>ಸನಾತನನು</strong>—ಜನ್ಮ ಮರಣಾದಿವಿಕಾರರಹಿತನೇ ಆತ್ಮನು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಪರಮವೇದ್ಯಾಯ ವಾಸುದೇವಾಯ ನಮಃ॥</div>
  <div>ಅಕ್ಷರಂ ಪರಮಂ ವೇದ್ಯಂ ವಿಶ್ವಸ್ಯ ಪರಮಾಶ್ರಯಮ್।<br/>ಶ್ರೀಕೃಷ್ಣಃ ಪರಮಂ ತತ್ತ್ವಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಶ್ರೀಕೃಷ್ಣನೆಂಬ ಪರತತ್ತ್ವವೇ ಅಕ್ಷರವೂ, ಪರಮ ವೇದ್ಯವೂ, ಜಗತ್ತಿಗೆ ಪರಮಾಶ್ರಯವೂ ಆಗಿರುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೨೧</p>
  </div>
  <div>
    <p>೨೬೫. ಪರತತ್ತ್ವವೇ ಶ್ರೀಕೃಷ್ಣ</p>
  </div>
  <div>ತ್ವಮಕ್ಷರಂ ಪರಮಂ ವೇದಿತವ್ಯಂ<br/> ತ್ವಮಸ್ಯ ವಿಶ್ವಸ್ಯ ಪರಂ ನಿಧಾನಮ್।<br/>ತ್ವಮವ್ಯಯಃ ಶಾಶ್ವತಧರ್ಮಗೋಪ್ತಾ<br/> ಸನಾತನಸ್ತ್ವಂ ಪುರುಷೋ ಮತೋ ಮೇ॥</div>
  <div>
    <p>ಭಗವದ್ಗೀತಾ ೧೧-೧೮</p>
  </div>
  <div>
    <p>ಭಗವಂತನೆ, ನೀನೇ ಅಕ್ಷರವಾಗಿದ್ದೀಯೆ, ನೀನೇ ಪರಮವಾದ ವೇದ್ಯನೂ, ಈ ವಿಶ್ವಕ್ಕೆ ಶ್ರೇಷ್ಠವಾದ ನಿಧಾನವೂ, ಅವ್ಯಯವೂ ಶಾಶ್ವತ ಧರ್ಮವನ್ನು ಕಾಪಾಡುವವನೂ ಸನಾತನನಾದ ಪುರುಷನೂ ಆಗಿರುತ್ತೀಯೆ ಎಂದೇ ನನ್ನ ನಿಶ್ಚಿತವಾದ ಮತವು.</p>
    <p>ವಿಶ್ವರೂಪವನ್ನು ಕಂಡಬಳಿಕ, ಶ್ರೀಕೃಷ್ಣನ ಪರಮಾರ್ಥಸ್ವರೂಪವನ್ನು ಅರಿತಮೇಲೆ ಅರ್ಜುನನ ಹೃದಯಾಂತರಾಳದ ಮಾತಿದು. ಶ್ರೀಕೃಷ್ಣನನ್ನು ಆರು ಗುಣಗಳಿಂದ ಅರ್ಜುನನು ಇಲ್ಲಿ ಸ್ತುತಿಸುತ್ತಿದ್ದಾನೆ:</p>
  </div>
  <div>
    <p>೧.</p>
  </div>
  <div>
    <p><strong>ಅಕ್ಷರಂ</strong>—<strong>ನ ಕ್ಷರತಿ ಇತಿ ಅಕ್ಷರಮ್</strong>, ನೀನು ನಾಶವಿಲ್ಲದವನು.</p>
  </div>
  <div>
    <p>೨.</p>
  </div>
  <div>
    <p><strong>ಪರಮಂ ವೇದಿತವ್ಯಮ್</strong>—ವೇದಶಾಸ್ತ್ರಪುರಾಣಗಳಿಂದ ತಿಳಿಸಲ್ಪಡುತ್ತಿರುವ ಶ್ರೇಷ್ಠನಾದ ಏಕೈಕ ವೇದ್ಯನಾದ ಭಗವಂತನೇ ನೀನು.</p>
  </div>
  <div>
    <p>೩.</p>
  </div>
  <div>
    <p><strong>ಪರಂ ನಿಧಾನಂ</strong>—ಶ್ರೇಷ್ಠವಾದ ಗತಿ, ಉತ್ತಮವಾದ ಆಶ್ರಯ.</p>
  </div>
  <div>
    <p>೪.</p>
  </div>
  <div>
    <p><strong>ಅವ್ಯಯಃ</strong>—<strong>ನ ವ್ಯೇತಿ ಇತಿ ಅವ್ಯಯಃ</strong>, ನಾಶವಿಲ್ಲದ ಪರತತ್ತ್ವ.</p>
  </div>
  <div>
    <p>೫.</p>
  </div>
  <div>
    <p><strong>ಶಾಶ್ವತಧರ್ಮಗೋಪ್ತಾ</strong>—ಧರ್ಮವನ್ನು ಕಾಪಾಡುವವನು.</p>
  </div>
  <div>
    <p>೬.</p>
  </div>
  <div>
    <p><strong>ಸನಾತನ ಪುರುಷನು</strong>—ಅನಂತನಾದ ಪರಿಪೂರ್ಣನಾದ ಆತ್ಮನು.</p>
  </div>
  <div>
    <strong>ಶ್ರೀಕೃಷ್ಣಪರಮಾತ್ಮನು ಇಂಥ ಪರಬ್ರಹ್ಮವೇ ಆಗಿರುತ್ತಾನೆ.</strong>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕಾರ್ಪಣ್ಯವಿದೂರಾಯ ವಾಸುದೇವಾಯ ನಮಃ॥</div>
  <div>ಕಾಮ್ಯಕರ್ಮಾಣಿ ಸಂತ್ಯಜ್ಯ ಕರ್ಮಯೋಗಪರೋ ಭವೇತ್।<br/>ಕರ್ಮಯೋಗೇನ ಸಿದ್ಧಿಃ ಸ್ಯಾತ್ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p> ಕಾಮ್ಯಕರ್ಮಗಳನ್ನು ಬಿಟ್ಟು ಸಾಧಕನು ಕರ್ಮಯೋಗನಿರತನಾಗಬೇಕು. ಕರ್ಮಯೋಗದಿಂದ ಚಿತ್ತಶುದ್ಧಿ, ಅನಂತರ ಮೋಕ್ಷಸಿದ್ಧಿಯಾಗುತ್ತದೆ.</p>
  </div>
  <div>
    <p>ಸೆಪ್ಟೆಂಬರ್ ೨೨</p>
  </div>
  <div>
    <p>೨೬೬. ಎರಡಕ್ಕೂ ಅಜಗಜಾಂತರ</p>
  </div>
  <div>ದೂರೇಣ ಹ್ಯವರಂ ಕರ್ಮ ಬುದ್ಧಿಯೋಗಾದ್ಧನಂಜಯ।<br/>ಬುದ್ಧೌ ಶರಣಮನ್ವಿಚ್ಛ ಕೃಪಣಾಃ ಫಲಹೇತವಃ॥</div>
  <div>
    <p>ಭಗವದ್ಗೀತಾ ೨-೪೯</p>
  </div>
  <div><p>ಧನಂಜಯನೆ, ಸಮತ್ವಬುದ್ಧಿಯಿಂದ ಕೂಡಿದ ಕರ್ಮಯೋಗಕ್ಕಿಂತ ಕಾಮ್ಯಕರ್ಮಗಳು ತುಂಬಾ ದೂರದಲ್ಲಿರುತ್ತವೆ. ಆದ್ದರಿಂದ ಸಮತ್ವಬುದ್ಧಿಯನ್ನೇ ನೀನು ಆಶ್ರಯಿಸು. ಏಕೆಂದರೆ ಕರ್ಮಫಲಗಳಿಗೆ ದಾಸರಾಗಿರುವವರು ಕೃಪಣರೇ.</p>ಕಾಮಗಳನ್ನು ಪೂರೈಸಿಕೊಳ್ಳುವುದಕ್ಕಾಗಿ ಮಾಡುವ ಕರ್ಮಗಳು <strong>ಕಾಮ್ಯಗಳು</strong>. ಕಾಮಗಳಿಗಾಗಿಯೇ ಹೊರಟಿರುವ ಕರ್ಮಗಳಿವು. ಪ್ರಾರಂಭದಲ್ಲಿಯೂ ಮಧ್ಯದಲ್ಲಿಯೂ ಅಂತದಲ್ಲಿಯೂ ಕಾಮ್ಯಕರ್ಮಗಳಲ್ಲಿ ಕಾಮಗಳೇ ತುಂಬಿರುತ್ತವೆ. ಕಾಮಗಳೇ ಕಾಮ್ಯಕರ್ಮಗಳಿಗೆ ಮೂಲ!</div>
  <div/>
  <div>
    <p>ಕರ್ಮಯೋಗದಲ್ಲಿ ಚಿತ್ತಶುದ್ಧಿಯೇ ಗುರಿ. ಸಮತ್ವಬುದ್ಧಿಯಿಂದ ಮಾಡುವುದೇ ಕರ್ಮಯೋಗ. ಈ <strong>ಕರ್ಮಯೋಗಕ್ಕೂ </strong>ಆ <strong>ಕಾಮ್ಯಕರ್ಮಗಳಿಗೂ ಅಜಗಜ ಅಂತರ</strong>ವಿದೆ. ಅಧ್ಯಾತ್ಮಸಾಧಕರು ಚಿತ್ತಶುದ್ಧಿಗಾಗಿ ಕರ್ಮಯೋಗವನ್ನು ಮಾತ್ರ ಮಾಡಬೇಕೇ ಹೊರತು ಕಾಮ್ಯಕರ್ಮಗಳನ್ನಲ್ಲ. ಕಾಮ್ಯಕರ್ಮಗಳು ಜನ್ಮಕ್ಕೆ ಹೇತುವಾಗಿ ಸಂಸಾರಬಂಧನಕ್ಕೆ ಕಾರಣವಾಗುತ್ತವೆ. ಕರ್ಮಯೋಗವು ಚಿತ್ತಶುದ್ಧಿ, ಆತ್ಮಜ್ಞಾನದ ಮೂಲಕ ಮುಕ್ತಿಗೆ ಸಾಧನವಾಗುತ್ತದೆ. ಅನಿತ್ಯವಾದ ಅಲ್ಪಫಲಗಳಿಗಾಗಿ ಶ್ರಮಪಡುವವರು ಕೃಪಣರೇ ಆಗಿಬಿಡುತ್ತಾರೆ. ಕೃಪಣರೆಂದರೆ ವಿವೇಕಿಗಳಲ್ಲದ ದಡ್ಡರು. ಆದ್ದರಿಂದ ಅಧ್ಯಾತ್ಮಸಾಧಕರು ಹೀಗೆ ಕೃಪಣರಾಗಬಾರದು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸಮಾಹಿತಾಯ ವಾಸುದೇವಾಯ ನಮಃ॥</div>
  <div>ವಿಷಯೇಭ್ಯಃ ಪರಾವೃತ್ತಮ್ ಆತ್ಮನ್ಯೇವ ಸಮಾಹಿತಮ್।<br/>ಯದಾ ಮನಸ್ತದಾ ಯೋಗಃ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಮನಸ್ಸು ಯಾವಾಗ ಬಾಹ್ಯವಿಷಯಗಳಿಂದ ಹಿಂತಿರುಗಿ ಆತ್ಮನಲ್ಲಿಯೇ ನೆಲೆಗೊಳ್ಳುತ್ತದೆಯೋ, ಆಗಲೇ ಯೋಗವು ದಕ್ಕಿದಂತೆ.</p>
  </div>
  <div>
    <p>ಸೆಪ್ಟೆಂಬರ್ ೨೩</p>
  </div>
  <div>
    <p>೨೬೭. ಯೋಗಿಯ ಲಕ್ಷಣವಿದು</p>
  </div>
  <div>ಶ್ರುತಿವಿಪ್ರತಿಪನ್ನಾ ತೇ ಯದಾ ಸ್ಥಾಸ್ಯತಿ ನಿಶ್ಚಲಾ।<br/>ಸಮಾಧಾವಚಲಾ ಬುದ್ಧಿಃ ತದಾ ಯೋಗಮವಾಪ್ಸ್ಯಸಿ॥</div>
  <div>
    <p>ಭಗವದ್ಗೀತಾ ೨-೫೩</p>
  </div>
  <div><p>ಅರ್ಜುನನೆ, ಶ್ರುತಿವಿಪ್ರತಿಪನ್ನವಾದ ನಿನ್ನ ಬುದ್ಧಿಯು ಅಚಲವಾಗಿ ಸಮಾಧಿಯಲ್ಲಿ ನಿಂತಾಗ, ನೀನು ಯೋಗವನ್ನು ಹೊಂದುತ್ತೀಯೆ.</p>ಸಾಧಕನು ವಿವೇಕಪ್ರಜ್ಞೆಯನ್ನು ಯಾವಾಗ ಹೊಂದುತ್ತಾನೆ? ಎಂಬ ಪ್ರಶ್ನೆಗೆ ಇಲ್ಲಿ ಉತ್ತರವಿದೆ: ಶ್ರುತಿವಿಪ್ರತಿಪನ್ನವಾದ ಬುದ್ಧಿಯು ಶಾಂತವಾಗಿ ಸಮಾಧಿಯಲ್ಲಿ ನಿಂತಾಗ ವಿವೇಕಪ್ರಜ್ಞೆಯು ಲಭಿಸುತ್ತದೆ. ಶ್ರುತಿಗಳಲ್ಲಿ ಎಂದರೆ ವೇದಶಾಸ್ತ್ರ ಪುರಾಣಗಳಲ್ಲಿ ಹೇಳಿರುವ ಸಾಧನಫಲಗಳ ವಿಷಯಗಳನ್ನೇ ಮತ್ತೆ ಮತ್ತೆ ಶ್ರವಣಮಾಡುತ್ತಿರುವುದರಿಂದ ಸಾಧಕರ ಬುದ್ಧಿಯು ವಿಪ್ರತಿಪನ್ನವಾಗಿಬಿಟ್ಟಿರುತ್ತದೆ. ನಾನಾಫಲಗಳನ್ನು ಕೇಳುವಾಗ ಸಹಜವಾಗಿ ಬುದ್ಧಿಗೆ ವಿಕ್ಷೇಪವಾಗಿಬಿಡುತ್ತದೆ. ಈ ಫಲಕ್ಕಾಗಿ ಇದನ್ನು ಮಾಡೋಣವೆ? ಅಥವಾ ಆ ಫಲಕ್ಕಾಗಿ ಅದನ್ನು ಮಾಡೋಣವೆ? ಯಾವುದು ಉತ್ತಮವಾದ ಫಲ? ಇದೋ ಅಥವಾ ಅದೋ? ಎಂದೆಲ್ಲ ಬುದ್ಧಿಗೆ ಭ್ರಮಣವಾಗಿ ಬಿಡುತ್ತದೆ. ಇದೇ ವಿಕ್ಷೇಪವು.</div>
  <div/>
  <div>
    <p>ಇಂಥ ವಿಕ್ಷೇಪವು ತೊಲಗಿ ಆ ಬುದ್ಧಿಯು ಆಯಾ ಫಲಗಳಲ್ಲಿನ ಆಶೆಯಿಂದ ದೂರವಾಗಿ ಆತ್ಮನಲ್ಲಿಯೇ ನಿಷ್ಠವಾದಾಗ ವಿವೇಕಪ್ರಜ್ಞೆಯು ಲಭಿಸಿದಂತಾಗುತ್ತದೆ. ಇದೇ ನಿಜವಾದ ಯೋಗವು. ಸಾಧಕರು ಮೊಟ್ಟಮೊದಲಿಗೆ ಕಾಮ್ಯಕರ್ಮಗಳನ್ನು ದೂರಮಾಡಿಕೊಂಡು ಕರ್ಮಯೋಗವನ್ನು ಮಾಡುವ ಸದಭ್ಯಾಸವನ್ನು ಮಾಡಿಕೊಳ್ಳಬೇಕು ಎಂದರ್ಥ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ತಾಮಸಸುಖವಿದೂರಾಯ ವಾಸುದೇವಾಯ ನಮಃ॥</div>
  <div>ನಿದ್ರಾಲಸ್ಯಪ್ರಮಾದೋತ್ಥಮ್ ಅವಿದ್ಯಾಭ್ರಾಂತಿಹೇತುಕಮ್।<br/>ತಾಮಸಂ ತತ್ ಸುಖಂ ಪ್ರೋಕ್ತಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಅವಿದ್ಯಾಭ್ರಾಂತಿಯನ್ನುಂಟುಮಾಡುವ, ನಿದ್ರಾ ಆಲಸ್ಯ ಪ್ರಮಾದಗಳಿಂದುಂಟಾದ ಸುಖವನ್ನು <strong>ತಾಮಸ</strong>ವೆಂದು ಕರೆಯುತ್ತಾರೆ.</p>
  </div>
  <div>
    <p>ಸೆಪ್ಟೆಂಬರ್ ೨೪</p>
  </div>
  <div>
    <p>೨೬೮. ತಾಮಸ ಸುಖವಿದು</p>
  </div>
  <div>ಯದಗ್ರೇ ಚಾನುಬಂಧೇ ಚ ಸುಖಂ ಮೋಹನಮಾತ್ಮನಃ।<br/>ನಿದ್ರಾಲಸ್ಯಪ್ರಮಾದೋತ್ಥಂ ತತ್ತಾಮಸಮುದಾಹೃತಮ್॥</div>
  <div>
    <p>ಭಗವದ್ಗೀತಾ ೧೮-೩೯</p>
  </div>
  <div>
    <p>ಪ್ರಾರಂಭದಲ್ಲಿಯೂ ಕೊನೆಯಲ್ಲಿಯೂ ತನಗೆ ಮೋಹವನ್ನೇ ಉಂಟುಮಾಡುವ, ನಿದ್ರಾ ಆಲಸ್ಯ ಪ್ರಮಾದಗಳಿಂದ ಉಂಟಾದ, ಸುಖವನ್ನು <strong>ತಾಮಸ ಸುಖ</strong>ವೆಂದು ಕರೆಯಲಾಗಿದೆ.</p>
    <p>ಇದು <strong>ತಾಮಸ ಸುಖ</strong>ದ ಹಣೆಬರಹ. ಇದು ಪ್ರಾರಂಭದಲ್ಲಿಯೂ ಕೊನೆಯಲ್ಲಿಯೂ ಮೋಹವನ್ನು ಉಂಟುಮಾಡುವ ಸುಖ. ಮೋಹವೆಂದರೆ ಮಂಕುಬೂದಿತನ. ಈ ತಾಮಸ ಸುಖವು ನಿದ್ರೆಯಿಂದಲೂ ಆಲಸ್ಯದಿಂದಲೂ ಪ್ರಮಾದದಿಂದಲೂ ಉಂಟಾಗುತ್ತದೆ.</p>
    <p>೧. <strong>ನಿದ್ರೋತ್ಥಂ</strong>—ನಿದ್ರೆಯಿಂದ ಉಂಟಾದದ್ದು. ಛಳಿಗಾಲದಲ್ಲಿ ಬೆಳಗ್ಗೆ ಸಮಯದಲ್ಲಿ ಏಳಬೇಕೆಂದರೆ ನಿದ್ರೆಯು ಜೋರಾಗಿರುತ್ತದೆ. ಊಟವಾದ ಮೇಲೆ ಹೊಟ್ಟೆಭಾರದಿಂದ ಸುಖನಿದ್ರೆ ಬಂದಾಗ ಏಳಬೇಕೆಂದರೆ ಆಗಲಾರದು. ಇದರಿಂದುಂಟಾಗುವ ಸುಖವೇ <strong>ತಾಮಸ</strong>.</p>
    <p>೨. <strong>ಆಲಸ್ಯೋತ್ಥಂ</strong>—ಆಲಸ್ಯವೆಂದರೆ ಸೋಮಾರಿತನ. ಯಾವುದೇ ಕೆಲಸವನ್ನು ‘ನಿಧಾನವಾಗಿ ಮಾಡಿದರಾಯಿತು’ ಎಂಬ ಭಾವನೆ. ಆ ಸಮಯದಲ್ಲಿ ಆಗುವ ಸುಖವೇ <strong>ತಾಮಸ</strong>.</p>
    <p>೩. <strong>ಪ್ರಮಾದೋತ್ಥಂ</strong>—ಎಂದರೆ <strong>ಪ್ರಮಾದೋಽನವಧಾನತಾ</strong>, ಎಂದು ಅಮರ ಕೋಶ. ಪ್ರಮಾದವೆಂದರೆ ಏಕಾಗ್ರತೆ ಹಾಗೂ ಶ್ರದ್ಧೆ ಇಲ್ಲದಿರುವಿಕೆ. ಪ್ರಮಾದದಿಂದ ಹುಟ್ಟಿದ ಸುಖ <strong>ತಾಮಸ</strong>. ಇದು ತ್ಯಾಜ್ಯವು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಕ್ಷೇತ್ರವೈಶಾಲ್ಯವಿದೇ ವಾಸುದೇವಾಯ ನಮಃ॥</div>
  <div>ಇಚ್ಛಾ ದ್ವೇಷಃ ಸುಖಂ ದುಃಖಂ ಸಂಘಾತಶ್ಚೇತನಾ ಧೃತಿಃ।<br/>ವಿಜ್ಞೇಯಂ ಕ್ಷೇತ್ರಮಿತ್ಯೇವ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಇಚ್ಛಾ, ದ್ವೇಷ, ಸುಖ, ದುಃಖ, ಸಂಘಾತ, ಚೇತನಾ, ಧೃತಿ, ಇದೆಲ್ಲವನ್ನೂ ಕ್ಷೇತ್ರ ಎಂದೇ ತಿಳಿಯಬೇಕು.</p>
  </div>
  <div>
    <p>ಸೆಪ್ಟೆಂಬರ್ ೨೫</p>
  </div>
  <div>
    <p>೨೬೯. ಇದೆಲ್ಲವೂ ಕ್ಷೇತ್ರವೇ</p>
  </div>
  <div>ಇಚ್ಛಾ ದ್ವೇಷಃ ಸುಖಂ ದುಃಖಂ ಸಂಘಾತಶ್ಚೇತನಾ ಧೃತಿಃ।<br/>ಏತತ್ ಕ್ಷೇತ್ರಂ ಸಮಾಸೇನ ಸವಿಕಾರಮುದಾಹೃತಮ್॥</div>
  <div>
    <p>ಭಗವದ್ಗೀತಾ ೧೩-೬</p>
  </div>
  <div><p>ಇಚ್ಛಾ, ದ್ವೇಷ, ಸುಖ, ದುಃಖ, ಸಂಘಾತ, ಚೇತನಾ, ಧೃತಿ—ಇವು ಏಳೂ ಕ್ಷೇತ್ರಗಳೇ ಆಗಿವೆ. ವಿಕಾರಸಹಿತವಾದುದೆಲ್ಲವೂ ಕ್ಷೇತ್ರಗಳೇ.</p>ವೈಶೇಷಿಕದರ್ಶನದವರು ಆತ್ಮನ ಗುಣಗಳೆಂದು ಯಾವುದನ್ನು ಹೇಳುತ್ತಾರೆಯೋ, ಅವೆಲ್ಲವೂ ಕ್ಷೇತ್ರಧರ್ಮಗಳೇ ಆಗಿರುತ್ತವೆ.</div>
  <div/>
  <div/>
  <div>
    <p>೧.</p>
  </div>
  <div>
    <p><strong>ಇಚ್ಛಾ</strong>—ಆಶೆ, ವಸ್ತುಗಳನ್ನು ಹೊಂದಬೇಕು, ಅನುಭವಿಸಬೇಕೆಂಬ ಆಶೆಯೇ ಇಚ್ಛೆಯು. ಇದೂ ಕ್ಷೇತ್ರವೇ ಆಗಿದೆ.</p>
  </div>
  <div>
    <p>೨.</p>
  </div>
  <div>
    <p><strong>ದ್ವೇಷ</strong>—ಇದು ಕೆಟ್ಟವಸ್ತು, ಇದು ನನಗೆ ದುಃಖಕ್ಕೆ ಕಾರಣವಾದ್ದರಿಂದ ನನಗೆ ಇದು ಬೇಡ ಎಂಬ ಬುದ್ಧಿ.</p>
  </div>
  <div>
    <p>೩.</p>
  </div>
  <div>
    <p><strong>ಸುಖ</strong>—ಅನುಕೂಲವಾದ, ಪ್ರಿಯವಾದ ಇಷ್ಟವಾದ ವಸ್ತುಗಳನ್ನು ಅನುಭವಿಸುವಾಗ ಆಗುವ ಆನಂದವೇ ಸುಖ.</p>
  </div>
  <div>
    <p>೪.</p>
  </div>
  <div>
    <p><strong>ದುಃಖ</strong>—ತನಗೆ ಬೇಡವಾದ, ಅನಿಷ್ಟವಾದ, ಅಪ್ರಿಯವಾದ ವಸ್ತುಗಳು ಬಂದೊದಗಿದಾಗ ಉಂಟಾಗುವ ಖೇದ.</p>
  </div>
  <div>
    <p>೫.</p>
  </div>
  <div>
    <p><strong>ಸಂಘಾತ</strong>—ದೇಹ, ಇಂದ್ರಿಯ, ಮನಸ್ಸು, ಬುದ್ಧಿ , ಚಿತ್ತ , ಅಹಂಕಾರ, ಪ್ರಾಣ—ಇವುಗಳ ಸಮೂಹ.</p>
  </div>
  <div>
    <p>೬.</p>
  </div>
  <div>
    <p><strong>ಚೇತನಾ</strong>—ಈ ಸಂಘಾತದಲ್ಲಿ ತೋರಿಕೊಳ್ಳುವ ಚೈತನ್ಯ.</p>
  </div>
  <div>
    <p>೭.</p>
  </div>
  <div>
    <p><strong>ಧೃತಿ</strong>—ಮನಸ್ಸಿನಲ್ಲಿ ಉಂಟಾಗುವ ಧೈರ್ಯ. ಇದೆಲ್ಲವೂ ಕ್ಷೇತ್ರವೇ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಧೃತಿಸಾರಾಯ ವಾಸುದೇವಾಯ ನಮಃ॥</div>
  <div>ಶರೀರೇಂದ್ರಿಯಸಂಘಾತಂ ಸ್ಥಿರಂ ಯಾ ಧರತೇ ಭೃಶಮ್।<br/>ಧೃತಿಃ ಸಾ <strong>ಸಾತ್ತ್ವಿಕೀ</strong> ಪ್ರೋಕ್ತಾ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಯಾವ ಧೃತಿಯು ಶರೀರೇಂದ್ರಿಯ ಸಂಘಾತವನ್ನು ಸ್ಥಿರವಾಗಿರುವಂತೆ ಸದಾ ಧರಿಸುತ್ತದೆಯೋ ಅದೇ <strong>ಸಾತ್ತ್ವಿಕಧೃತಿ</strong>ಯು.</p>
  </div>
  <div>
    <p>ಸೆಪ್ಟೆಂಬರ್ ೨೬</p>
  </div>
  <div>
    <p>೨೭೦. ಸಾತ್ತ್ವಿಕಧೃತಿಯಿದು</p>
  </div>
  <div>ಧೃತ್ಯಾ ಯಯಾ ಧಾರಯತೇ ಮನಃಪ್ರಾಣೇಂದ್ರಿಯಕ್ರಿಯಾಃ।<br/>ಯೋಗೇನಾವ್ಯಭಿಚಾರಿಣ್ಯಾ ಧೃತಿಃ ಸಾ ಪಾರ್ಥ ಸಾತ್ತ್ವಿಕೀ॥</div>
  <div>
    <p>ಭಗವದ್ಗೀತಾ ೧೮-೩೩</p>
  </div>
  <div>
    <p>ಪಾರ್ಥನೆ, ಯಾವ ಅವ್ಯಭಿಚಾರಿಣಿಯಾದ ಧೃತಿಯಿಂದ ಮನಃ ಪ್ರಾಣೇಂದ್ರಿಯ ಕ್ರಿಯೆಗಳೆಲ್ಲವನ್ನೂ ಸಾಧಕನು ಯೋಗದ ಬಲದಿಂದ ಧರಿಸಿಕೊಳ್ಳಬಲ್ಲನೋ, ಅದಕ್ಕೇ <strong>ಸಾತ್ತ್ವಿಕಧೃತಿ</strong> ಎಂದು ಹೆಸರು.</p>
  </div>
  <div>
    <p>ಧೃತಿಯೆಂದರೆ ಧೈರ್ಯ. ಧರಿಸಿಕೊಳ್ಳುವ ಸ್ಥೈರ್ಯ. ಇದೊಂದು ಮಾನಸಿಕ ಗುಣ. ಪ್ರತಿಯೊಬ್ಬ ಮನುಷ್ಯನ ದಿನನಿತ್ಯ ಜೀವನದಲ್ಲಿಯೂ ಏರುಪೇರುಗಳು ಆಗುತ್ತಲೇ ಇರುತ್ತವೆಯಲ್ಲವೆ? ಇಷ್ಟಬಂದಾಗ ಏರುವುದೂ ಕಷ್ಟಬಂದಾಗ ಕುಗ್ಗುವುದೂ ಸಹಜವೇ ಆಗಿರುತ್ತದೆ. ಆದರೆ ಸಾಧಕನು ಎಂಥಾ ಕಷ್ಟ ಸಂದರ್ಭದಲ್ಲಿಯೂ ತನ್ನ ಆಧ್ಯಾತ್ಮಿಕ ಸಾಧನೆಗಳಿಂದ ಕುಗ್ಗದೇ, ವಿವೇಕದಿಂದ, ಯೋಗದಿಂದ ಧೈರ್ಯವಾಗಿ ನಿಂತಿರುತ್ತಾನಲ್ಲವೆ? ಅದೇ <strong>ಸಾತ್ತ್ವಿಕವಾದ ಧೃತಿಯು</strong>.</p>
  </div>
  <div>
    <p>ಅಡ್ಡದಾರಿಗೆ ಹೋಗದಂತೆ ಅನಾಚಾರ ದುರಾಚಾರಗಳಿಂದ ತನ್ನ ಶರೀರೇಂದ್ರಿಯ ಮನಃ ಪ್ರಾಣಗಳನ್ನು ಸಂಯಮನಮಾಡಿಕೊಳ್ಳುವ ವಿವೇಕದ ಬಲವನ್ನೇ ಇಲ್ಲಿ ಧೃತಿಯೆಂದು ಕರೆದಿದೆ. ಮನುಷ್ಯನಿಗೆ ಸಹಜವಾಗಿಯೇ ಶಾಸ್ತ್ರಕ್ಕೆ ವಿರುದ್ಧವಾದ ಮಾರ್ಗದಲ್ಲಿ ತೊಡಗುವ ಸ್ವಭಾವವಿರುತ್ತದೆ. ಆದರೆ ಸಾಧಕನು ಇದಕ್ಕೆ ಅವಕಾಶವನ್ನು ಕೊಡದಂತೆ ಎಚ್ಚರಿಕೆಯಿಂದ ನೋಡಿಕೊಳ್ಳಬೇಕು. ಇದಕ್ಕೊಂದು ವಿವೇಕದ, ಯೋಗದ ಬಲವು ಬೇಕಲ್ಲವೆ? ಅದೇ <strong>ಸಾತ್ತ್ವಿಕವಾದ ಧೃತಿಯು</strong>. ಈ ಧೃತಿಯು ಎಲ್ಲ ಅಧ್ಯಾತ್ಮಸಾಧಕರುಗಳಿಗೂ ಅವಶ್ಯವಾಗಿ ಬೇಕೇ ಬೇಕು.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಬ್ರಹ್ಮಾತ್ಮಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಬ್ರಹ್ಮಾತ್ಮಾನೋ ಬ್ರಹ್ಮಪರಾ ಬ್ರಹ್ಮಿಷ್ಠಾಃ ಬ್ರಹ್ಮಬುದ್ಧಯಃ।<br/>ಗಚ್ಛಂತಿ ಪರಮಂ ಬ್ರಹ್ಮ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಬ್ರಹ್ಮಾತ್ಮರೂ ಬ್ರಹ್ಮಪರರೂ ಬ್ರಹ್ಮಬುದ್ಧಿಗಳೂ ಆದ ಬ್ರಹ್ಮಿಷ್ಠರುಗಳು ಪರಮಬ್ರಹ್ಮವನ್ನೇ ಹೊಂದುತ್ತಾರೆ.</p>
  </div>
  <div>
    <p>ಸೆಪ್ಟೆಂಬರ್ ೨೭</p>
  </div>
  <div>
    <p>೨೭೧. ಬ್ರಹ್ಮಿಷ್ಠರಿಗೆ ಮುಕ್ತಿ</p>
  </div>
  <div> ತದ್ಬುದ್ಧಯಸ್ತದಾತ್ಮಾನಃ ತನ್ನಿಷ್ಠಾಸ್ತತ್ಪರಾಯಣಾಃ।<br/> ಗಚ್ಛಂತ್ಯಪುನರಾವೃತ್ತಿಂ ಜ್ಞಾನನಿರ್ಧೂತಕಲ್ಮಷಾಃ॥</div>
  <div>
    <p>ಭಗವದ್ಗೀತಾ ೫-೧೭</p>
  </div>
  <div><p>ಬ್ರಹ್ಮಬುದ್ಧಿಯುಳ್ಳವರೂ ಬ್ರಹ್ಮಾತ್ಮರೂ ಬ್ರಹ್ಮನಿಷ್ಠರೂ ಬ್ರಹ್ಮಪರಾಯಣರೂ ಆಗಿರುವ ಬ್ರಹ್ಮಜ್ಞಾನಿಗಳು ಜ್ಞಾನನಿರ್ಧೂತಕಲ್ಮಷರಾಗಿ ಅಪುನರಾವೃತ್ತಿಯನ್ನು ಎಂದರೆ ಮೋಕ್ಷವನ್ನು ಹೊಂದಿಬಿಡುತ್ತಾರೆ.</p>ಈ ಶ್ಲೋಕದಲ್ಲಿ ಬ್ರಹ್ಮಿಷ್ಠರ ಐದು ಲಕ್ಷಣಗಳನ್ನು ಹೇಳಿರುತ್ತದೆ.</div>
  <div/>
  <div>
    <p>೧.</p>
  </div>
  <div>
    <p><strong>ತದ್ಬುದ್ಧಯಃ</strong>—ತತ್ ಎಂದರೆ ಪರಬ್ರಹ್ಮ. ಅದರಲ್ಲಿಯೇ ಬುದ್ಧಿಯುಳ್ಳವರು. ಯಾವಾಗಲೂ ಬ್ರಹ್ಮಚಿಂತನಪರರಾಗಿರುವವರು.</p>
  </div>
  <div>
    <p>೨.</p>
  </div>
  <div>
    <p><strong>ತದಾತ್ಮಾನಃ</strong>—ಆ ಪರಬ್ರಹ್ಮವೇ ತಮ್ಮ ಪರಮಾರ್ಥವಾದ ಆತ್ಮ ಸ್ವರೂಪವು ಎಂಬುದನ್ನು ವಿವೇಕದಿಂದ ತಿಳಿದಿರುವವರು.</p>
  </div>
  <div>
    <p>೩.</p>
  </div>
  <div>
    <p><strong>ತನ್ನಿಷ್ಠಾಃ</strong>—ಆ ಪರಬ್ರಹ್ಮದಲ್ಲಿಯೇ ಸದಾ ನೆಲೆಗೊಂಡಿರುವವರು. ಪರಬ್ರಹ್ಮವೇ ತಾವೆಂದು ನಿಶ್ಚಿತವಾಗಿ ತಿಳಿದಿರುವವರು.</p>
  </div>
  <div>
    <p>೪.</p>
  </div>
  <div>
    <p><strong>ತತ್ಪರಾಯಣಾಃ</strong>—ಆ ಪರಬ್ರಹ್ಮವೇ ತಮಗೆ ಪರಮ ಗತಿಯೆಂದು ತಿಳಿದಿರುವವರು. ಆತ್ಮರತರಾಗಿರುವವರು.</p>
  </div>
  <div>
    <p>೫.</p>
  </div>
  <div>
    <p><strong>ಜ್ಞಾನನಿರ್ಧೂತಕಲ್ಮಷಾಃ</strong>—ಬ್ರಹ್ಮಾತ್ಮಜ್ಞಾನದಿಂದ ಪುಣ್ಯವನ್ನೂ ಪಾಪವನ್ನೂ ಕಳೆದುಕೊಂಡಿರುವ ಧೀರರಿವರು.</p>
    <p>ಇಂಥವರಿಗೆ ಮುಕ್ತಿಯು ಖಂಡಿತವಾಗಿಯೂ ದೊರಕುತ್ತದೆ. ಬದುಕಿರುವಾಗಲೇ ಇವರು ಮುಕ್ತಿಯನ್ನು ಹೊಂದಿಬಿಟ್ಟಿರುತ್ತಾರೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಸರ್ವದೇವಸ್ವರೂಪಾಯ ವಾಸುದೇವಾಯ ನಮಃ॥</div>
  <div>ಸರ್ವದೇವಾತ್ಮಕಂ ಕೃಷ್ಣಂ ಸರ್ವಭೂತಾತ್ಮಕಂ ಪ್ರಭುಮ್।<br/>ಗುರೂಣಾಂ ಪರಮಂ ಧೀರಂ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ಸರ್ವದೇವಾತ್ಮಕನಾದ, ಸರ್ವಭೂತಾತ್ಮಕನಾದ, ಗುರುಗಳಿಗೆಲ್ಲ ಗುರುವಾದ, ಧೀರನಾದ, ಗೀತಾಚಾರ್ಯನಾದ ಶ್ರೀಕೃಷ್ಣನನ್ನು ನಾನು ಭಜಿಸುತ್ತೇನೆ.</p>
  </div>
  <div>
    <p>ಸೆಪ್ಟೆಂಬರ್ ೨೮</p>
  </div>
  <div>
    <p>೨೭೨. ಸರ್ವಾತ್ಮಕನಾದ ಶ್ರೀಕೃಷ್ಣ</p>
  </div>
  <div>ವಾಯುರ್ಯಮೋಽಗ್ನಿಃ ವರುಣಃ ಶಶಾಂಕಃ<br/> ಪ್ರಜಾಪತಿಸ್ತ್ವಂ ಪ್ರಪಿತಾಮಹಶ್ಚ।<br/>ನಮೋ ನಮಸ್ತೇಽಸ್ತು ಸಹಸ್ರಕೃತ್ವಃ<br/> ಪುನಶ್ಚ ಭೂಯೋಽಪಿ ನಮೋ ನಮಸ್ತೇ॥</div>
  <div>
    <p>ಭಗವದ್ಗೀತಾ ೧೧-೩೯</p>
  </div>
  <div>
    <p>ಶ್ರೀಕೃಷ್ಣನೆ, ನೀನೇ ವಾಯುವೂ ಯಮನೂ ಅಗ್ನಿಯೂ ವರುಣನೂ ಶಶಾಂಕನೂ ಪ್ರಜಾಪತಿಯೂ ಪ್ರಪಿತಾಮಹನೂ ಆಗಿರುತ್ತೀಯೆ. ನಿನಗೆ ನಮಸ್ಕಾರ, ಮತ್ತೆ ಮತ್ತೆ ಸಹಸ್ರಾರು ಬಾರಿ ನಮಸ್ಕಾರಗಳು.</p>
    <p>ವಿಶ್ವರೂಪವನ್ನು ಕಂಡು ಅಚ್ಚರಿಯಿಂದ ಅರ್ಜುನನು ಶ್ರೀಕೃಷ್ಣನಿಗೆ ಹೇಳಿದ ಮಾತುಗಳಿವು, ‘ಈ ಏಳೂ ದೇವತೆಗಳು ನೀನೇ’ ಎಂದು.</p>
  </div>
  <div>
    <p>೧.</p>
  </div>
  <div>
    <p><strong>ವಾಯು</strong>: ಆಧ್ಯಾತ್ಮಿಕನಾಗಿ ಪ್ರಾಣನಾಗಿ, ಆಧಿದೈವಿಕನಾಗಿ ವಿರಾಟ್ ಪುರುಷನಾಗಿ, ಆಧಿಭೌತಿಕನಾಗಿ ವಾಯುವಾಗಿರುವ ದೇವತೆ.</p>
  </div>
  <div>
    <p>೨.</p>
  </div>
  <div>
    <p><strong>ಯಮನು</strong>: ಸರ್ವಭೂತಗಳಿಗೂ ಮೃತ್ಯುವಾಗಿರುವವನು.</p>
  </div>
  <div>
    <p>೩.</p>
  </div>
  <div>
    <p><strong>ಅಗ್ನಿ</strong>: ಎಲ್ಲವನ್ನೂ ಕ್ಷಣಮಾತ್ರದಲ್ಲಿ ಬೂದಿಗಯ್ಯುವ ದೇವತೆ.</p>
  </div>
  <div>
    <p>೪.</p>
  </div>
  <div>
    <p><strong>ವರುಣ</strong>: ಸಕಲ ಪ್ರಾಣಿಗಳಿಗೂ ಬಾಯಾರಿಕೆಯನ್ನು ಇಂಗಿಸುವ, ಸಸಿಗಿಡಮರಗಳಿಗೆಲ್ಲ ನೀರಿನಿಂದ ತೃಪ್ತಿಪಡಿಸುವ ಕಾರುಣ್ಯದೇವತೆ.</p>
  </div>
  <div>
    <p>೫.</p>
  </div>
  <div>
    <p><strong>ಶಶಾಂಕ</strong>: ಚಂದ್ರನಾರಾಯಣ. ಸಕಲ ಪ್ರಾಣಿಗಳ ಮನಸ್ಸಿಗೆ ಶಾಂತಿ ನೆಮ್ಮದಿಗಳನ್ನು ಅನುಗ್ರಹಿಸುವ ಶುಭದೇವತೆ.</p>
  </div>
  <div>
    <p>೬.</p>
  </div>
  <div>
    <p><strong>ಪ್ರಜಾಪತಿ</strong>: ಹಿರಣ್ಯಗರ್ಭ, ಸೃಷ್ಟಿಕರ್ತ, ವಿರಾಟ್ ಪುರುಷ. </p>
  </div>
  <div>
    <p>೭.</p>
  </div>
  <div>
    <p><strong>ಪ್ರಪಿತಾಮಹ</strong>: ಹಿರಣ್ಯಗರ್ಭನಿಗೂ, ತಂದೆಯಾದ ಪರಮಾತ್ಮಾ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ರಾಗದ್ವೇಷಾದಿರಹಿತಾಯ ವಾಸುದೇವಾಯ ನಮಃ॥</div>
  <div>ಕರ್ಮಯೋಗೀ ತು ಸಂನ್ಯಾಸೀ ರಾಗದ್ವೇಷವಿವರ್ಜಿತಃ।<br/>ಜನ್ಮಬಂಧಾತ್ ಪ್ರಮುಚ್ಯೇತ <strong>ಗೀತಾಚಾರ್ಯಮಹಂ ಭಜೇ</strong>॥</div>
  <div>
    <p>ರಾಗದ್ವೇಷರಹಿತನಾಗಿರುವ ಕರ್ಮಯೋಗಿಯೂ ಸಂನ್ಯಾಸಿಯೇ. ಇವನೂ ಜನ್ಮಬಂಧನದಿಂದ ಮುಕ್ತನಾಗಿಬಿಡುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೨೯</p>
  </div>
  <div>
    <p>೨೭೩. ರಾಗದ್ವೇಷರಹಿತನೇ ಸಂನ್ಯಾಸಿಯು</p>
  </div>
  <div>ಜ್ಞೇಯಃ ಸ ನಿತ್ಯಸಂನ್ಯಾಸೀ ಯೋ ನ ದ್ವೇಷ್ಟಿ ನ ಕಾಂಕ್ಷತಿ।<br/>ನಿರ್ದ್ವಂದ್ವೋ ಹಿ ಮಹಾಬಾಹೋ ಸುಖಂ ಬಂಧಾತ್ ಪ್ರಮುಚ್ಯತೇ॥</div>
  <div>
    <p>ಭಗವದ್ಗೀತಾ ೫-೩</p>
  </div>
  <div><p>ಯಾವನು ಯಾರನ್ನೂ ದ್ವೇಷಿಸುವುದಿಲ್ಲವೋ, ಯಾವುದನ್ನೂ ಬಯಸು ವುದಿಲ್ಲವೋ, ಅಂಥ ಕರ್ಮಯೋಗಿಯನ್ನು ನಿತ್ಯಸಂನ್ಯಾಸಿಯೆಂದೇ ತಿಳಿಯಬೇಕು. ಏಕೆಂದರೆ ದ್ವಂದ್ವರಹಿತನಾದ ಈ ಕರ್ಮಯೋಗಿಯು, ಸುಲಭವಾಗಿ ಕರ್ಮಜನ್ಮಬಂಧನದಿಂದ ಮುಕ್ತನಾಗಿಬಿಡುತ್ತಾನೆ.</p>ಕರ್ಮಯೋಗಿಯ ಲಕ್ಷಣಗಳನ್ನೂ ಕರ್ಮಯೋಗದ ಫಲವನ್ನೂ ಇಲ್ಲಿ ತಿಳಿಸಿದೆ. ಕರ್ಮಗಳನ್ನು ಭಗವದರ್ಪಣಬುದ್ಧಿಯಿಂದ ಮಾಡುವುದೇ ಕರ್ಮಯೋಗವು. ಆ ಕರ್ಮಗಳನ್ನು ಮಾಡುವಾಗ ಸುಖವಾದರೂ ದುಃಖವಾದರೂ ಅದರ ಬಗ್ಗೆ ಚಿಂತಿಸಬಾರದು. ದ್ವಂದ್ವರಹಿತನಾಗಿ ಸಮತ್ವ ಬುದ್ಧಿಯಿಂದ ಇವನು ಕರ್ಮಗಳನ್ನು ಮಾಡುತ್ತಿರಬೇಕು. ಇಂಥವನು ನಿತ್ಯಸಂನ್ಯಾಸಿಯೇ ಆಗಿರುತ್ತಾನೆ. ಏಕೆಂದರೆ ಫಲಾಕಾಂಕ್ಷೆ, ಸುಖದುಃಖ, ರಾಗದ್ವೇಷ, ಬೇಕುಬೇಡಗಳನ್ನು ಇವನು ಬಿಟ್ಟಿರುತ್ತಾನಲ್ಲವೆ?</div>
  <div/>
  <div>
    <p>ಇಂಥ ಕರ್ಮಯೋಗಿಯು ಕರ್ಮಗಳನ್ನು ಮಾಡುತ್ತಿದ್ದರೂ ಆ ಕರ್ಮಬಂಧನದಿಂದ ಮುಕ್ತನಾಗಿಬಿಡುತ್ತಾನೆ. ಕರ್ತೃತ್ವಸಂಗ, ಫಲಸಂಗಗಳೇ ಬಂಧಕಗಳು. ರಾಗದ್ವೇಷ, ಶೋಭನಾಶೋಭನ, ಇಷ್ಟ ಅನಿಷ್ಟ ಭಾವನೆಗಳೇ ಬಂಧಕ. ಇವುಗಳು ಇವನಿಗೆ ಇಲ್ಲವಾದ್ದರಿಂದ ಈ ಕರ್ಮಯೋಗಿಯು ಚಿತ್ತಶುದ್ಧಿಯನ್ನು ಹೊಂದಿ ಆತ್ಮಜ್ಞಾನವನ್ನೇ ಪಡೆದುಕೊಂಡು ಸಂಸಾರಬಂಧನದಿಂದ ಮುಕ್ತನಾಗಿಯೇ ಬಿಡುತ್ತಾನೆ.</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಓಂ ಲೋಕಮಹೇಶ್ವರಾಯ ವಾಸುದೇವಾಯ ನಮಃ॥</div>
  <div>ಆತ್ಮಾನಂ ಜನ್ಮರಹಿತಂ ವೇತ್ತಿ ಯೋ ನಿರ್ವಿಕಾರಿಣಮ್।<br/>ಸರ್ವಪಾಪೈಃ ಪ್ರಮುಚ್ಯೇತ <strong>ಗೀತಾಚಾರ್ಯಮಹಂ ಭಜೇ॥</strong></div>
  <div>
    <p>ಯಾವನು ತನ್ನನ್ನು ಜನ್ಮಾದಿವಿಕಾರರಹಿತನೆಂದು ತಿಳಿಯುತ್ತಾನೆಯೋ ಅಂಥವನು ಸರ್ವಪಾಪಗಳಿಂದಲೂ ಮುಕ್ತನಾಗುತ್ತಾನೆ.</p>
  </div>
  <div>
    <p>ಸೆಪ್ಟೆಂಬರ್ ೩೦</p>
  </div>
  <div>
    <p>೨೭೪. ಪಾಪಗಳಿಂದ ಮುಕ್ತನಿವನು </p>
  </div>
  <div>ಯೋ ಮಾಮಜಮನಾದಿಂ ಚ ವೇತ್ತಿ ಲೋಕಮಹೇಶ್ವರಮ್।<br/>ಅಸಮ್ಮೂಢಃ ಸ ಮರ್ತ್ಯೇಷು ಸರ್ವಪಾಪೈಃ ಪ್ರಮುಚ್ಯತೇ॥</div>
  <div>
    <p>ಭಗವದ್ಗೀತಾ ೧೦-೩</p>
  </div>
  <div>
    <p>ಅರ್ಜುನನೆ, ಮನುಷ್ಯರ ಪೈಕಿ ಯಾವ ಸಾಧಕನು ನನ್ನನ್ನು ಅನಾದಿಯೆಂದೂ ಲೋಕಮಹೇಶ್ವರನೆಂದೂ ಹೀಗೆ ವಿವೇಕದಿಂದ ಸರಿಯಾಗಿ ತಿಳಿಯುತ್ತಾನೆಯೋ, ಅಂಥವನು ಸರ್ವಪಾಪಗಳಿಂದಲೂ ಸಂಪೂರ್ಣವಾಗಿ ಬಿಡುಗಡೆಹೊಂದುತ್ತಾನೆ.</p>
    <p>ಶ್ರೀಕೃಷ್ಣನನ್ನು ದೇಹರೂಪದಿಂದ ನೋಡಿದಾಗ ಅವನೂ ನಮ್ಮಂತೆಯೇ ಒಬ್ಬ ಮಾನವನೆಂದೇ ತೋರುತ್ತದೆ. ಅವನಿಗೂ ಶರೀರ, ಇಂದ್ರಿಯ ಮನೋಬುದ್ಧಿಗಳಿರುವಂತೆಯೂ, ಸುಖದುಃಖ, ಹಸಿವು ಬಾಯಾರಿಕೆ, ರೋಗರುಜಿನಾದಿಗಳಿರುವಂತೆಯೂ ಇತರರಿಗೆ ತೋರುತ್ತದೆ. ಆದರೆ ಇದು ಅವಿವೇಕದ, ಭ್ರಾಂತಿಯ ಜ್ಞಾನ. ಏಕೆಂದರೆ ಹೊರಗಿನ ಈ ತೋರುವಿಕೆಯು ಭಗವಂತನ ನಿಜಸ್ವರೂಪವಲ್ಲ.</p>
  </div>
  <div>
    <p>ಹಾಗಾದರೆ ಭಗವಂತನ ನೈಜಸ್ವರೂಪವೇನು? ಎಂದರೆ, ಇದನ್ನು ಭಗವಂತನೇ ನೇರಾಗಿ ಇಲ್ಲಿ ತಿಳಿಸಿರುತ್ತಾನೆ. ಭಗವಂತನು ಅನಾದಿಯೂ ಲೋಕಮಹೇಶ್ವರನೂ ಆಗಿರುತ್ತಾನೆ. ಅನಾದಿಯೆಂದರೆ ಆದಿಯಿಲ್ಲದವನು; ದೇಶಕಾಲಗಳಿಗೇ ಕಾರಣನಾಗಿರುವ ಭಗವಂತನಿಗೆ ಜನ್ಮವು ಇರಲಾರದು. ಇವನೇ ಮಹೇಶ್ವರನೂ ಆಗಿದ್ದಾನೆ. <strong>ಮಹಾನ್ ಚ ಅಸೌ ಈಶ್ವರಶ್ಚ </strong>,<strong> ಮಹೇಶ್ವರಃ</strong>. ಸರ್ವಪ್ರಾಣಿಗಳಿಗೂ ಅಂತರಾತ್ಮನಾಗಿರುವ ಭಗವಂತನೇ ತಾನೆಂದು ತಿಳಿದವನಿಗೆ ಪುಣ್ಯಪಾಪಗಳ ಬಂಧನವು ಇದ್ದೀತೇ?</p>
  </div>
  <div>॥ ಓಂ ತತ್ ಸತ್ ಶ್ರೀಕೃಷ್ಣಾರ್ಪಣಮಸ್ತು। ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
</html>
