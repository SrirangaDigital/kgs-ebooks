<?xml version="1.0"?>
<html>
  <div>
    <p>ಪೀಠಿಕೆ</p>
  </div>
  <div>
    <p>ಸದ್ಗುರು ಪ್ರೇಮಪುತ್ರರಾಗಿ ಶ್ರೀಶರ್ಮರು</p>
  </div>
  <div>ಶ್ರೀ ಕೆ. ಜಿ. ಸುಬ್ರಾಯಶರ್ಮರು “<strong>ಗೀತಾ ಸಂವತ್ಸರ</strong>” ಗ್ರಂಥದ ಲೇಖಕರು. ಇವರು <strong>ಅನ್ವರ್ಥ ಸದ್ಗುರು ಭಕ್ತರಾಗಿ</strong> ಅಂದಿನಿಂದ ಇಂದಿನವರೆಗೂ (೧೯೫೯ ರಿಂದ ೨೦೦೭) ಸದ್ಗುರುಸೇವೆಯಲ್ಲಿಯೇ ನಿರತರಾಗಿದ್ದಾರೆ. ನನ್ನ ಬಾಲ್ಯಮಿತ್ರರಾಗಿರುವ ಇವರು <strong>ಪೂಜ್ಯಶ್ರೀ</strong> <strong>ಶ್ರೀಸಚ್ಚಿದಾನಂದೇಂದ್ರಸರಸ್ವತೀ ಮಹಾಸದ್ಗುರುಗಳ ಚರಣಶುಶ್ರೂಷೆಯಲ್ಲಿದ್ದು ಗುರುಕುಲದಲ್ಲಿ ಹೊಳೇನರಸೀಪುರದ ಅಧ್ಯಾತ್ಮಪ್ರಕಾಶ ಕಾರ್ಯಾಲಯದಲ್ಲಿ ಪ್ರಸ್ಥಾನತ್ರಯ ಶಾಂಕರಭಾಷ್ಯಗ್ರಂಥಗಳನ್ನು ಗುರುಗಳಿಂದಲೇ ಪಾಠಮಾಡಿಸಿಕೊಂಡಿರುತ್ತಾರೆ. ಇವರಿಗೆ ೧೯೫೯ ರಿಂದ ೧೯೭೫ರವರೆಗೂ ಗುರುಕುಲಪಾಠವು ಶ್ರೀಗಳವರಿಂದ ನಡೆದಿರುತ್ತದೆ.</strong> ಗುರುಕುಲದಲ್ಲಿ ನಾನೂ ಶ್ರೀ ಕೆ. ಜಿ. ಸುಬ್ರಾಯಶರ್ಮರೂ ಒಟ್ಟಾಗಿ ಶಾಂಕರ ಭಾಷ್ಯಪಾಠಗಳನ್ನು <strong>ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಸ್ವಾಮಿಗಳಿಂದ </strong>ಅಧ್ಯಯನಮಾಡುತ್ತಿದ್ದುದರಿಂದ ಶ್ರೀ ಕೆ. ಜಿ. ಸುಬ್ರಾಯಶರ್ಮರ ಪೂರ್ಣಹೃದಯ ಪರಿಚಯವು ನನಗೆ ಚೆನ್ನಾಗಿ ಒದಗಿರುತ್ತದೆ.</div>
  <div>
    <p>ಶ್ರೀ ಸುಬ್ರಾಯಶರ್ಮರು ೧೯೫೯ರಲ್ಲಿ ಸೇರಿದಾಗ ೧೦ ವರ್ಷದ ಬಾಲಕರು. ಶ್ರೀ ಕಿಕ್ಕೇರಿ ಗುಂಡಪ್ಪನವರು ತಮ್ಮ ಮಕ್ಕಳಿಬ್ಬರನ್ನೂ ಗುರುಗಳ ಚರಣದಲ್ಲಿ ಸಮರ್ಪಿಸಿದ್ದರು. ಇವರಲ್ಲಿ ಅಣ್ಣನಾದ ನರಸಿಂಹನು ಬಾಲ್ಯ ಪಾಠದಲ್ಲಿಯೇ ೧೯೬೨ರಲ್ಲಿ ಗುರುಕುಲವನ್ನು ಬಿಟ್ಟುಬಿಟ್ಟನು. ಆಮೇಲೆ ಉಳಿದ ವಿದ್ಯಾರ್ಥಿಯಾದ ಶ್ರೀ ಸುಬ್ರಾಯಶರ್ಮರ ಜತೆಯಲ್ಲಿ ನಾನು ಮತ್ತೂರಿನಿಂದ ಬಂದು ಸೇರಿಕೊಂಡೆನು.</p>
  </div>
  <div>
    <p>ಇನ್ನು ಹೊಳೆನರಸೀಪುರದ ಆಶ್ರಮದಲ್ಲಿ ಸುಬ್ರಾಯಶರ್ಮರ ಗುರುಕುಲವಾಸ ಗುರುಶುಶ್ರೂಷೆಯನ್ನು ನಾ ಕಂಡಂತೆ ವಿವರಿಸುವೆನು. ಪ್ರತಿನಿತ್ಯ ಬೆಳಗ್ಗೆ ೪ ಗಂಟೆಗೆ ಎದ್ದು ಪೂಜ್ಯ ಗುರುಗಳವರ ಸ್ನಾನ-ಶೌಚ ಗೃಹಶುದ್ಧಿಯಿಂದ ಆರಂಭಿಸಿ, ನೀರು ತುಂಬಿ, ಗುರುಗಳಿಗೆ ಶೌಚದಲ್ಲಿ ಮಣ್ಣಿನ ಜಲಶುದ್ಧಿ ಮಾಡಿಸುವುದು, ಮಡಿಯಲ್ಲಿ ಗುರುಗಳವರ ಕಾಷಾಯವಸ್ತ್ರ ಕೌಪೀನಗಳನ್ನು ಒಗೆದು ಮಡಿಕೋಣೆಯಲ್ಲಿ ಕೋಲಿನಿಂದ ಹರವುವುದು, ಒಣಗಿದ ಬಟ್ಟೆಯನ್ನು ಮಡಿಸಿ ಮಡಿಯಾಗಿ ಇಡುವುದು. ಈ ನಡುವೆ ಪ್ರತಿನಿತ್ಯವೂ ೫.೩೦ ರಿಂದ ೬.೩೦ರ ಒಳಗೆ <strong>ಹೇಮಾವತೀ ನದೀಸ್ನಾನ </strong>ಮಾಡಿಕೊಂಡು ತಮ್ಮ ಬಟ್ಟೆ ಒಗೆದುಕೊಂಡು, ಸಂಧ್ಯಾವಂದನೆ ಮುಗಿಸಿ ಆಶ್ರಮದಲ್ಲಿ ಶ್ರೀದಿಗ್ವಿಜಯರಾಮರ ಪೂಜೆಗಳನ್ನು ನಡೆಸುವುದು.</p>
  </div>
  <div>ಶ್ರೀ ಕೆ. ಜಿ. ಸುಬ್ರಾಯಶರ್ಮರು ಪ್ರತಿದಿನವೂ ಶ್ರೀಶ್ರೀಗಳವರ ಬರವಣಿಗೆಗಾಗಿ ಎಲ್ಲ ಲೇಖನಿಗಳನ್ನೂ ಪೀಠಗಳನ್ನೂ ಸಿದ್ಧಪಡಿಸಿ, ಕಮಂಡಲುವಿಗೆ ನೀರು ತುಂಬಿ, ಚಾಪೆ ಹಾಸಿ ಗುರುಗಳಿಗೆ ಹಾಲುಕೊಟ್ಟು, ೭.೩೦ ಗಂಟೆಯೊಳಗೆ ಭಾಷ್ಯಪಾಠಕ್ಕೆ ಸಿದ್ಧರಾಗುತ್ತಿದ್ದರು. ೯ ಗಂಟೆಯವರೆಗೂ ಶಾಂಕರ ಭಾಷ್ಯಪಾಠನಡೆದು, ಗುರುವಂದನೆ ಮಾಡಿ ೯ ರಿಂದ ೧೦ರವರೆಗೆ ಪುನಃ ಗುರುಗಳ ಬರವಣಿಗೆಗೆ ಸಹಾಯಮಾಡುತ್ತಿದ್ದರು.</div>
  <div>
    <p>೧೦ ಗಂಟೆಗೆ ಸರಿಯಾಗಿ ವೇದಮಂತ್ರಗಳು, ಸಂಸ್ಕೃತ ಪಾಠವನ್ನು ಪಂಡಿತರು ಹೇಳಿ ಕೊಡುತ್ತಿದ್ದರು. ೧೧.೩೦ ಗಂಟೆಗೆ ಬ್ರಹ್ಮಯಜ್ಞ, ಮಾಧ್ಯಾಹ್ನಿಕ ಮುಗಿಸಿ ಕೊಂಡು, ಶ್ರೀಶರ್ಮರು ಪರಿಶುದ್ಧವಾಗಿ ಉಪವಾಸವಿದ್ದು ಶ್ರೀಶ್ರೀಗಳವರಿಗೆ ಭಿಕ್ಷೆಯನ್ನು ಪೂರ್ವದಿನಸೂಚಿತ ಮನೆಯಿಂದ ಹೊಳೆನರಸೀಪುರದ ಕೋಟೆಯೊಳಗೆ ಹೋಗಿ ಶ್ರದ್ಧಾಭಕ್ತಿಯಿಂದ ಮಡಿಯಲ್ಲಿ ತರುತ್ತಿದ್ದರು. ಭಿಕ್ಷೆ ತರಲು ಹೋಗುವಾಗ ಬರುವಾಗ ಗೀತಾಶ್ಲೋಕಗಳು, ಉಪನಿಷತ್ ಮಂತ್ರ, ಶ್ರೀವಿಷ್ಣುಸಹಸ್ರನಾಮ ಸ್ತೋತ್ರ, ಭಾಷ್ಯವಾಕ್ಯ, ಸಂಸ್ಕೃತ ಚಂಪೂ ಮೊದಲಾದ ನಡೆದ ಪಾಠಗಳನ್ನು ಬಾಯಿಂದ ಹೇಳುತ್ತಾ ತರುತ್ತಿದ್ದರು. ಭಿಕ್ಷೆ ತಂದು ಸದ್ಗುರು ಸನ್ನಿಧಿಯಲ್ಲಿ ಇಟ್ಟು, ವಂದನೆಮಾಡಿ ವಿಜ್ಞಾಪಿಸಿದ ನಂತರ ಗುರುಗಳು ಮಾಧ್ಯಾಹ್ನಿಕ ಸ್ನಾನಾಹ್ನಿಕಗಳಿಗೆ ತೆರಳುತ್ತಿದ್ದರು. ಆಗ ಪುನಃ ಅವರ ಸ್ನಾನಕ್ಕೆ ಅಣಿಮಾಡಿ ನೀರುತುಂಬಿ, ಬಟ್ಟೆಒಗೆದು ಹರವುತ್ತಿದ್ದರು.</p>
  </div>
  <div><p><strong>ಪ್ರತಿದಿನವೂ ಭಿಕ್ಷೆಯಾದ ಕೂಡಲೇ ಶ್ರೀ ಸುಬ್ರಾಯಶರ್ಮರು ಗುರುಗಳವರ ಶ್ರೀಪಾದಗಳನ್ನು ತೊಳೆಯುತ್ತಿದ್ದರು. ಅನಂತರ ಶ್ರೀಶ್ರೀಗಳು </strong>ತಮ್ಮ ಬಲಗಾಲಿನ ಹೆಬ್ಬೆರಳಿನ ಪಾದೋದಕವನ್ನು ಭಿಕ್ಷೆ ತಂದ ಸುಬ್ರಾಯಶರ್ಮರಿಗೆ ಪ್ರತಿದಿನವೂ ಅನುಗ್ರಹಿಸುತ್ತಿದ್ದರು. ಗುರುಪಾದೋದಕ ಸ್ವೀಕರಿಸಿದ ಮೇಲೆ <strong>ಶ್ರೀಸುಬ್ರಾಯಶರ್ಮರಿಗೆ ಭಿಕ್ಷಾಶೇಷ ಗುರುಪ್ರಸಾದರೂಪ ಭೋಜನವು ನಡೆಯುತ್ತಿತ್ತು.</strong> ಕೆಲವೊಮ್ಮೆ ಶ್ರೀಶ್ರೀಗಳವರು ಪುನಃ ಕರೆದು ತಾವೇ ಪಾದೋದಕವನ್ನು ತೆಗೆದುಕೊಳ್ಳುವಂತೆ ಸೂಚನೆಕೊಡುತ್ತಿದ್ದರು.</p><p>ಪುನಃ ಮಧ್ಯಾಹ್ನ ೧.೩೦ರಿಂದ ಸಂಸ್ಕೃತ, ಇಂಗ್ಲಿಷು, ಗಣಿತ, ಹಳೆಗನ್ನಡ ಪಾಠಗಳನ್ನು ಶರ್ಮರು ಶ್ರೀಶ್ರೀಗಳವರಿಂದ ನೇರಾಗಿ ಹೇಳಿಸಿಕೊಳ್ಳುತ್ತಿದ್ದರು. ೨.೩೦ರಿಂದ ೪ ಗಂಟೆಯವರೆಗೆ ಮುದ್ರಣೀಯ ಗ್ರಂಥದ ಪ್ರೂಫ್ ರೀಡಿಂಗ್ ಕಾರ್ಯವನ್ನು ಅಚ್ಚುಕಟ್ಟಾಗಿ ಸುಬ್ರಾಯಶರ್ಮರು ನಡೆಸುತ್ತಿದ್ದರು. ಅಲ್ಲದೇ, ಶ್ರೀಶ್ರೀಗಳವರ ಕನ್ನಡ ಕೃತಿ <strong>ಪರಮಾರ್ಥ ಚಿಂತಾಮಣಿ</strong> ಮುಂತಾದ ಗ್ರಂಥಪಾಠವನ್ನು ಶ್ರೀಶ್ರೀಗಳವರಿಂದಲೇ ಹೇಳಿಸಿಕೊಳ್ಳುತ್ತಿದ್ದರು. ಕಾರ್ಯಾಲಯದ ಹಾಗೂ ಗುರುಗಳ ದಿನನಿತ್ಯ ಪದಾರ್ಥಗಳನ್ನು ಹಣ್ಣುತರಕಾರಿಗಳನ್ನು ಅಂಗಡಿಯಿಂದ- ಸಂತೆಯಿಂದ ತರುತ್ತಿದ್ದರು. ಅವುಗಳ ಪರಿಶುದ್ಧ ಲೆಕ್ಕವನ್ನು ಇಟ್ಟು ಶ್ರೀಶ್ರೀಗಳವರಿಗೆ ಒಪ್ಪಿಸುತ್ತಿದ್ದರು. ಸಂತೆಯಿಂದ ಹಸುವಿನ ಪರಿಶುದ್ಧ ಬೆಣ್ಣೆಯನ್ನು ತಂದು ಕಾಯಿಸಿ ತುಪ್ಪ ಮಾಡಿಡುತ್ತಿದ್ದರು. ಶ್ರೀಶ್ರೀಗಳ ಎಲ್ಲ ಆಹಾರಕ್ಕೂ ತುಪ್ಪದ ಅಭಿಘಾರ ಕಡ್ಡಾಯವಾಗಿರುತ್ತಿತ್ತು. ಅಪರಾಹ್ಣದಲ್ಲಿ ಮುದ್ರಣಾಲಯಕ್ಕೆ ಹೋಗಿ ಶ್ರೀಶರ್ಮರು ಮುದ್ರಣಕಾರ್ಯವನ್ನು ಕಲಿತು, ಕಾರ್ಯಾಲಯದ ಸೇವೆಯನ್ನೂ ಮಾಡುತ್ತಿದ್ದರು. ಸಂಜೆ ೪.೩೦ರಿಂದ ಶ್ರೀಗಳವರ ಉಪನ್ಯಾಸಗಳನ್ನು ಕೇಳುತ್ತಾ ಬರೆದುಕೊಳ್ಳುತ್ತಿದ್ದರು. ಅದನ್ನು ಗುರುಗಳಿಗೆ ತಪ್ಪದೇ ತೋರಿಸಬೇಕಾಗುತ್ತಿತ್ತು. ಗುರುಗಳು ಪುನಃ ಅದನ್ನು ತಿದ್ದಿ ಲೇಖನವನ್ನಾಗಿ, ಪುಸ್ತಕವನ್ನಾಗಿ ಮುದ್ರಣಮಾಡಿಸುತ್ತಿದ್ದರು.</p><p>ಶ್ರೀಶರ್ಮರು ೫.೩೦ ಗಂಟೆಗೆ ಗುರುಗಳ ಶೌಚದ ಕಾರ್ಯದಲ್ಲಿ ಸೇವೆಮಾಡಿ ಸಾಯಂಸ್ನಾನದ ಸಿದ್ಧತಾ ಕಾರ್ಯಗಳನ್ನು ಮಾಡುತ್ತಿದ್ದರು. ತಾವೂ ಸ್ನಾನ ಮಾಡಿ ಆಮೇಲೆ ಗುರುಗಳ ಬಟ್ಟೆ ಒಗೆದು ಹರವುತ್ತಿದ್ದರು. ಸಂಧ್ಯಾದಿಗಳನ್ನು ಮುಗಿಸಿಕೊಂಡು ಸ್ತೋತ್ರಪಾಠವನ್ನು ಹೇಳಿಕೊಳ್ಳುತ್ತಿದ್ದರು. ಒಂದು ದಿನವೂ ತಪ್ಪದೇ ಸಂಜೆ ೭.೧೫ ರಿಂದ ೭.೪೫ ರವರೆಗೆ ಭಜನೆಯನ್ನು ಗುರುಗಳಿಂದ ಹೇಳಿಸಿಕೊಂಡು ಮಾಡುತ್ತಿದ್ದರು. ಇದೂ ಉಪದೇಶರೂಪವಾಗಿದ್ದಿತು. ಆಮೇಲೆ ಗುರುಗಳಿಗೆ ಹಾಲು ಕಾಯಿಸಿಕೊಡುವುದು, ಹಪ್ಪಳ ಸುಟ್ಟು ತುಪ್ಪಹಚ್ಚಿ ಕೊಡುವುದು, ಬಾಳೆಹಣ್ಣಿಗೆ ತುಪ್ಪ ಸಕ್ಕರೆ ಬೆರೆಸಿ ಕೊಡುವುದು, ಹುರಿಹಿಟ್ಟು ಬೆರೆಸಿ ಕೊಡುವುದು, ಮೊದಲಾದ ಸೇವೆಯನ್ನು ೮.೪೫ ವರೆಗೆ ಮಾಡುತ್ತಿದ್ದರು. ೯ ಗಂಟೆಗೆ ಗುರುಗಳಿಗೆ ಹಾಸಿಗೆ ಹಾಸಿ ಕೊಡುತ್ತಿದ್ದರು. ತಾವೂ ರಾತ್ರಿ ಊಟವಾದಮೇಲೆ ೯.೩೦ ರಿಂದ ೧೦.೩೦ರವರೆಗೆ ಪರಕ್ಕಜೆ ಸುಬ್ರಹ್ಮಣ್ಯ ಭಟ್ಟರಿಂದ ವ್ಯಾಕರಣ, ಸಂಸ್ಕೃತ ಕಾವ್ಯಗಳನ್ನು ಪಾಠಹೇಳಿಸಿಕೊಳ್ಳುತ್ತಿದ್ದರು. ಆಮೇಲೆ <strong>ಗುರುಗಳ ಜೊತೆಯಲ್ಲಿಯೇ ಪಕ್ಕದಲ್ಲಿಯೇ ೧೦.೩೦ರ ಮೇಲೆ ಮಲಗುತ್ತಿದ್ದರು</strong>. ಇವಿಷ್ಟೂ ಪ್ರತಿನಿತ್ಯವೂ ಶ್ರೀಸುಬ್ರಾಯಶರ್ಮರು ಶ್ರದ್ಧೆಯಿಂದ ಮಾಡುತ್ತಿದ್ದ ಸದ್ಗುರುಶುಶ್ರೂಷೆಯು. ಇದರಲ್ಲಿ ಯಾವ ಅತಿಶಯೋಕ್ತಿಯೂ ಇಲ್ಲ. ನಾನೇ ಕಣ್ಣಾರೆ ಕಂಡಂತೆ ಬರೆದಿರುತ್ತೇನೆ. ಇಂಥಾ ಅದ್ಭುತ ಸದ್ಗುರುಸೇವೆಯನ್ನು ಶ್ರೀಶರ್ಮರು ೧೬ ವರ್ಷಗಳ (೧೯೫೯-೧೯೭೫) ಕಾಲ ಎಡೆಬಿಡದೆ ನಡೆಸಿರುತ್ತಾರೆ.</p><p>ಶ್ರೀಶ್ರೀಗಳವರ ಜೊತೆಯಲ್ಲಿ ಪ್ರವಾಸ ಮಾಡಿದಾಗ ಸಂದರ್ಶಕರ ಪರಿಚಯ ಬರೆದಿಡುತ್ತಿದ್ದರು. ಲೆಖ್ಖಪತ್ರ ಬರೆದಿಡುತ್ತಿದ್ದರು. ಚಾತುರ್ ಮಾಸ್ಯದ ವ್ಯಾಸಪೂಜೆಯಲ್ಲಿ ಶ್ರೀಶ್ರೀಗಳವರಿಗೆ ಸುಬ್ರಾಯಶರ್ಮರೇ ಪುರೋಹಿತರಾಗಿ ವ್ಯಾಸಪೂಜೆಯನ್ನೂ ಮಾಡಿಸುತ್ತಿದ್ದರು. ದೀಕ್ಷಾ ವಿಸರ್ಜನೆಯ ಕೆಲವು ಸಲ ಹುಣ್ಣಿಮೆಯಲ್ಲಿ ತಮ್ಮ ತೊಡೆಯ ಮೇಲೆ ಗುರುಗಳನ್ನು ಕೂರಿಸಿಕೊಂಡು ದೀಕ್ಷಾ ವಿಸರ್ಜನೆ ಮಾಡಿಸಿ ಮಣ್ಣು ಜಲಗಳಿಂದ ಪುರುಷಸೂಕ್ತ ಪಠಿಸುತ್ತಾ ಗುರುಗಳಿಗೆ ಶುದ್ಧಿಸ್ನಾನ ಮಾಡಿಸು ತ್ತಿದ್ದರು. ಗುರುಗಳು ಹೇಳಿದ ಪುಸ್ತಕಗಳನ್ನು ಲೈಬ್ರರಿಯಿಂದ ಹುಡುಕಿ ತಂದಿಡುತ್ತಿದ್ದರು. ಪುನಃ ವ್ಯವಸ್ಥಿತವಾಗಿ ಅದೇ ಸ್ಥಾನದಲ್ಲಿಡುತ್ತಿದ್ದರು.</p><p>ಆಗಾಗ್ಗೆ ಪೂರ್ಣ ಲೈಬ್ರರಿಯನ್ನು ಪರಿಶೀಲಿಸಿ ವ್ಯವಸ್ಥೆಯಾಗಿ ಬರೆದಿಡುತ್ತಿದ್ದರು. ಬರುವ ಬೇರೆ ಬೇರೆ ಪತ್ರಿಕೆಗಳನ್ನು ವ್ಯವಸ್ಥೆಗೊಳಿಸಿ ಇಟ್ಟು ರೆಕಾರ್ಡ್ ಮಾಡುತ್ತಿದ್ದರು. ಬಂದ ಸಂದರ್ಶನಾರ್ಥಿಗಳನ್ನು ಪರಿಚಯ ಹೇಳಿ ಗುರುಗಳೊಡನೆ ಸಂದರ್ಶನ ಕೊಡಿಸುತ್ತಿದ್ದರು. ಅವರ ವಿಳಾಸವನ್ನು ರೆಕಾರ್ಡ್ ಮಾಡಿಡುತ್ತಿದ್ದರು. ಎಲ್ಲ ಉತ್ಸವ-ಜಯಂತಿ-ಸಪ್ತಾಹಗಳಲ್ಲಿ ಬೇಕಾದ ಸಾಮಾನುಗಳನ್ನು ಶ್ರೀಶರ್ಮರೇ ಅಂಗಡಿಗಳಿಂದ ತರುತ್ತಿದ್ದರು. ಕರಾರುವಾಕ್ಕಾಗಿ ಲೆಖ್ಖ ಪತ್ರಗಳನ್ನು ಕಾರ್ಯಾಲಯಕ್ಕೆ ಒಪ್ಪಿಸುತ್ತಿದ್ದರು.</p>ಶ್ರೀಸುಬ್ರಾಯಶರ್ಮರು ನನ್ನ ಪಾಲಿಗೆ ಪ್ರಾಣಸ್ನೇಹಿತರೂ, ಪರಮಾಪ್ತರೂ, ಸಕಲಾಧಾರರೂ ಮತ್ತು ಸಕಲ ಸಹಭಾಗಿಗಳೂ ಆಗಿ <strong>ಪೂರ್ಣ ಸದ್ಗುರುಗಳ ಪ್ರತಿರೂಪರಾಗಿದ್ದಾರೆ</strong>. ಶ್ರೀಸುಬ್ರಾಯಶರ್ಮರು<strong> ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀಸ್ವಾಮಿಗಳ </strong>ದಿವ್ಯ ಸನ್ನಿಧಿಯಲ್ಲಿ ಅವರ ಆಮುಕ್ತಿ (೫-೧೦-೧೯೭೫) ದಿನದವರೆಗೂ ಇದ್ದು, ಸಹಸ್ರಾರು ಬಾರಿ ಅವರನ್ನು ಸ್ಪರ್ಶಮಾಡಿದ್ದಾರೆ. ಶ್ರೀಶ್ರೀಗಳವರೂ ಶ್ರೀಶರ್ಮರನ್ನು ಸಹಸ್ರಾರು ಬಾರಿ ಸ್ಪರ್ಶಿಸಿರುತ್ತಾರೆ! <strong>ಇಂತಹ ಅಭಿನವಶಂಕರರಾದ ಶ್ರೀಸಚ್ಚಿದಾನಂದೇಂದ್ರಸರಸ್ವತೀಸ್ವಾಮಿಗಳಿಂದಲೇ ನೇರಾಗಿ ಶರ್ಮರು “ಅಧ್ಯಾರೋಪಾಪವಾದ” ಕ್ರಮದಲ್ಲಿ ಪರಿಪೂರ್ಣ ಪ್ರಸ್ಥಾನತ್ರಯ ಶಾಂಕರಭಾಷ್ಯ ಪಾಠವನ್ನು ಪಡೆದಿದ್ದಾರೆ.</strong> <strong>ಇಂದು ಇವತ್ತಿನ ಜಗತ್ತಿನಲ್ಲಿ ಪರಿಶುದ್ಧ ಶಾಂಕರ ಸಂಪ್ರದಾಯವಾದ ಅಧ್ಯಾರೋಪಾಪವಾದ ಕ್ರಮದಲ್ಲಿ ಶಾಂಕರಭಾಷ್ಯ ಪಾಠವನ್ನು ನಡೆಸುತ್ತಿರುವ ಅದ್ವಿತೀಯ ವೇದಾಂತ ಸದ್ಗುರುಗಳಾಗಿರುತ್ತಾರೆ, ಶ್ರೀ ಕೆ. ಜಿ. ಸುಬ್ರಾಯಶರ್ಮರು</strong>.</div>
  <div>ಶ್ರೀ ಕೆ. ಜಿ. ಸುಬ್ರಾಯಶರ್ಮರು ಶುಶ್ರೂಷೆ ಮಾಡಿರುವ <strong>ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ ಸ್ವಾಮಿಗಳು ಅಭಿನವ ಶಂಕರರು</strong>. ಕನ್ನಡಭಾಷೆಯಲ್ಲಿ, ಸಂಸ್ಕೃತ ಭಾಷೆಯಲ್ಲಿಹಾಗೂ ಇಂಗ್ಲಿಷ್ ಭಾಷೆಯಲ್ಲಿ ಅನೇಕ ಪ್ರೌಢ ವೇದಾಂತ ಗ್ರಂಥಗಳನ್ನು ರಚಿಸಿ <strong>ಶಾಂಕರವೇದಾಂತ ಪ್ರಚಾರದಲ್ಲಿ ಧ್ರುವತಾರೆಯಾಗಿದ್ದಾರೆ</strong>.</div>
  <div>ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ ಸ್ವಾಮಿಗಳವರದ್ದು ಪರಿಪೂರ್ಣ ಶಂಕರ ಭಾಷ್ಯ ಚಿಂತನ ರೂಪವಾದ ಜ್ಞಾನಮಯ ತಪಸ್ಸು. ಪ್ರತಿನಿತ್ಯವೂ ಶಾಂಕರಭಾಷ್ಯ ಪಾರಾಯಣ, ಭಾಷ್ಯ ಪಾಠ, ಅಧ್ಯಾತ್ಮಮಾಸಪತ್ರಿಕೆಯಲ್ಲಿ ಭಾಷ್ಯಾನುವಾದದ ವಿವರಣೆ, ಭಾಷ್ಯಾಧಾರಿತ ಲೇಖನ, ಭಾಷ್ಯ ಪ್ರವಚನ- ಉಪನ್ಯಾಸ-ಸಪ್ತಾಹಗಳನ್ನು ನಡೆಸುತ್ತಿದ್ದರು. ಅಂಥ <strong>ಶಂಕರ ಸ್ವರೂಪ ಸದ್ಗುರುಗಳ ಸೇವೆಯನ್ನು ಮಾಡಿರುವ ಶ್ರೀ ಕೆ. ಜಿ. ಸುಬ್ರಾಯಶರ್ಮರು ಗುರುಗಳ ಭಾವಿತ ವರಪುತ್ರರೂ ಸಚ್ಛಿಷ್ಯರೂ ಆಗಿ ಗುರುಗಳ ಆದೇಶದಂತೆ ಈಗ ಸ್ವತಃ ಗುರುಸ್ವರೂಪಿಗಳಾಗಿ ಗುರುಗಳಂತೆ ಗ್ರಂಥಲೇಖನ, ಭಾಷ್ಯಪಾಠ, ಭಾಷ್ಯಪ್ರವಚನಗಳನ್ನು ನಡೆಸುತ್ತಿದ್ದಾರೆ</strong>.</div>
  <div>
    <p>ಶ್ರೀ ಶರ್ಮರು ತಮ್ಮ ಶ್ರೀಸದ್ಗುರುಗಳ ಆಜ್ಞೆಯಂತೆ ಬೆಂಗಳೂರು ಅಧ್ಯಾತ್ಮಪ್ರಕಾಶಶಾಖಾಕಾರ್ಯಾಲಯದಲ್ಲಿ<strong> ಗೌರವ ಕಾರ್ಯದರ್ಶಿಗಳೂ ಪಂಡಿತರೂ</strong> ಆಗಿ ೧೯೭೦ ರಿಂದ ೨೦೦೬ರವರೆಗೂ ಸೇವೆ ಸಲ್ಲಿಸಿದ್ದಾರೆ. ೧೯೬೭ ರಿಂದ ೧೯೭೫ರವರೆಗೆ ಶ್ರೀಶ್ರೀಗಳವರ ಅತ್ಯಂತ <strong>ಆತ್ಮೀಯ ಅಂತರಂಗ ಶಿಷ್ಯರಾಗಿ, ಪ್ರೀತಿಯ ಆಪ್ತ ಕಾರ್ಯದರ್ಶಿಗಳಾಗಿಯೂ ಶ್ರೀಶರ್ಮರು ವಿಶೇಷ ಸೇವಾಭಾಗ್ಯವನ್ನು ಪಡೆದಿದ್ದಾರೆ.</strong>ಶ್ರೀಶ್ರೀಗಳಲ್ಲಿ ಕೆ. ಜಿ. ಸುಬ್ರಾಯಶರ್ಮರು ಶಾಂಕರಪ್ರಸ್ಥಾನತ್ರಯ ಭಾಷ್ಯ ಪಾಠದ ಜೊತೆಯಲ್ಲಿ ಶ್ರೀಶ್ರೀಗಳವರೇ ಬರೆದಿರುವ <strong>ಪರಮಾರ್ಥ ಚಿಂತಾಮಣಿ, ಗೌಡಪಾದಹೃದಯ</strong> ಇತ್ಯಾದಿ ಕನ್ನಡ ಗ್ರಂಥಗಳನ್ನೂ, <strong>ಸುಗಮಾ, ಸೂತ್ರಭಾಷ್ಯಾರ್ಥತತ್ತ್ವವಿವೇಚನೀ, ವೇದಾಂತಪ್ರಕ್ರಿಯಾ ಪ್ರತ್ಯಭಿಜ್ಞಾ , ಕ್ಲೇಶಾಪಹಾರಿಣೀ, ಪಂಚಪಾದಿಕಾ</strong> ಮೊದಲಾದ ಸಂಸ್ಕೃತ ಗ್ರಂಥಗಳನ್ನೂ ಶ್ರೀಗಳವರಿಂದಲೇ ನೇರಾಗಿ ಪಾಠಹೇಳಿಸಿಕೊಂಡಿರುತ್ತಾರೆ.</p>
    <p>ಶ್ರೀಶ್ರೀಗಳವರು ೧೯೭೫ರಲ್ಲಿ ಮುಕ್ತರಾದಮೇಲೆ ಅವರು ಕೊಟ್ಟ ಆಜ್ಞೆಯಂತೆ ಬೆಂಗಳೂರು ಶಾಖಾಕಾರ್ಯಾಲಯದಲ್ಲಿ <strong>ಪಂಡಿತರಾಗಿ</strong>, ಪ್ರತಿನಿತ್ಯವೂ ೯ ರಿಂದ ೧೦ ಗಂಟೆಯವರೆಗೆ ಶಾಂಕರಭಾಷ್ಯಪಾಠವನ್ನು ತಪ್ಪದೇ ನಡೆಸಿರುತ್ತಾರೆ. ಶ್ರೀ ಕೆ. ಜಿ. ಸುಬ್ರಾಯಶರ್ಮರು ಶಾಖಾಕಾರ್ಯಾಲಯದ ಅಭಿವೃದ್ಧಿಗಾಗಿ <strong>ಗೌರವ ಕಾರ್ಯದರ್ಶಿ</strong>ಗಳಾಗಿ ಪ್ರತಿನಿತ್ಯ ಕಾರ್ಯಾಲಯದ ಎಲ್ಲ ಲೆಖ್ಖ ಪತ್ರಗಳನ್ನು ಅಚ್ಚುಕಟ್ಟಾಗಿ ಬರೆದಿಡುವುದು, <strong>ಶಂಕರಭಾಸ್ಕರ</strong> ಪತ್ರಿಕೆಗೆ ಲೇಖನಗಳನ್ನು ವಿದ್ವಾಂಸರಿಂದ ಬರೆಸುವುದು, ಪತ್ರಿಕೆಯನ್ನು ಪ್ರಚಾರ ಮಾಡಿ ಬೆಳೆಸುವುದು, ವೇದಾಂತ ಕ್ಷೇತ್ರದಲ್ಲಿ ಅತಿ ಹೆಚ್ಚಿನ ೧೬ ಸಾವಿರ ಆಜೀವಸದಸ್ಯರನ್ನೂ ಸಂಗ್ರಹಿಸಿರುತ್ತಾರೆ. ಇದೆಲ್ಲವೂ <strong>ಶ್ರೀಸದ್ಗುರು ಕೃಪಾನುಗ್ರಹದಿಂದ ನಡೆದಿದೆ</strong> ಎಂದು ವಿನಯದಿಂದ ಗುರುಸೇವಾರೂಪವಾಗಿ ಈ ಕಾರ್ಯಗಳನ್ನು ನಡೆಸುತ್ತಾ ಬಂದಿರುತ್ತಾರೆ.</p>
    <p>ಶ್ರೀಸುಬ್ರಾಯಶರ್ಮರು ಬೆಂಗಳೂರು ಶಾಖಾಕಾರ್ಯಾಲಯಕ್ಕೆ ೧೯೭೦ ರಿಂದ ೨೦೦೬ರವರೆಗೆ ಬರುತ್ತಿದ್ದ ಎಲ್ಲವಿಧದ ಜನರನ್ನೂ, ಪಂಡಿತರನ್ನೂ, ಗುರುಭಕ್ತರನ್ನೂ, ವೈದಿಕರನ್ನೂ, ಸಂನ್ಯಾಸಿಗಳನ್ನೂ, ಎಲ್ಲ ಜಾತಿಯ ಜನರನ್ನೂ, ಕೆಲಸಗಾರರನ್ನೂ, ಮಾತೆಯರನ್ನೂ, ಬಾಲಕರನ್ನೂ, ವೃದ್ಧರನ್ನೂ ಪ್ರೀತಿಗೌರವದಿಂದ ದೇವರಂತೆ ಮಾತನಾಡಿಸುತ್ತಿದ್ದರು; ಅವರ ಸೇವೆ ಮಾಡುತ್ತಿದ್ದರು. ಆತಿಥ್ಯ ಮಾಡಿ ಕಾರ್ಯಾಲಯದ ಅಭಿಮಾನಿಗಳನ್ನಾಗಿ ಮಾಡಿ ಗುರುಭಕ್ತರನ್ನಾಗಿ ಮಾಡುತ್ತಿದ್ದರು. ಹೀಗೆಯೇ ಸಾಮಾನುಗಳನ್ನು ತರುವಾಗ, ಹಣ್ಣುಕಾಯಿಗಳನ್ನು ತರುವಾಗ, ತಾವು ಎಂದೂ ಕಾಫಿ ಕುಡಿಯದಿದ್ದರೂ ಕಾಫಿಪುಡಿ ತರುವಾಗ, ಎಲ್ಲರನ್ನೂ ಪ್ರೀತಿ-ಸೌಹಾರ್ದತೆಯಿಂದ ಮಾತನಾಡಿಸಿ ಸನ್ಮಾರ್ಗಕ್ಕೆ ತರುತ್ತಿದ್ದರು. ಪ್ರತಿನಿತ್ಯ ಬೆಳಗ್ಗೆ ೬.೩೦ ರಿಂದ ೭.೩೦ರವರೆಗೆ ದೇವರ ಪೂಜೆಯ ಜೊತೆಯೇ ಗುರುಪಾದುಕಾ ಪೂಜೆಯನ್ನೂ ನಡೆಸುತ್ತಿದ್ದಾರೆ.</p>
    <p>ಬೆಂಗಳೂರು ಶಾಖಾಕಾರ್ಯಾಲಯದಲ್ಲಿ ವಿಶೇಷವಾಗಿ (೧೯೭೦ ರಿಂದ ೨೦೦೬ರವರೆಗೆ) ನಡೆಯುತ್ತಿದ್ದ ಸಪ್ತಾಹಗಳು, ಶ್ರೀರಾಮ ನವರಾತ್ರ ಉತ್ಸವ, ಶಂಕರ ಸಪ್ತಾಹ ಕಾರ್ಯಕ್ರಮ, ಶರನ್ನವರಾತ್ರ, (೧೦ ದಿನದ ಉತ್ಸವ), ಮತ್ತು ಗೀತಾ ಜಯಂತಿ, ಗೋಂದಾವಲಿ ಶ್ರೀಬ್ರಹ್ಮಚೈತನ್ಯ ಸದ್ಗುರು ಮಹಾರಾಜರ ಆರಾಧನೆ, ಶ್ರೀಶ್ರೀಗಳವರ ಜಯಂತಿ, ೧೯೭೫ ರಿಂದ ಶ್ರೀಶ್ರೀಗಳವರ ಪುಣ್ಯಾರಾಧನ ಸಪ್ತಾಹ— ಇವುಗಳನ್ನು <strong>ವಿಜೃಂಭಣೆಯಿಂದ, ಭಕ್ತರಿಂದ ತುಂಬಿದ ಸಭಾಮಂದಿರದಲ್ಲಿ ನಡೆಸುತ್ತಿದ್ದರು.</strong> ಆಗ ಎಲ್ಲರ ಜೊತೆ ಶ್ರೀ ಕೆ. ಜಿ. ಸುಬ್ರಾಯಶರ್ಮಾ ದಂಪತಿಗಳು ಬೆಳಗ್ಗೆ ೪-೩೦ಕ್ಕೆ ಎದ್ದು ಕೆಲಸಮಾಡಿಕೊಂಡು ಶ್ರೀಶ್ರೀಗಳ ಪಾದಪೂಜೆಗೆ ೬.೩೦ ಗಂಟೆಗೆ ಸಿದ್ಧರಾಗಿ, ಪಂಚಾಮೃತ, ರುದ್ರಾಭಿಷೇಕ, ವಿಶೇಷ ಪೂಜೆ, ಅಲಂಕಾರಗಳನ್ನು ೮.೩೦ರ ವರೆಗೆ ನಡೆಸಿ, ತೀರ್ಥವನ್ನು <strong>ಜಯ ಜಯ ಸದ್ಗುರು ಸಚ್ಚಿದಾನಂದ</strong> ಭಜನೆಯೊಂದಿಗೆ ಕೊಡುತ್ತಿದ್ದರು. ಅದಾದ ಕೂಡಲೇ <strong>ವಿಷ್ಣುಸಹಸ್ರನಾಮ ಪಾರಾಯಣವನ್ನು ಸಾಮೂಹಿಕವಾಗಿ ನೂರಾರು ಜನರಿಂದ ಮಾಡಿಸುತ್ತಿದ್ದರು</strong>. ಸರಿಯಾಗಿ ೯ ಗಂಟೆಗೆ ಸುಪ್ರಸಿದ್ಧ ವಿದ್ವಾಂಸರನ್ನು ಕರೆಸಿ ಶ್ರೀಶ್ರೀಗಳವರ ಕೃತಿರತ್ನಗಳ ಮೇಲಿನ ಉಪನ್ಯಾಸ ಹಾಗೂ ಪ್ರಸ್ಥಾನತ್ರಯ ಶಾಂಕರಭಾಷ್ಯದ ಮೇಲಿನ ಉಪನ್ಯಾಸಗಳನ್ನು ನಡೆಸುತ್ತಿದ್ದರು. ಪುನಃ ೧೦.೩೦ ರಿಂದ ೧೨ ರ ವರೆಗೆ ವೇದಾಂತ ಚರ್ಚಾಗೋಷ್ಠೀ ಮತ್ತು ಪ್ರಶ್ನೋತ್ತರ ಗೋಷ್ಠಿಗಳನ್ನು ಮತ್ತೂರು ಅವಧಾನಿಗಳಿಂದ ನಡೆಸುತ್ತಿದ್ದರು. ಪುನಃ ಗುರುಪ್ರಸಾದರೂಪದ ಭೋಜನ ನಡೆಸಿ ೩.೩೦ ರಿಂದ ಶ್ರೀವಿಷ್ಣುಸಹಸ್ರನಾಮ, ಭಜನೆಗಳನ್ನು ಮಾಡಿಸುತ್ತಿದ್ದರು. ೪.೩೦ ರಿಂದ ೫.೩೦ರ ವರೆಗೆ ಉತ್ತಮ ವೇದಾಂತ ಉಪನ್ಯಾಸಗಳನ್ನೂ, ೬.೩೦ ರಿಂದ ೭.೩೦ರ ವರೆಗೆ ಶಾಂಕರ ವೇದಾಂತ ಉಪನ್ಯಾಸಗಳನ್ನೂ ನಡೆಸುತ್ತಿದ್ದರು. ಈ <strong>ಎಲ್ಲ ಕಾರ್ಯಕ್ರಮಕ್ಕೂ ಜಿಜ್ಞಾಸುಗಳು ಪೂರ್ಣಭಾಗವಹಿಸಿ ಕಾರ್ಯಾಲಯದ ಉಪನ್ಯಾಸಮಂದಿರವು ತುಂಬಿ ತುಳುಕುತ್ತಿತ್ತು.</strong> ಹೊರಗಡೆ ಕುರ್ಚಿಗಳನ್ನೂ ಹಾಕಿ ಕೂರಿಸುತ್ತಿದ್ದರು.<strong>ಇದೆಲ್ಲವನ್ನೂ ಸದ್ಗುರುಗಳ ಅನುಗ್ರಹ, ಸದ್ಗುರುಗಳ ಮಹಿಮಾ ವರ್ಣನೆಯ ಸದವಕಾಶವೆಂದೇ ಶರ್ಮರು ನಂಬಿದ್ದಾರೆ. ಪ್ರತಿಯೊಂದು ಆರಾಧನೆಯಲ್ಲೂ ನೂರಾರು ಜನರಿಗೆ ಊಟದ ಜೊತೆಗೆ ಎಲ್ಲರಿಗೂ ದಪ್ಪನೆ ತೆಂಗಿನಕಾಯಿ ಫಲಪ್ರಸಾದವನ್ನೂ ಕೊಡುತ್ತಿದ್ದರು.</strong></p>
    <p><strong>ಶ್ರೀ ಶರ್ಮರವರು, ತಮ್ಮ ದೈಹಿಕ ಶ್ರಮವನ್ನೂ ಲೆಕ್ಕಿಸದೇ, ಸ್ವಂತ ಆರೋಗ್ಯವನ್ನೂ ಪರಿಗಣಿಸದೇ, ಸದ್ಗುರುಸೇವೆಯೊಂದೇ ಗುರಿ ಎಂದು ತಿಳಿದು ಆಶ್ರಮದ ರಕ್ಷಣೆ, ನೈರ್ಮಲ್ಯಗಳನ್ನು ಕಾಪಾಡಿ ಹಣಕಾಸಿನ ವ್ಯವಸ್ಥೆಯನ್ನೂ ಶ್ರದ್ಧೆಯಿಂದ ಮಾಡುತ್ತಿದ್ದರು</strong>. “<strong>ಶಂಕರಭಾಸ್ಕರ</strong>” ಪತ್ರಿಕೆಗಾಗಿ ಲಕ್ಷಾಂತರ ರೂ. <strong>ಮೂಲನಿಧಿ</strong>ಯನ್ನು ಸಂಗ್ರಹಿಸಿದ್ದಾರೆ. ವಿದ್ವಾಂಸರನ್ನು ಕಾರ್ಯಕ್ರಮಕ್ಕೆ ಬರಲು ಒಪ್ಪಿಸುವುದು, ಸಕಾಲಕ್ಕೆ ಕರೆಸುವ ವಾಹನ ವ್ಯವಸ್ಥೆ ಮಾಡಿ, ಸಂಭಾವನೆ ಕೊಟ್ಟು, ಪುನಃ ಅವರನ್ನು ತಮ್ಮ ಸ್ವಂತ ಕಾರಿನಲ್ಲಿ ಅವರವರ ಮನೆಗೆ ಬಿಡುವುದು ಇದೆಲ್ಲವನ್ನೂ ಶರ್ಮರೇ ನಡೆಸುತ್ತಿದ್ದರು.</p>
    <p>ಹೀಗೆ ಶ್ರೀ ಕೆ. ಜಿ. ಸುಬ್ರಾಯಶರ್ಮರು ಏಕಪಾತ್ರಾಭಿನಯವನ್ನು ಮಾಡುತ್ತಾ “<strong>ಶಂಕರಭಾಸ್ಕರ</strong>” ಪತ್ರಿಕೆಯ ಸಂಸ್ಥಾಪಕ-ಸಂಪಾದಕರಾಗಿ ೧೯೮೮ ರಿಂದ ೨೦೦೬ ರವರೆಗೂ ಪತ್ರಿಕೆಯನ್ನು ಬೆಳೆಸಿದ್ದಾರೆ. ಅವರ ಆದರ್ಶವೇನೆಂದರೆ, ಪತ್ರಿಕೆಯಲ್ಲಿ ಒಂದೂ ಮುದ್ರಣದೋಷವಿರಲೇಬಾರದು, ತಪ್ಪಿರಬಾರದು, ೨ ಪುಟದ ಲೇಖನಗಳಿರಬೇಕು, ಲೇಖನವು ಆಕರ್ಷಕವಾಗಿರಬೇಕು; ಶ್ರೀಶಂಕರ, ಸುರೇಶ್ವರ, ಗೌಡಪಾದರ ಮತ್ತು ಶ್ರೀಶ್ರೀಗಳ ಸಂದೇಶಗಳಿಗೇ ಮೀಸಲಾದ ವಿಷಯಗಳಿರಬೇಕು. ಸುಪ್ರಸಿದ್ಧ ವಿದ್ವಾಂಸರು ಶ್ರೀಶ್ರೀಗಳವರ ಸಾಧನೆಯನ್ನೂ, ಗ್ರಂಥಗಳನ್ನೂ, ಸಂದೇಶಗಳನ್ನೂ ತಪಸ್ಸನ್ನೂ ಗುಣಗಾನ ಮಾಡುವಂತಿರಬೇಕು. ಒಂದೂ ಜಾಹಿರಾತಿನ ಸಂಬಂಧವಿಲ್ಲದೇ <strong>ಶುದ್ಧವೇದಾಂತಪತ್ರಿಕೆಯಾಗಿರಬೇಕು</strong>, ಸರಳಸುಂದರಲೇಖನ, ಆಕರ್ಷಕ ರಕ್ಷಾಕವಚ ಹೀಗಿರಬೇಕೆಂದು <strong>ಅಹರ್ನಿಶಿ ದುಡಿದು ದುಡಿದು ಪ್ರಚಾರಮಾಡುತ್ತಾ ಪ್ರವಾಸಮಾಡುತ್ತಾ ನಿಧಿಸಂಗ್ರಹ</strong><strong> ಮಾಡಿರುತ್ತಾರೆ. ಅಧ್ಯಾರೋಪಾಪವಾದ ಸಂಪ್ರದಾಯದ ಉಪದೇಶಗಳಿಗೆ ಮೀಸಲಾದ ಪತ್ರಿಕೆಯನ್ನಾಗಿ ಮಾಡಿದ್ದರು.</strong> ದೇಶವಿದೇಶಗಳಲ್ಲೂ ಪತ್ರಿಕಾಪ್ರಸಾರವು ನಡೆಯುತ್ತಿತ್ತು. <strong>ಮೂಲನಿಧಿಯ ಬಡ್ಡಿಯಿಂದಲೇ ಸಂಪೂರ್ಣಪತ್ರಿಕಾವ್ಯವಸ್ಥೆ ನಡೆಯುವಂತೆ ಮಾಡಿದ್ದರು.</strong>ಬೆಂಗಳೂರಿನ ಟೌನ್ ಹಾಲ್ ನಲ್ಲಿ ತಮ್ಮ ೫೦ನೇ ವರ್ಷದ ಸುವರ್ಣವರ್ಧಂತಿಯ ಮಹೋತ್ಸವವನ್ನು ೬೦ ಸುಪ್ರಸಿದ್ಧ ಘನ ವಿದ್ವಾಂಸರಿಗೆ ಸನ್ಮಾನ ಮಾಡುವ ಮೂಲಕ ಅಪೂರ್ವ ತ್ಯಾಗದೊಡನೆ (೨೭-೧೨-೧೯೯೮) ವಿಜೃಂಭಣೆಯಿಂದ ನಡೆಸಿರುತ್ತಾರೆ.</p>
  </div>
  <div>ಶ್ರೀಶರ್ಮರ ಕೃತಿರತ್ನಗಳು: <strong>ಶಾಂಕರ ಸಂವತ್ಸರ</strong>, <strong>ವೇದಾಂತ ಸಂವತ್ಸರ</strong> (ಕನ್ನಡ ಮತ್ತು ಸಂಸ್ಕೃತ ಭಾಷೆಗಳಲ್ಲಿ), <strong>ಪ್ರಬೋಧ ಚಿಂತಾಮಣಿ</strong> (೯ ಭಾಷೆಗಳಲ್ಲಿ ), <strong>ಜ್ಞಾನಾಮೃತಬಿಂದು</strong> (೨ ಭಾಷೆಗಳಲ್ಲಿ ), <strong>ಗೀತೋಪದೇಶಾಮೃತ</strong> (೨ ಭಾಷೆಗಳಲ್ಲಿ ) ಮತ್ತು ಈಗ ಮುದ್ರಣಗೊಂಡಿರುವ “<strong>ಗೀತಾ ಸಂವತ್ಸರ</strong>”. (ನಿಮ್ಮ ಕೈಗಳಲ್ಲಿದೆ.)</div>
  <div>
    <p>ಸಕಲ ವೇದಶಾಸ್ತ್ರಪುರಾಣಗಳ ಸಾರ ಭಗವದ್ಗೀತೆ. ಸಾಧನ ಸಿದ್ಧಾಂತಗಳ ಸಮನ್ವಯವನ್ನು ಈ ಗೀತೆಯಲ್ಲಿ ಶ್ರೀಕೃಷ್ಣನು ಉಪದೇಶಿಸಿರುತ್ತಾನೆ. ಈ ಕಾಲದಲ್ಲಿ ಗೀತೆಯನ್ನು ಕ್ರಮವಾಗಿ ಅಧ್ಯಯನ ಮಾಡುವುದಕ್ಕೆ ಸಾಕಷ್ಟು ಕಾಲಾವಕಾಶವು ಎಲ್ಲರಿಗೂ ಇರುವುದಿಲ್ಲ. ಆದರೆ ಗೀತೋಪದೇಶವನ್ನು ಅರಿಯಬೇಕೆಂಬ ಆಶೆಯು ಅನೇಕರಿಗೆ ಇರುತ್ತದೆ. ಈ ಗುಟ್ಟನ್ನು ಕಂಡುಕೊಂಡಿರುವ ಶ್ರೀ ಸುಬ್ರಾಯ ಶರ್ಮರು ಗೀತೆಯ ಗುಟ್ಟನ್ನು ತಮ್ಮ ಈ “<strong>ಗೀತಾ ಸಂವತ್ಸರ</strong>” ಕೃತಿರತ್ನದಲ್ಲಿ ರಟ್ಟುಮಾಡಿರುತ್ತಾರೆ.</p>
  </div>
  <div><p>ಸಂವತ್ಸರದ ೩೬೬ ದಿನಗಳಿಗೂ ಒಂದೊಂದರಂತೆ ಭಗವದ್ಗೀತೆಯಿಂದ ೩೬೬ ಶ್ಲೋಕರತ್ನಗಳನ್ನು ಆರಿಸಿ ಈ ಗ್ರಂಥದಲ್ಲಿ ಅರ್ಥ, ವಿವರಣೆಸಮೇತ ಕೊಡಲಾಗಿರುತ್ತದೆ. ಪ್ರತಿದಿನದ ಒಂದೊಂದು ಗೀತಾಸಂದೇಶಕ್ಕೆ ಒಂದೊಂದು ಆಕರ್ಷಕವಾದ ತಲೆಬರಹವನ್ನು ಕೊಟ್ಟಿರುವುದು ಈ ಗ್ರಂಥದ ವಿಶೇಷ. ೩೬೬ </p>್ಚ ೧೨್ಚ ೭ = ೩೮೫ ಬೇರೆ ಬೇರೆಯ ಸುಂದರವಾದ ಮನೋಹಾರಿಯಾದ ತಲೆಬರಹಗಳನ್ನು ನೋಡಿದ ಕೂಡಲೇ ಅಂದಿನ ಸಂದೇಶವನ್ನು ಓದಲೇಬೇಕೆಂಬ ಉತ್ಕಟೇಚ್ಛೆಯು ವಾಚಕರಿಗೆ ಉಂಟಾಗದಿರದು. ಕರ್ಮಯೋಗ, ಭಕ್ತಿ, ಧ್ಯಾನ, ಉಪಾಸನೆ, ಗುರುಸೇವೆ, ಶ್ರವಣ ಮುಂತಾದ ಸಾಧನಗಳ ರಹಸ್ಯಗಳನ್ನು ಗೀತಾಶ್ಲೋಕಗಳಿಂದಲೇ ಉದಾಹರಿಸಿ ಇಲ್ಲಿ ವಿವರಿಸಲಾಗಿದೆ. ಹಾಗೆಯೇ ಅವಿದ್ಯಾ, ವಿದ್ಯಾ, ಬಂಧ, ಮೋಕ್ಷ, ಗುರುಮಹಿಮೆ, ವಿವೇಕ, ವಿಚಾರ— ಮುಂತಾದ ವಿಷಯಗಳನ್ನೂ ಸುಲಭವಾಗಿ ಎಲ್ಲರಿಗೂ ಅರ್ಥವಾಗುವಂತೆ ಗೀತಾಶ್ಲೋಕೋದಾಹರಣೆಯಿಂದಲೇ ಈ ಗ್ರಂಥದಲ್ಲಿ ತಿಳಿಸಲಾಗಿದೆ.<p>ಅಂತೂ ಸದ್ಗುರುಭಕ್ತರಾದ, ಸದ್ಗುರುಸಚ್ಛಿಷ್ಯರಾದ ಶ್ರೀ ಶರ್ಮರು ಸದ್ಗುರೂಪದಿಷ್ಟವಾದ ಗೀತಾಸಂದೇಶಗಳನ್ನೆಲ್ಲ ಈ “<strong>ಗೀತಾ ಸಂವತ್ಸರ</strong>” ಗ್ರಂಥದಲ್ಲಿ ಅಡಕಮಾಡಿರುತ್ತಾರೆ. ಇಪ್ಪತ್ತೊಂದನೆಯ ಶತಮಾನಕ್ಕೆ ಇದೊಂದು ಸದ್ಗುರುವಿನ ವರಪ್ರಾಸಾದಿಕ ಗ್ರಂಥವಾಗಿದೆ ಎನ್ನುವುದರಲ್ಲಿ ಸಂಶಯವಿಲ್ಲ.ಶ್ರೀಶರ್ಮರವರ ಈವರೆಗಿನ ಕೃತಿಗಳಿಗೆ ಅಭಿಮಾನಿವಾಚಕರಿಂದ ದೊರಕಿರುವ ಪ್ರೋತ್ಸಾಹ ಸಹಕಾರಗಳು ಅಭೂತಪೂರ್ವವಾಗಿವೆ! <strong>ಜಗದ್ಗುರು ಗೀತಾಚಾರ್ಯನ ಸಂದೇಶರತ್ನಗಳಸಾಗರವಾಗಿರುವ</strong> ಈ <strong>“ಗೀತಾ ಸಂವತ್ಸರ”</strong> ಕೃತಿರತ್ನವೂ ಜನಪ್ರಿಯವಾಗುವುದರಲ್ಲಿ ಸಂಶಯವಿಲ್ಲ. ಗೀತಾಪ್ರೇಮಿಗಳಾದ ಅಧ್ಯಾತ್ಮಸಾಧಕರಿಗೆ ಈ <strong>ಗೀತಾ ಸಂವತ್ಸರ</strong>ವು ಗೀತಾಚಾರ್ಯನ ವರಪ್ರಸಾದವೆಂದರೂ ತಪ್ಪಾಗದು.</p>ಅಧ್ಯಾತ್ಮಪ್ರಕಾಶಕಾರ್ಯಾಲಯದ ವ್ಯಾವಹಾರಿಕ ಸಂಬಂಧವನ್ನು ೨೦೦೬ರಲ್ಲಿ ಪೂರಾ ಬಿಟ್ಟನಂತರ, ಈಗಲೂ ಶ್ರೀಶರ್ಮರು <strong>ಪೂಜ್ಯ</strong> <strong>ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ ಮಹಾಸದ್ಗುರುಗಳ “ಅಂತರಂಗದ ಪ್ರೇಮಪುತ್ರ”ರಾಗಿದ್ದು ಶ್ರೀಶ್ರೀಗಳವರನ್ನು ಸದಾಕಾಲದಲ್ಲೂ ಸ್ಮರಿಸುತ್ತಾ </strong> , <strong>ಪ್ರತಿದಿನವೂ </strong>ಅಹರ್ನಿಶಿ ಶ್ರೀಶ್ರೀಗಳವರ ಗುಣಗಾನವನ್ನು ಮಾಡುತ್ತಾ, ಶ್ರೀಶ್ರೀಗಳವರ ಮಾರ್ಗದರ್ಶನದಂತೆ, ಶ್ರೀಶ್ರೀಗಳವರಿಂದ ತಾವು ನೇರಾಗಿ ಪಡೆದುಕೊಂಡಿರುವ, <strong>ಪರಿಶುದ್ಧ ಶಾಂಕರಾದ್ವೈತ ವೇದಾಂತ ದರ್ಶನದ ಸಾಧನ ಸಿದ್ಧಾಂತಗಳ ರಹಸ್ಯಗಳನ್ನು </strong>ತಿಳಿಸುತ್ತಾ, “<strong>ಆ ಸುಪ್ತೇಃ ಆ ಮೃತೇಃ ಕಾಲಂ ನಯೇದ್ ವೇದಾಂತಚಿಂತಯಾ</strong>” ಎನ್ನುವಂತೆ, ವೇದಾಂತಗಳ ಅಧ್ಯಯನ, ಅಧ್ಯಾಪನ, ಚಿಂತನಮಂಥನ, ಪಾಠಪ್ರವಚನ, ಉಪನ್ಯಾಸ, ಗ್ರಂಥಲೇಖನ ರೂಪವಾದ ಜ್ಞಾನಮಯ ತಪಸ್ಸಿನಲ್ಲಿಯೇ ಮಗ್ನರಾಗಿರುತ್ತಾರೆ.</div>
  <div>ಸದ್ಗುರುಗಳ ಪಾದಾರವಿಂದಗಳಿಗೆ ಭಕ್ತಿಪೂರ್ವಕ ಪ್ರಣಾಮಗಳು.</div>
  <div/>
  <div>ತಾ॥ <span class="en">25-11-2007</span>	<strong>ಎಂ. ಎಸ್. ಅಶ್ವತ್ಥನಾರಾಯಣಾವಧಾನೀ</strong><br/> ದೂರವಾಣಿ: ಸಂಸ್ಕೃತಗ್ರಾಮಃ<br/>ಮನೆ: <span class="en">08182-237728</span> ಮತ್ತೂರು-<span class="en">577203</span><br/>ಮೊಬೈಲ್: <span class="en">9448933121</span> ಶಿವಮೊಗ್ಗ ಜಿಲ್ಲೆ</div>
</html>
