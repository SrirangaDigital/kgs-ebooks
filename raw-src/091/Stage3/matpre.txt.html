<?xml version="1.0"?>
<html>
  <p>ನಮೋ ನಮಃ ಸದ್ಗುರುಪಾದುಕಾಭ್ಯಾಮ್</p>
  <p>ಗುರುವಿಲ್ಲದೇ ಆತ್ಮಜ್ಞಾನವೂ ಇಲ್ಲ, ಮುಕ್ತಿಯೂ ಇಲ್ಲ; ಗುರುವಿಲ್ಲದೇ ಗುರಿಯಿಲ್ಲ. ಮಾನವರಿಗೆ, ಅದರಲ್ಲೂ ಸಾಧಕರಿಗೆ, ಅದರಲ್ಲೂ ಅಧ್ಯಾತ್ಮಸಾಧಕರಾದ ಮುಮುಕ್ಷುಗಳಿಗಂತೂ ಸದ್ಗುರುಗಳೇ ಸರ್ವಸ್ವ; ಸದ್ಗುರುಗಳೇ ಸಂಪತ್ತು, ನೆನಪಿರಲಿ. ನನ್ನ ಪ್ರೀತಿಯ ಸದ್ಗುರುವರೇಣ್ಯರಾದ <strong>ಶ್ರೀಶ್ರೀ ಸಚ್ಚಿದಾನಂದೇಂದ್ರ ಸರಸ್ವತೀ ಮಹಾಸ್ವಾಗಳವರಿಗೆ</strong> ನನ್ನ ಮೇಲೆ ಪ್ರೀತಿವಾತ್ಸಲ್ಯಕೂರುಣ್ಯಗಳು ಯಾವಾಗಲೂ ಇದ್ದವು. ಅಂಥ ಸದ್ಗುರುಗಳ ಪಾದಾರವಿಂದಂಗಳಲ್ಲಿ ನನ್ನ ಭಕ್ತಿಪೂರ್ವಕವಾದ ಅನಂತಾನಂತ ಸಾಷ್ಟಾಂಗ ಪ್ರಣಾಮಗಳನ್ನು ನಾನಿಲ್ಲಿ ಸಮರ್ಪಿಸುತ್ತಿದ್ದೇನೆ.</p>
  <p>ಸದ್ಗುರುಗಳು ಪ್ರತಿವರ್ಷವೂ ಆಶ್ವಯುಜ ಮಾಸದಲ್ಲಿ ಶರನ್ನವರಾತ್ರ ಮಹೋತ್ಸವವನ್ನು ಏರ್ಪಡಿಸುತ್ತಿದ್ದರೂ. ಆ ಒಂಭತ್ತು ದಿನಗಳೂ ದೇವಿಗೆ ಸಂಬಂಧಪಟ್ಟ ಗ್ರಂಥಗಳ ಪಾರಾಯಣ, ಉಪನ್ಯಾಸಗಳನ್ನು ಏರ್ಪಡಿಸುತ್ತಿದ್ದರು. ಹೊಳೆನರಸೀಪುರದ ಪ್ರಧಾನ ಕಾರ್ಯಾಲಯದಲ್ಲಿ ವಾಗ್ದೇವೀ ವಿಗ್ರಹವನ್ನು ಸ್ಥಾಪಿಸಿ, ಸದ್ಗುರುಗಳವರು ದೇವಿಯ ಪೂಜಾದಿಕೈಂಕರ್ಯಗಳನ್ನೂ ಮಾಡಿಸುತ್ತಿದ್ದರು. ನೂರಾರು ಭಕ್ತರುಗಳು ಈ ಕಾರ್ಯಕ್ರಮದಲ್ಲಿ ಭಾಗವಹಿಸಿ ದೇವಿಯ ಕೃಪೆಗೂ ಸದ್ಗುರು ಅನುಗ್ರಹಕ್ಕೂ ಪಾತ್ರರಾಗುತ್ತಿದ್ದರು.</p>
  <p>೧೯೭೦ ರಿಂದ ೨೦೦೬ ರ ವರೆಗೆ ಈ ಬೆಂಗಳೂರಿನ ಶಾಖಾ ಕಾರ್ಯಾಲಯದಲ್ಲಿಯೂ ನಾನು ಶ್ರೀಶ್ರೀಗಳವರ ಮಾರ್ಗದರ್ಶನದಂತೆಯೇ ಪ್ರತಿವರ್ಷವೂ ಆಶ್ವಯುಜಮಾಸದಲ್ಲಿ <strong>ಶ್ರೀಶರನ್ನವರಾತ್ರ ಮಹೋತ್ಸವ</strong>ವನ್ನು ಏರ್ಪಡಿಸುತ್ತಿದ್ದೆನು. ನೂರಾರು ಭಕ್ತರುಗಳು ಈ ವಿಶೇಷ ಕಾರ್ಯಕ್ರಮದಲ್ಲಿ ಭಾಗವಹಿಸುತ್ತಿದ್ದರು. ಹೀಗಾಗಿ ಈ <strong>ಶ್ರೀಹೇವಿಳಂಬಿ</strong> ನಾಮ ಸಂವತ್ಸರದ ಆಶ್ವಯುಜಮಾಸದಲ್ಲಿ ವಿಶೇಷ ಉಪನ್ಯಾಸಗಳಿಲ್ಲದಿದ್ದರೂ ದೇವಿಯ ಮಹಿಮೆಗಳನ್ನು ಆಗಾಗ್ಗೆ ಉಪನ್ಯಾಸಗಳ ಮಧ್ಯೇ ಮಧ್ಯೇ ಹೇಳುತ್ತಾ ಇದ್ದೆನು. ಆ ಮಾತುಗಳನ್ನೆಲ್ಲ ಸೇರಿಸಿ “<strong>ಮಾತೃದೇವೋ ಭವ</strong>” ಎಂಬೀ ಗ್ರಂಥವನ್ನು ಬರೆದಿರುತ್ತೇನೆ. ಇದೆಲ್ಲವೂ ಸದ್ಗುರುಸೇವಾಫಲವೇ ಹೊರತು ನನ್ನದೆಂಬುದೇನೂ ಇಲ್ಲ. ಈ ಗ್ರಂಥವನ್ನು ಸದ್ಗುರುಪಾದಗಳಿಗೇ ಭಕ್ತಿಯಿಂದ ಸಮರ್ಪಿಸುತ್ತಾ ನಾನು ಧನ್ಯನಾಗುತ್ತೇನೆ.</p>
  <p>ಶ್ರೀ <strong>ಹೇವಿಳಂಬಿ</strong> ಸಂವತ್ಸರದ ಸದ್ಗುರು ಸೇವಾಪರಾಯಣ<br/>ಕಾರ್ತಿಕ ಶುದ್ಧ ದಶಮೀ ಡಾ॥ ಕೆ. ಜಿ. ಸುಬ್ರಾಯಶರ್ಮಾ<br/>೩೦-೧೦-೨೦೧೭, ಸೋಮವಾರ ಉತ್ತರಹಳ್ಳಿ, ಬೆಂಗಳೂರು-೬೧</p>
  <div>
    <p>ಮಾತೃದೇವೋ ಭವ</p>
    <p>ಪ್ರಿಯವಾಚಕರೇ, ಈ ಗ್ರಂಥದ ಹೆಸರು, “<strong>ಮಾತೃದೇವೋ ಭವ” ಎಂದು. ಇದು </strong>ಆನಂದ ಗ್ರಂಥಮಾಲೆಯ ೯೧ನೇ ಕುಸುಮ. ಶ್ರೀ <strong>ಹೇಮಲಂಬಿ</strong> ಸಂವತ್ಸರದ ಆಶ್ವಯುಜಮಾಸದಲ್ಲಿ ಶ್ರೀಶಾರದಾ ಶರನ್ನವರಾತ್ರದ ಸಮಯದಲ್ಲಿ ಉಪನ್ಯಾಸಗಳ ಮಧ್ಯೇ ಮಧ್ಯೇ ದೇವಿಯ ವಿಚಾರಗಳನ್ನು ಹೇಳುತ್ತಿದ್ದೆನು. ನನಗೆ ನನ್ನ ಸದ್ಗುರುಗಳು ಹೇಳಇದ್ದ ಅನೇಕ ವಿಷಯಗಳನ್ನು ಈ ಸಮಯದಲ್ಲಿ ನೆನಪಿಸಿಕೊಳ್ಳುತ್ತಿದ್ದೆನು. ಶಾರದಾ ಮಾತಾ, ಲಲಿತಾ ಮಾತಾ, ಗೌರೀ ಮಾತಾ, ಭಾರತ ಮಾತಾ—ಹೀಗೆ ವಿವರಿಸುತ್ತಿದ್ದಾಗ “<strong>ಮಾತೃದೇವೋ ಭವ” ಎಂಬ ವೇದದ ಮಾತನ್ನೂ ಹೇಳುತ್ತಿದ್ದೆನು. ಅದನ್ನು ಕೇಳಿದ ಶ್ರೋತೃಗಳ ಅಪೇಕ್ಷೆಯಂತೆ “</strong>ಮಾತೃದೇವೋ ಭವ” ಎಂಬೀ ಗ್ರಂಥವನ್ನು ಬರೆದಿರುತ್ತೇನೆಯ</p>
    <p>ನಮ್ಮೀ ಭಾರತೀಯ ಹಿಂದೂ ಸಂಸ್ಕೃತಿಯಲ್ಲಿ ಮಾತೃವಿಗೆ ಅತ್ಯಂತ ಎತ್ತರದ ಸ್ಥಾನವನ್ನು ಕೊಟ್ಟಿದ್ದಾರೆ. ತಾಯಿಯು ಪ್ರತ್ಯಕ್ಷ ದೇವತೆಯೇ ಅಲ್ಲವೇ? ತಾಯಿಯ ಸೇವೆ, ತಾಯಿಯ ಪೂಜೆ, ತಾಯಿಯ ಆರಾಧನೆಯ ಮಹತ್ತನ್ವನ್ನು ತಿಳಿಸುವುದಕ್ಕಾಗಿ “<strong>ಮಾತೃದೇವೋ ಭವ</strong>” ಎಂಬೀ ಕೃತಿಯನ್ನು ಬರೆದಿರುತ್ತೇನೆ. ನಮಗೆ ಜನ್ಮವನ್ನು ಕೊಟ್ಟು ನಮ್ಮನ್ನು ಪೋಷಿಸಿರುವ ತಾಯಿಗೆ ಏನನ್ನು ತಾನೇ ನಾವು ಕೊಡಬಲ್ಲೆವು? ನಮಸ್ಕಾರವೊಂದೇ ನಾವು ಕೊಡಬಹುದಾದ ನಿಷ್ಕೃತಿಯು.</p>
    <p>ಪೂಜ್ಯ ಸದ್ಗುರುಗಳವರು <strong>ಆಶ್ವಯುಜ</strong> ಮಾಸದಲ್ಲಿ ಶರನ್ನವರಾತ್ರ ಮಹೋತ್ಸವ ಸಂದರ್ಭಗಳಲ್ಲಿ ಈ ವಿಚಾರಗಳನ್ನೆಲ್ಲ ಹೇಳುತ್ತಿದ್ದರು. ಅದೆಲ್ಲವನ್ನೂ ಸ್ಮರಿಸುತ್ತಾ ಈ ಗ್ರಂಥವನ್ನು ಬರೆದಿರುತ್ತೇನೆ. ಇಂದಿನ ಜನಗಳಿಗೆ ಇದರಿಂದ “ಮಾತೃಮಹಿಮೆ”ಯು ಅರ್ಥವಾದೀತೆಂದು ಭಾವಿಸುತ್ತೇನೆ. ಇದನ್ನು ಪ್ರೀತಿಯಿಂದ ಸುಂದರವಾಗಿ ಮುದ್ರಿಸಿಕೊಟ್ಟಿರುವ ಸನ್ಮಾನ್ಯ ಸನ್ಮಿತ್ರರಾದ ಶ್ರೀ ಬಿ. ಎನ್. ನಟರಾಜ್ ರವರಿಗೆ ನನ್ನ ಕೃತಜ್ಞತೆಗಳು. <strong>ಮಾತೃಪಾದಾರವಿಂದಾರ್ಪಣಮಸ್ತು</strong>.</p>
    <p>ಶ್ರೀ <strong>ಹೇವಿಳಂಬಿ</strong> ಸಂವತ್ಸರದ ಮಹಾಮಹೋಪಾಧ್ಯಾಯ ವಿದ್ವಾನ್<br/>ಆಶ್ವಯುಜ ಶುದ್ಧ ಪೂರ್ಣಿಮಾ ಡಾ॥ ಕೆ. ಜಿ. ಸುಬ್ರಾಯಶರ್ಮಾ<br/>೫-೧೦-೨೦೧೭, ಗುರುವಾರ ೦೮೦-೨೬೩೯೬೭೮೬, ೯೮೮೬೨೮೧೬೨೨</p>
  </div>
</html>
