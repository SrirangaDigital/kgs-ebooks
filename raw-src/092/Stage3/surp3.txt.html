<?xml version="1.0"?>
<html>
  <div>
    <p>ಶ್ರೀಸುರೇಶ್ವರಾಚಾರ್ಯರವರ<br/>ತೈತ್ತಿರೀಯಭಾಷ್ಯವಾರ್ತಿಕಮ್</p>
    <p>ಶ್ರೀಶಂಕರಾಚಾರ್ಯರು ಕೃಷ್ಣಯಜುರ್ವೇದದ ತೈತ್ತಿರೀಯಶಾಖೆಗೆ ಸೇರಿದವರು. ಹೀಗಾಗಿ ಶ್ರೀಶಂಕರರು ಕೃಷ್ಣಯಜುರ್ವೇದದ ತೈತ್ತಿರೀಯಶಾಖೆಗೆ ಸೇರಿದ ತೈತ್ತಿರೀಯ ಉಪನಿಷತ್ತುಗಳಿಗೆ. (ಅಂದರೆ ಶೀಕ್ಷಾವಲ್ಲೀ, ಆನಂದವಲ್ಲೀ ಮತ್ತು ಭೃಗುವಲ್ಲೀಗಳಿಗೆ) ವಿಸ್ತಾರವಾದ ಹಾಗೂ ಸುಂದರವಾದ ಭಾಷ್ಯಗಳನ್ನು ಬರಿದಿದ್ದಾರೆ. ಇದಕ್ಕೆ <strong>ತೈತ್ತಿರೀಯ ಶಾಂಕರಭಾಷ್ಯ</strong> ಎಂದೇ ಹೆಸರಿದೆ. ಬ್ರಹ್ಮಜ್ಞಾನದ ಮಹಿಮೆಯನ್ನೂ ಸ್ವರೂಪವನ್ನೂ ಇಲ್ಲಿ ಸೊಗಸಾಗಿ ತಿಳಿಸಿದೆ.</p>
    <p>ಶ್ರೀಶಂಕರರ ಆಜ್ಞೆಯಂತೆ, ಶಿಷ್ಯರಾದ ಶ್ರೀಸುರೇಶ್ವರಾಯಾರ್ಯರು ಈ ತೈತ್ತಿರೀಯಭಾಷಯಗಳಿಗೆ ವಿಸ್ತಾರವಾದ ವಾರ್ತಿಕಗಳನ್ನು ಬರೆದಿರುತ್ತಾರೆ. ಸುಮಾರು ೧೦೨೬ ಶ್ಲೋಕಗಳಇಂದ ಸಮಲಂಕೃತವಾಗಿರುವ ಈ ತೈತ್ತಿರೀಯಭಾಷ್ಯವಾರ್ತಿಕಗಳು ಭಾಷ್ಯದ ಸ್ವಾರಸ್ಯವನ್ನೆಲ್ಲ ಸುಂದರವಾಗಿ ತಿಳಿಸುತ್ತವೆ. ಕರ್ಮಕಾಂಡದ ಜೊಳ್ಳುತನವನ್ನೂ ಜ್ಞಾನಕಾಂಡವಾದ ಉಪನಿಷತ್ತುಗಳ ಗುಣಮಹಿಮೆಗಳನ್ನೂ ಶ್ರೀಸುರೇಶ್ವರರು ಇಲ್ಲಿ ಧೈರ್ಯವಾಗಿ ತಿಳಿಸಿದ್ದಾರೆ.</p>
    <p>ಬೃಹದಾರಣ್ಯಕಭಾಷ್ಯವಾರ್ತಿಕ ಹಾಗೂ ತೈತ್ತಿರೀಯಭಾಷ್ಯವಾರ್ತಿಕಗಳನ್ನು ಬರೆದು ಶ್ರೀಸುರೇಶ್ವರರು <strong>ವೇದಾಂತವಾರ್ತಿಕಕಾರ</strong>ರೆಂದೇ ಪ್ರಸಿದ್ಧರಾಗಿರುತ್ತಾರೆ. ಶ್ರೀಸುರೇಶ್ವರರ ಶಾಸ್ತ್ರಪಾಂಡಿತ್ಯಕ್ಕೂ ಬ್ರಹ್ಮಜ್ಞಾನನಿಷ್ಠೆಗೂ ಹಾಗೂ ಸದ್ಗುರುಭಕ್ತಿಗೂ ಈ ವಾರ್ತಿಕದ್ವಯಗಳು ಜ್ವಲಂತ ನಿದರ್ಶನವಾಗಿರುತ್ತವೆ. ಅಧ್ಯಾತ್ಮಸಾಧಕರುಗಳು ಈ ವಾರ್ತಿಕಗಳನ್ನು ಅಧ್ಯಯನಮಾಡಿದಾಗ ಈ ರಹಸ್ಯವು ತಿಳಿಯುತ್ತದೆ.</p>
    <p>“<strong>ಸುರೇಶ್ವರ ಸಂವತ್ಸರ” ಎಂಬೀ ಗ್ರಂಥದಲ್ಲಿ, ನಾನು, </strong>ತೈತ್ತಿರೀಯಭಾಷ್ಯವಾರ್ತಿಕದಿಂದ ಕೇವಲ ೧೪೪ ವಾರ್ತಿಕಗಳನ್ನು ಆರಿಸಿ, ಸಂಗ್ರಹಿಸಿರುತ್ತೇನೆ.</p>
  </div>
  <div><p>ಶ್ರೀಸುರೇಶ್ವರರ “ಮಾನಸೋಲ್ಲಾಸ”</p><p>ಶ್ರೀಶಂಕರರು “ದಕ್ಷಿಣಾಮೂರ್ತಿಸ್ತೋತ್ರ”ವನ್ನು ರಚಿಸಿದ್ದಾರೆ. ಇದರಲ್ಲ ಕೇವಲ ಹತ್ತು ಶ್ಲೋಕಗಳಿವೆ. ಆದರೆ ಸಕಲವೇದಾಂತಸಾರಸರ್ವಸ್ವವನ್ನೇ ಶ್ರೀಶಂಕರರು ಈ “<strong>ದಕ್ಷಿಣಾಮೂರ್ತಿಸ್ತೋತ್ರ</strong>”ದಲ್ಲಿ ಸಂಗ್ರಹಿಸಿ ಸುಂದರವಾಗಿ ತಿಳಿಸಿದ್ದಾರೆ.</p><p>ಈ “<strong>ದಕ್ಷಿಣಾಮೂರ್ತಿಸ್ತೋತ್ರ</strong>”ಕ್ಕೆ ಶ್ರೀಶಂಕರರ ಸಾಕ್ಷಾತ್ ಶಿಷ್ಯರಾದ ಶ್ರೀಸುರೇಶ್ವರಾಚಾರ್ಯರು ಪದ್ಯರೂಪದಿಂದ ವಿಸ್ತಾರವಾದ ವ್ಯಾಖ್ಯಾನವನ್ನು ಬರೆದಿದ್ದಾರೆ. ಈ ವ್ಯಾಖ್ಯಾನಕ್ಕೆ <strong>ಮಾನಸೋಲ್ಲಾಸ</strong> ಎಂದು ಹೆಸರು. ಶ್ರೀಸುರೇಶ್ವರರೇ ಕಡೆಯ ಶ್ಲೋಕದಲ್ಲಿ</p>್ಜರ್ = <p>ಇತಿ ಶ್ರೀದಕ್ಷಿಣಾಮೂರ್ತಿಸ್ತೋತ್ರಾರ್ಥಪ್ರತಿಪಾದಕೇ।<br/>ಪ್ರಬಂಧೇ “<strong>ಮಾನಸೋಲ್ಲಾಸೇ</strong>” ದಶಮೋಲ್ಲಾಸಸಂಗ್ರಹಃಖ್ಎಂದು ಬರೆದಿದ್ದಾರೆ. <strong>ಮಾನಸೋಲ್ಲಾಸ</strong> ವ್ಯಾಖ್ಯಾನವು ಹೆಸರೇ ಹೇಳುವಂತೆ ಮುಮುಕ್ಷುಜನಗಳ ಮನಸ್ಸಿಗೆ ಉಲ್ಲಾಸವನ್ನೂ ಆನಂದವನ್ನೂ ಉಂಟುಮಾಡುತ್ತದೆ. ಇದರಲ್ಲಿ ಒಟ್ಟು (ಹತ್ತು ಉಲ್ಲಾಸಗಳಿಂದ) ಸುಮಾರು ಮುನ್ನೂರುಮೂವತ್ತಾರು ಶ್ಲೋಕಗಳಿವೆ. ದಕ್ಷಿಣಾಮೂರ್ತಿಸ್ತೋತ್ರದ ರಹಸ್ಯಾರ್ಥಗಳನ್ನು ಈ ಶ್ಲೋಕಗಳು ತಿಳಿಸುತ್ತವೆ. ಶ್ರೀಶಂಕರರ ದಕ್ಷಿಣಾಮೂರ್ತಿಶ್ಲೋಕಗಳ ಸಂಪೂರ್ಣ ರಹಸ್ಯಾರ್ಥವನ್ನು ತಿಳಿಯಬೇಕೆನ್ನುವ ಶಂಕರಾನುಯಾಯಿಗಳು, ಶ್ರೀಸುರೇಶ್ವರಾಚಾರ್ಯರವರ <strong>ಮಾನಸೋಲ್ಲಾಸ</strong> ವ್ಯಾಖ್ಯಾನವನ್ನು ಅವಶ್ಯವಾಗಿ ಮನನಮಾಡಬೇಕು. “<strong>ಮಾನಸೋಲ್ಲಾಸ</strong>”ವನ್ನು ಸಂಪೂರ್ಣವಾಗಿ ಅಧ್ಯಯನಮಾಡಿದಾಗಲೇ ಸಾಧಕರಿಗೆ ಹೆಚ್ಚಿನ ಪ್ರಯೋಜನವು ಉಂಟಾಗುತ್ತದೆ.</p><p>“<strong>ಸುರೇಶ್ವರ ಸಂವತ್ಸರ</strong>” ಗ್ರಂಥದಲ್ಲಿ <strong>ಮಾನಸೋಲ್ಲಾಸ</strong>ದಿಂದ ಕೇವಲ ಅರವತ್ತು ಶ್ಲೋಕಗಳನ್ನು ಆರಿಸಿಕೊಂಡು, ಅವುಗಳಿಗೆ ಅನ್ವಯಾರ್ಥ, ಭಾವಾರ್ಥ, ವಿವರಣೆಗಳನ್ನು ಕೊಟ್ಟಿರುತ್ತದೆ.</p></div>
  <div>
    <p>ಶ್ರೀಸುರೇಶ್ವರರ “ಪಂಚೀಕರಣವಾರ್ತಿಕಂ”</p>
    <p>ಶ್ರೀಶಂಕರರು ‘<strong>ಪಂಚೀಕರಣ</strong>’ ಎಂಬ ಹೆಸರಿನಿಂದ ಒಂದು ಕೃತಿಯನ್ನು ಬರೆದಿದ್ದಾರೆ. ಇದೊಂದು ಅತ್ಯಂತ ಸಣ್ಣದಾದ ಕೃತಿ. <strong>ಅಥಾತಃ ಪರಮಹಂಸಾನಾಂ ಸಮಾಧಿವಿಧಿಂ ವ್ಯಾಖ್ಯಾಸ್ಯಾಮಃ</strong> ಎಂದು ಈ ಪಂಚೀಕರಣವು ಪ್ರಾರಂಭಗೊಳ್ಳುತ್ತದೆ. ಪಂಚೀಕೃತ ಮತ್ತು ಅಪಂಚೀಕೃತ ಮಹಾಭೂತಗಳನ್ನು ಅದರ ಕಾರ್ಯವಾದ ದೇಹೇಂದ್ರಿಯಗಳ ವಿಚಾರವನ್ನು ಸಂಕ್ಷೇಪವಾಗಿ ಇಲ್ಲಿ ತಿಳಿಸಲಾಗಿದೆ. ಅವಸ್ಥಾತ್ರಯವಿಚಾರವನ್ನೂ ಸಮಾಧಿವಿಚಾರವನ್ನೂ ಮತ್ತು ಓಂಕಾರೋಪಾಸನೆಯನ್ನೂ ಈ ಕೃತಿಯು ಸಂಕ್ಷೇಪವಾಗಿ ತಿಳಿಸುತ್ತದೆ. ಕಡೆಯಲ್ಲಿ ಕೆಲವು ವೇದಾಂತಮಂತ್ರಗಳನ್ನು ಉದಾಹರಿಸಿ ಬ್ರಹ್ಮಾತ್ಮೈಕತ್ವವನ್ನು ಇಲ್ಲಿ ತಿಳಿಸಿದೆ.</p>
    <p>ಈ ಪುಟ್ಟ <strong>ಪಂಚೀಕರಣ</strong>ಕ್ಕೆ ಶ್ರೀಸುರೇಶ್ವರರು ಸುಮಾರು ಅರವತ್ತೈದು ಶ್ಲೋಕಗಳಿಂದ ವ್ಯಾಖ್ಯಾನವನ್ನು ಬರೆದಿದ್ದಾರೆ. ಇದಕ್ಕೆ ‘<strong>ಪಂಚೀಕರಣವಾರ್ತಿಕಂ</strong>’ ಎಂದು ಹೆಸರಿದೆ. ಇದರಲ್ಲಿ ಶ್ರೀಸುರೇಶ್ವರರು ವೇದಾಂತದ ರಹಸ್ಯಾರ್ಥಗಳನ್ನು ಸುಂದರವಾಗಿ ತಿಳಿಸಿದ್ದಾರೆ. <strong>ಸ ಏವ ಜೀವನ್ಮುಕ್ತೋ ವಾ ನ ಪುನರ್ಭವ ಸಂಭವಃ</strong>, ಆತ್ಮಚಿಂತನೆಯಲ್ಲಿಯೇ ಮಗ್ನನಾಗಿದ್ದು ರಾಗದ್ವೇಷಾದಿರಹಿತನಾದವನನ್ನು <strong>ಜೀವನ್ಮುಕ್ತನೆಂದು</strong> ಕರೆದು, ಇವನಿಗೆ ಪುನರ್ಜನ್ಮವಿಲ್ಲ ಎಂದು ಹೇಳುತ್ತಾ ವಾರ್ತಿಕವು ಮುಕ್ತಾಯಗೊಳ್ಳುತ್ತದೆ.</p>
    <p>“<strong>ಸುರೇಶ್ವರ ಸಂವತ್ಸರ</strong>” ಗ್ರಂಥದಲ್ಲಿ <strong>ಪಂಚೀಕರಣವಾರ್ತಿಕ</strong>ದಿಂದ ನಾಲ್ಕು ಶ್ಲೋಕಗಳನ್ನು ಆರಿಸಿ, ಅವುಗಳಿಗೆ ವಿವರಣೆಯನ್ನು ಕೊಟ್ಟದೆ.</p>
  </div>
  <div>
    <p>ಆನಂದಗ್ರಂಥಮಾಲಾ</p>
    <p>ಮಾನವಜನ್ಮದ ಹೆಗ್ಗುರಿಯೇ ಆನಂದಪ್ರಾಪ್ತಿ, ಸಕಲಶಾಸ್ತ್ರಗಳ ಉಪದೇಶಗಳ ಲಕ್ಷಣವೇ ಆನಂದ; ಸಕಲಮಾನವರ ಎಲ್ಲಾ ಸಾಧನಗಳೂ ಆನಂದಕ್ಕಾಗಿ, ಆಯುರಾರೋಗ್ಯ ಐಶ್ವರ್ಯ ಪತ್ನೀಪುತ್ರ ಧನಗೃಹ ಅಧಿಕಾರಾದಿ ಸಂಪತ್ತುಗಳೆಲ್ಲವೂ ಆನಂದಪ್ರಾಪ್ತಿಗಾಗಿಯೇ ಅಲ್ಲವೇ? ಜಪ, ತಪ, ಹೋಮ ಹವನ, ಧ್ಯಾನ, ವ್ರತ, ಪೂಜಾ, ಪಾರಾಯಣಾದಿಗಳೆಲ್ಲವೂ ಆನಂದಕ್ಕಾಗಿಯೇ. ಶಾಸ್ತ್ರಾಧ್ಯಯನ, ಪಾಂಡಿತ್ಯ, ಪ್ರವಚನ ಗೋಷ್ಠೀ ಕಾರ್ಯಕ್ರಮಗಳೆಲ್ಲವೂ ಆನಂದಪ್ರಾಪ್ತಿಗಾಗಿಯೇ ಇರುತ್ತವೆ.</p>
    <p>ಹೀಗಾಗಿ ಈ <strong>ಆನಂದಗ್ರಂಥಮಾಲೆ</strong>ಯು ಪ್ರಾರಂಭಗೊಂಡು ಇದರಲ್ಲಿ ಈವರೆಗೆ ತೊಂಭತ್ತೆರಡು ಕುಸುಮಗಳು ಪ್ರಕಟವಾಗಿರುತ್ತವೆ. ಪ್ರಸ್ಥಾನತ್ರಯಗ್ರಂಥಗಳ ಹಾಗೂ ಶ್ರೀಶಂಕರರ ಭಾಷ್ಯಗಳ ಉಪದೇಶಗಳನ್ನು ಸರಳಭಾಷೆಯಲ್ಲಿ ಸುಲಭವಾಗಿ ಅರ್ಥವಾಗುವಂತೆ ವಾಚಕರಿಗೆ ತಿಳಿಸುವುದೇ ನನ್ನ ಉದ್ದೇಶವಾಗಿರುತ್ತದೆ. ಒಂದೊಂದು ಪುಟದಲ್ಲಿ ಒದೊಂದೇ ವಿಷಯವನ್ನು ಸರಳವಾಗಿ ತಿಳಿಸಬೇಕೆಂಬುದೇ ನನ್ನ ಹೆಬ್ಬಯಕೆಯಾಗಿದೆ. ನೂರಾರು ಪುಟಗಳನ್ನು ಬರೆದರೆ ಅದನ್ನು ಓದುವುದಕ್ಕೆ ಅಷ್ಟೊಂದು ಸಮಯವಾಗಲೀ, ಅದನ್ನೆಲ್ಲ ಅರ್ಥಮಾಡಿಕೊಳ್ಳುವುದಕ್ಕಾಗಲೀ ಇಂದಿನ ಯುವಕರಿಗೆ ಪುರಸೊತ್ತೇ ಇರುವುದಿಲ್ಲ. ಅಂಥ ದೊಡ್ಡ ಸಾಹಸಕ್ಕೆ ಕೈಹಾಕದೇ, ನಾನು ಸರಳಸುಂದರವಾಗಿ ಒಂದೊಂದೇ ಪುಟದಲ್ಲಿ ಒಂದೊಂದೇ ವಿಷಯವನ್ನು ತಿಳಿಸುತ್ತಿದ್ದೇನೆ. ಹೀಗಾಗಿ ಆನಂದಗ್ರಂಥಮಾಲೆಯ ಕುಸುಮಗ್ರಂಥಗಳೆಲ್ಲವೂ ಯುವಕರ ಮನಸ್ಸನ್ನು ಆಧ್ಯಾತ್ಮಿಕ ಸನ್ಮಾರ್ಗಕ್ಕೆ ತರುತ್ತಿರುವುದರಲ್ಲಿ ಆಶ್ಚರ್ಯವೇನಿಲ್ಲ. ಎಲ್ಲರೂ ಆನಂದಿಗಳಾಗಿ ಕೃತಕೃತ್ಯರಾಗುವಂತೆ ಸದ್ಗುರುಗಳು ಆಶೀರ್ವದಿಸಲೆಂದು ಪ್ರಾರ್ಥಿಸುತ್ತೇನೆ.</p>
    <p>೧೯್ದ೯್ದ೨೦೧೭, ಗುರುವಾರ ಲೇಖಕ ಕೆ. ಜಿ. ಸುಬ್ರಾಯಶರ್ಮಾ</p>
  </div>
  <div>
    <p>ಯಾರಿಗಾಗಿ ”ಸುರೇಶ್ವರ ಸಂವತ್ಸರ”?</p>
    <p><strong>ಅಧ್ಯಾತ್ಮಸಾಧಕರಿಗೆ</strong>: ಅಧ್ಯಾತ್ಮವಿಚಾರವನ್ನು ತಿಳಿದುಕೊಂಡು, ಅದರಂತೆ ಅಧ್ಯಾತ್ಮಮಾರ್ಗದಲ್ಲಿ, ಸಾಧನಮಾರ್ಗದಲ್ಲಿ ಮುಂದುವರಿಯಬೇಕೆನ್ನುವವರಿಗೆ.</p>
    <p><strong>ವೇದಾಂತವಿದ್ಯಾರ್ಥಿಗಳಿಗೆ</strong>: ವೇದಾಂತಗಳ ಸಂದೇಶಗಳನ್ನು ಸರಿಯಾಗಿ ತಿಳಿದುಕೊಂಡು ಅದರಂತೆ ಜೀವನವನ್ನು ನಡೆಸಬೇಕೆನ್ನುವವರಿಗೆ.</p>
    <p><strong>ಪ್ರವಚನಪಟುಗಳಿಗೆ</strong>: ವೇದಾಂತಪ್ರವಚನಗಳನ್ನು ಮಾಡುವಾಗ ಮಧ್ಯೇ ಮಧ್ಯೇ ಶ್ರೀಸುರೇಶ್ವರರ ಶ್ಲೋಕಗಳನ್ನೂ ಹೇಳಬೇಕೆನ್ನುವವರಿಗೆ.</p>
    <p><strong>ವೇದಾಂತವಿದ್ವಾಂಸರಿಗೆ</strong>: ವೇದಾಂತಗಳನ್ನು ಚೆನ್ನಾಗಿ ಅಧ್ಯಯನಮಾಡಿ ಅದರ ಆಳವಾದ, ಹೆಚ್ಚಿನ ವಿಷಯಗಳನ್ನು ತಿಳಇಯಬೇಕೆನ್ನುವವರಿಗೆ.</p>
    <p><strong>ಸಾಮಾನ್ಯ ಲೌಕಿಕರಿಗೆ</strong>: ವೇದಾಂತವನ್ನು ತಿಳಿಯದ, ಆದರೆ ತಿಳಿದುಕೊಳ್ಳಬೇಕೆಂಬ ಆಸಕ್ತಿಯುಳ್ಳ ಸಾಮಾನ್ಯಜನಗಳಿಗೆ.</p>
    <p><strong>ಆಬಾಲವೃದ್ಧರಿಗೆ</strong>: ಸಮಯಸಿಕ್ಕಿದಾಗ ಕೇವಲ ಹತ್ತೇ ನಿಮಿಷಗಳಲ್ಲಿ ಓದಿ, ಸುಲಭವಾಗಿ ಅರ್ಥಮಾಡಿಕೊಂಡು ಸಂತೋಷಪಡುವವರಿಗೆ.</p>
    <p><strong>ಯತಿಪುಂಗವರಿಗೆ</strong>: ನಿವೃತ್ತಿಧರ್ಮನಿರತರಾದ, ಸದಾ ವೇದಾಂತಚಿಂತನಪರರಾದ ಪರಮಾರ್ಥಮುಮುಕ್ಷುಗಳಾದ ಸಂನ್ಯಾಸಿಪುಂಗವರಿಗೆ.</p>
    <p><strong>ಅಧ್ಯಯನಶೀಲರಿಗೆ</strong>: ಪ್ರಸ್ಥಾನತ್ರಯಭಾಷ್ಯಗಳನ್ನು ಅಧ್ಯಯನಮಾಡುತ್ತಾ ಅದರ ಆಳವಾದ ತಾತ್ತಿನ್ಕಾರ್ಥವನ್ನು ತಿಳಿಯಬೇಕೆನ್ನುವವರಿಗೆ.</p>
    <p><strong>ಮುಮುಕ್ಷುಸಾಧಕರಿಗೆ</strong>: ಶ್ರೀಶಂಕರರ ಹಾಗೂ ಶ್ರೀಸುರೇಶ್ವರರ ಉಪದೇಶಗಳಿಂದ ಆತ್ಮಜ್ಞಾನವನ್ನು ಹೊಂದಿ, ಮುಕ್ತರಾಗಬೇಕೆನ್ನುವವರಿಗೆ.</p>
    <p><strong>ಕುತೂಹಲಿಗಳಿಗೆ</strong>: ಅಷ್ಟೊಂದು ಆಳವಾದ ಆಸಕ್ತಿಯು ಇಲ್ಲದಿದ್ದರೂ, ವೇದಾಂತಗಳ ಸಂದೇಶಗಳನ್ನು ತಿಳಿಯಬೇಕೆಂದು ಕುತೂಹಲವುಳ್ಳವರಿಗೆ.</p>
    <p><strong>ಶ್ರೀಶಂಕರರ ಭಕ್ತರಿಗೆ</strong>: ಶ್ರೀಶಂಕರರ ಭಕ್ತರಾಗಿ, ಶ್ರೀಶಂಕರರ ಶಿಷ್ಯರಾದ ಸುರೇಶ್ವರರ ಸಂದೇಶಗಳನ್ನು ತಿಳಿಯಬೇಕೆನ್ನುವವರಿಗೆ.</p>
    <p><strong>ಸ್ತ್ರೀಯರಿಗೆ</strong>: ಬಹಳ ಮಟ್ಟಿಗೆ ಮನೆಯಲ್ಲೇ ಇದ್ದುಕೊಂಡು, ಸುಲಭವಾಗಿ ವೇದಾಂತಸಂದೇಶಗಳನ್ನು ನಿಧಾನವಾಗಿ ಅರ್ಥಮಾಡಿಕೊಳ್ಳಬಯಸುವವರಿಗೆ.</p>
    <p><strong>ಸಕಲಮಾನವರಿಗೂ</strong>; ಮನುಷ್ಯರಾಗಿ ಹುಟ್ಟಿ, ಮಾನವಜನ್ಮದ ರಹಸ್ಯವನ್ನೂ ಹೆಗ್ಗುರಿಯನ್ನೂ ಆಳವಾಗಿ ಅರ್ಥಮಾಡಿಕೊಳ್ಳಬೇಕೆನ್ನುವವರಿಗೆ.</p>
  </div>
  <div>
    <p>ಸದ್ಗುರುಗಳ ಹಾಗೂ ನನ್ನ ಸಂಬಂಧ</p>
    <p>ನಾನು ಸದ್ಗುರುಗಳ ಬಳಿಗೆ ಬಂದಾಗ ನನಗೆ ಸುಮಾರು ಹತ್ತುವರ್ಷ, ಸದ್ಗುರುಗಳಿಗೆ ಎಂಭತ್ತು ವರ್ಷ ವಯಸ್ಸಾಗಿತ್ತು. ತುರೀಯಾಶ್ರಮಿಗಳಾದ ಸದ್ಗುರುಗಳು ವಯಸ್ಸಿನಿಂದಲೂ, ವಿದ್ಯೆಯಿಂದಲೂ, ತಪಸ್ಸಿನಿಂದಲೂ, ಮೇಧಾಶಕ್ತಿಯಿಂದಲೂ, ಸದಾಚಾರದಿಂದಲೂ, ಶಾಸ್ತ್ರಪಾಂಡಿತ್ಯದಿಂದಲೂ ಮತ್ತು ಲೋಕಾನುಭವದಿಂದಲೂ ಪರಿಪಕ್ವರಾಗಿದ್ದು, ಮೇರುಶಿಖರದ ಮಹಾತ್ಮರು! ನಾನಾದರೋ, ಏನೂ ತಿಳಿಯದ ದಡ್ಡನಾದ ಹಳ್ಳಿ ಹುಡುಗ. ಸದ್ಗುರುಗಳಿಗೂ ನನಗೂ ಸಿಂಧುಬಿಂದುವಿನ ಅಂತರ.</p>
    <p>ನನ್ನನ್ನು ಸದ್ಗುರುಗಳು ತಮ್ಮ ಪ್ರೇಮಪಾಶದಿಂದ ಕ್ಟಟುಹಾಕಿ, ನನ್ನನ್ನು ತಮ್ಮ ಜೊತೆಯಲ್ಲಿಯೇ ಇಟ್ಟುಕೊಂಡು ನನ್ನನ್ನು ರಕ್ಷಿಸಿರುತ್ತಾರೆ. ನನಗೆ ಸಂಸ್ಕೃತ, ಇಂಗ್ಲೀಷು, ವ್ಯಾಕರಣಗಳನ್ನು ಸದುಗ್ರುಗಳೇ ಪಾಠಮಾಡಿರುತ್ತಾರೆ. ಅವರ ಜೊತೆಯಲ್ಲಿಯೇ ಯಾವಾಗಲೂ ಇದ್ದದ್ದರಿಂದ ನನಗೆ ಸದ್ಗುರುಗಳಿಂದ ಯಾವಾಗಲೂ ಪಾಠವೇ ಆಗುತ್ತಿತ್ತು. ಸ್ವಲ್ಪವೂ ಬೇಸರವಿಲ್ಲದೇ ಸದ್ಗುರುಗಳು ನನಗೆ ಮತ್ತೆ ಮತ್ತೆ ನನಗೆ ಅರ್ಥವಾಗುವವರೆಗೂ ಪಾಠಗಳನ್ನು ಮಾಡುತ್ತಿದ್ದರು.</p>
    <p><strong>ರಾಮಃ ರಾಮೌ ರಾಮಾಃ</strong> ಎಂಬ ಪಾಠದಿಂದ ಪ್ರಾರಂಭಿಸಿ <strong>ಪಂಚಪಾದಿಕಾ ಪ್ರಸ್ಥಾನಮ್</strong> ಎಂಬ ವರೆಗಿನ ಪಾಠಗಳನ್ನೆಲ್ಲ ಸದ್ಗುರುಗಳೇ ಮಾಡಿರುತ್ತಾರೆ. ಸದ್ಗುರುಸೇವೆಯ ಮೂಲಕವೇ ನನಗೆ ಸದ್ಗುರುಗಳಿಂದ ಪಾಠವಾಗುತ್ತಿತ್ತು. ವೃದ್ಧರಾದ ಸದ್ಗುರುಗಳು ಬಾಲಕನಾದ ನನಗೆ ಪಾಠಗಳನ್ನು ಮಾಡಿರುತ್ತಾರೆ. <strong>ನನಗೆ ಎಂಭತ್ತು. ನಿನದೆ ಎಂಟು</strong>; <strong>ಹೀಗಾಗಿ ನನಗೂ ನಿನಗೂ ಸೊನ್ನೆ ವ್ಯತ್ಯಾಸ</strong> ಅಂತ ತಮಾಷೆಯಿಂದಲೇ ಸದ್ಗುರುಗಳು ಹೇಳುತ್ತಿದ್ದರು. ಹೀಗಾಗಿ ಈಗಿನ ಕೆ. ಜಿ. ಸುಬ್ರಾಯಶರ್ಮನ ಬಂಡವಾಳ ಎಂದರೆ ಸದ್ಗುರುಸೇವೆಯೇ. ಸದ್ಗುರುಗಳೇ ನನಗೆ ಸರ್ವಸಂಪತ್ತು ಆಗಿದ್ದಾರೆ ಎಂಬುದರಲ್ಲಿ ಸಂಶಯವಿಲ್ಲ. <strong>ನಮೋ ನಮಃ ಸದ್ಗುರುಪಾದುಕಾಭ್ಯಾಮ್</strong>.</p>
  </div>
</html>
