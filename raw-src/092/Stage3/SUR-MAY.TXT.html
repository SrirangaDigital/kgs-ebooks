<?xml version="1.0"?>
<html>
  <div/>
  <div>॥ಓಂ ಸರ್ವವಿಕಾರವರ್ಜಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಉತ್ಪತ್ತಿಸ್ಥಿತಿಭಂಗಾದಿಸರ್ವದೋಷವಿವರ್ಜಿತಮ್।<br/>ಆಕಾಶಕಲ್ಪಂ ಕೂಟಸ್ಥಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧</strong></div>
  <div>
    <p><strong><span class="en">122.</span></strong> ಆತ್ಮನಿಗೆ ಆಕಾಶದ ದೃಷ್ಟಾಂತ</p>
  </div>
  <div>ಉತ್ಪತ್ತಿಸ್ಥಿತಿಭಂಗೇಷು ಕುಂಭಸ್ಯ ವಿಯತೋ ಯಥಾ।<br/>ನೋತ್ಪತ್ತಿಸ್ಥಿತಿನಾಶಾಃ ಸ್ಯುಃ ಬುದ್ಧೇರೇವಂ ಮಮಾಪಿ ಚ॥</div>
  <div>
    <p>ನೈಷ್ಕರ್ಮ್ಯಸಿದ್ಧಿಃ ೨-೭೯</p>
    <p><strong>ಅನ್ವಯಾರ್ಥ</strong>: <strong>ಕುಂಭಸ್ಯ</strong> = ಗಡಿಗೆಗೆ, <strong>ಉತ್ಪತ್ತಿಸ್ಥಿತಿನಾಶೇಷು</strong> = ಜನ್ಮ, ಸ್ಥಿತಿ, ನಾಶಗಳಾದರೂ, <strong>ಯಥಾ</strong> = ಹೇಗೆ, <strong>ವಿಯತಃ</strong> = ಆಕಾಶಕ್ಕೆ, <strong>ಉತ್ಪತ್ತಿಸ್ಥಿತಿನಾಶಾಃ</strong> = ಉತ್ಪತ್ತಿಸ್ಥಿತಿನಾಶಗಳು, <strong>ನ ಸ್ಯುಃ</strong> = ಇರಲಾರವೋ; <strong>ಏವಂ</strong> = ಹೀಗೆಯೇ, <strong>ಬುದ್ಧೇಃ</strong> = ಬುದ್ಧಿಯ ಉತ್ಪತ್ತಿಸ್ಥಿತಿನಾಶಗಳು, <strong>ಮಮಾಪಿ</strong> <strong>ಚ</strong> = ನನಗೂ ಇಲ್ಲ.</p>
    <p><strong>ಭಾವಾರ್ಥ</strong>: ಗಡಿಗೆಯು ಹುಟ್ಟಿದರೂ, ಇದ್ದರೂ, ನಾಶವಾದರೂ ಗಡಿಗೆಯೊಳಗಿನ ಆಕಾಶಕ್ಕೆ ಹೇಗೆ ಯಾವ ವಿಕಾರಗಳೂ ಇಲ್ಲವೋ, ಅದರಂತೆಯೇ ಬುದ್ಧಿಯ ಉತ್ಪತ್ತಿಸ್ಥಿತಿನಾಶಗಳಿಂದ ಆತ್ಮನಲ್ಲಿ ಏನೂ ವಿಕಾರವಾಗುವುದಿಲ್ಲ.</p>
    <p><strong>ವಿವರಣೆ</strong>: ಗಡಿಗೆಯು ಹುಟ್ಟಿದರೆ ಆಕಾಶವು ಹುಟ್ಟಲಿಲ್ಲ , ಗಡಿಗೆಯು ಒಂದು ದೇಶಕಾಲದಲ್ಲಿ ಇದ್ದ ಮಾತ್ರದಿಂದ ಆಕಾಶವು ಇದ್ದಂತೆ ಅಲ್ಲ , ಗಡಿಗೆಯು ನಾಶವಾದರೆ ಆಕಾಶವು ನಾಶವಾಗಲಿಲ್ಲ ; ಗಡಿಗೆಯ ಯಾವ ವಿಕಾರಗಳೂ ಅದರೊಳಗಿರುವ ಆಕಾಶಕ್ಕೆ ಹೇಗೆ ಸಂಬಂಧಪಟ್ಟಿಲ್ಲವೋ, ಅದರಂತೆಯೇ ಬುದ್ಧಿವೃತ್ತಿಯು ಹುಟ್ಟಿದರೆ ಆತ್ಮನು ಹುಟ್ಟಲಿಲ್ಲ , ಬುದ್ಧಿಯು ಕೆಲಸಮಾಡಿದರೆ ಆತ್ಮನಲ್ಲಿ ಯಾವ ವಿಕಾರಗಳೂ ಇಲ್ಲ , ಬುದ್ಧಿಯು ನಾಶವಾದರೆ ಆತ್ಮನಲ್ಲಿ ನಾಶವೂ ಇಲ್ಲ. ಆತ್ಮನು ಬುದ್ಧಿಗಿಂತ ಅತ್ಯಂತ ವಿಲಕ್ಷಣನಾಗಿ ಕೂಟಸ್ಥನಿತ್ಯನಾಗಿರುತ್ತಾನೆ. ನಿರ್ವಿಕಾರನೂ ಅದ್ವಿತೀಯನೂ ಚಿನ್ಮಾತ್ರಸ್ವರೂಪನೂ ಆಗಿರುವ ಆತ್ಮನಿಗೆ ದೃಷ್ಟಾಂತವೇ ಇಲ್ಲವಾದರೂ ಆತ್ಮನಿಗೆ ಸಮೀಪಸ್ಥವಾದ ಆಕಾಶದ ದೃಷ್ಟಾಂತವನ್ನಿಲ್ಲಿ ಕೊಟ್ಟಿದೆ. ಆತ್ಮನು ನಿರ್ಲಿಪ್ತನಾಗಿರುತ್ತಾನೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><strong>॥</strong>ಓಂ ಸಮ್ಯಗ್ಜ್ಞಾನಮಹತ್ತ್ವವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸಮ್ಯಗ್ಜ್ಞಾನಮಹತ್ತ್ವಜ್ಞಂ ಸಮ್ಯಗ್ಜ್ಞಾನಪ್ರಬೋಧಕಮ್।<br/>ಅವಿದ್ಯಾರಹಿತಂ ಧೀರಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೨</strong></div>
  <div>
    <p><strong><span class="en">123.</span></strong> ಸಮ್ಯಗ್ಜ್ಞಾನದ ಮಹಿಮೆ</p>
  </div>
  <div>ಬಲವದ್ಧಿ ಪ್ರಮಾಣೋತ್ಥಂ ಸಮ್ಯಗ್ಜ್ಞಾನಂ ನ ಬಾಧ್ಯತೇ।<br/>ಆಕಾಂಕ್ಷತೇ ನ ಚಾಪ್ಯನ್ಯತ್ ಬಾಧನಂ ಪ್ರತಿ ಸಾಧನಮ್॥</div>
  <div>
    <p>ನೈಷ್ಕರ್ಮ್ಯಸಿದ್ಧಿಃ ೧-೩೬</p>
  </div>
  <div>
    <p><strong>ಅನ್ವಯಾರ್ಥ</strong>: <strong>ಪ್ರಮಾಣೋತ್ಥಮ್</strong> = ವೇದಾಂತಶಾಸ್ತ್ರ ಪ್ರಮಾಣದಿಂದ ಹುಟ್ಟಿರುವಂಥ, <strong>ಬಲವತ್</strong> = ಪ್ರಬಲವಾಗಿರುವಂಥ, <strong>ಸಮ್ಯಗ್ಜ್ಞಾನಮ್</strong> = ಆತ್ಮಜ್ಞಾನವು, <strong>ನ ಬಾಧ್ಯತೇ ಹಿ</strong> = ಮತ್ತೊಂದು ಜ್ಞಾನದಿಂದ ಬಾಧಿತವಾಗುವುದಿಲ್ಲ ; <strong>ಚ </strong>= ಮತ್ತು , <strong>ಬಾಧನಂ ಪ್ರತಿ</strong> = ಅಜ್ಞಾನವನ್ನು ನಾಶಮಾಡುವುದಕ್ಕೆ, <strong>ಅನ್ಯತ್</strong> = ಬೇರೊಂದು, <strong>ಸಾಧನಮಪಿ</strong> = ಸಾಧನವನ್ನೂ, <strong>ನ ಆಕಾಂಕ್ಷತೇ</strong> = ಬಯಸುವುದಿಲ್ಲ.</p>
  </div>
  <div>
    <p><strong>ಭಾವಾರ್ಥ</strong>: ವೇದಾಂತಶಾಸ್ತ್ರಪ್ರಮಾಣದಿಂದ ಹುಟ್ಟಿರುವ ಆತ್ಮಜ್ಞಾನವು ಪ್ರಬಲವಾಗಿರುವುದರಿಂದ ಇದು ಮತ್ತೊಂದು ಜ್ಞಾನದಿಂದ ಬಾಧಿತವಾಗಲಾರದು. ಮತ್ತು ಅಜ್ಞಾನವನ್ನು ನಾಶಮಾಡಲು ಈ ಆತ್ಮಜ್ಞಾನದ ಜೊತೆಗೆ ಬೇರೆ ಇತರ ಸಾಧನಗಳೂ ಬೇಕಾಗಿಲ್ಲ.</p>
  </div>
  <div>
    <p><strong>ವಿವರಣೆ</strong>: ಸದ್ಗುರುಗಳ ಉಪದೇಶವನ್ನು ಶ್ರವಣಮಾಡುತ್ತಾ ಇದ್ದರೆ, ಮತ್ತು ವೇದಾಂತವಾಕ್ಯಾರ್ಥವನ್ನು ಅನುಭವದಿಂದ ಅನು ಸಂಧಾನಮಾಡುತ್ತಾ ಇದ್ದರೆ ಅದರಿಂದ ಆತ್ಮಜ್ಞಾನವು ಉದಯಿಸುತ್ತದೆ. ಆತ್ಮಜ್ಞಾನವು ದುರ್ಬಲವಲ್ಲ. ಆತ್ಮಜ್ಞಾನವು ನಿಶ್ಚಯರೂಪವಾದದ್ದು ಹಾಗೂ ಸಂಶಯಾತೀತವಾದದ್ದು. ಒಮ್ಮೆ ಉಂಟಾದ ಆತ್ಮಜ್ಞಾನವನ್ನು ಬೇರೆ ಇತರ ಯಾವ ಜ್ಞಾನಗಳೂ ಬಾಧಮಾಡಲಾರವು.</p>
  </div>
  <div>
    <p>ಇನ್ನು ಅಜ್ಞಾನವನ್ನು ನಾಶಮಾಡಲು ಆತ್ಮಜ್ಞಾನವೊಂದೇ ಸಾಕು. ಆತ್ಮಜ್ಞಾನದ ಜೊತೆಗೆ ಕರ್ಮೋಪಾಸನಗಳಾವುವೂ ಬೇಕಾಗಿಲ್ಲ. ಸೂರ್ಯೋದಯವಾಯಿತೆಂದರೆ ಕತ್ತಲೆ ತಾನಾಗಿಯೇ ನಾಶವಾದಂತೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಬ್ರಹ್ಮಾಸ್ಮೀತಿತತ್ತ್ವವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಬ್ರಹ್ಮಾತ್ಮಜ್ಞಾನಸಂಪನ್ನಂ ಭೇದಜ್ಞಾನವಿವರ್ಜಿತಮ್।<br/>ನಷ್ಟಾವಿದ್ಯಂ ಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೩</strong></div>
  <div>
    <p><strong><span class="en">124.</span></strong> ಜ್ಞಾನದ ಮಹಿಮೆ</p>
  </div>
  <div>ತಸ್ಮಾದವಿದ್ಯಾಸಂಭೂತಂ ನಾನಾತ್ವಂ ಪ್ರತ್ಯಗಾತ್ಮನಿ।<br/>ಬ್ರಹ್ಮಾಸ್ಮೀತಿ ಹಿ ತದ್ಧ್ವಂಸಾತ್ ನ ಕ್ವಚಿದ್ ಭೇದಧೀರ್ಯತಃ॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೪೩೩</p>
    <p><strong>ಅನ್ವಯಾರ್ಥ</strong>: <strong>ತಸ್ಮಾತ್</strong> = ಆದ್ದರಿಂದ, <strong>ಪ್ರತ್ಯಗಾತ್ಮನಿ</strong> = ಪ್ರತ್ಯಗಾತ್ಮನಲ್ಲಿ, <strong>ನಾನಾತ್ವಂ</strong> = ನಾನಾತ್ವವು, <strong>ಅವಿದ್ಯಾಸಂಭೂತಂ</strong> = ಅವಿದ್ಯೆಯಿಂದಲೇ ಎದ್ದದ್ದು ; <strong>ಹಿ</strong> = ಏಕೆಂದರೆ, <strong>ಬ್ರಹ್ಮಾಸ್ಮಿ ಇತಿ</strong> = ನಾನು ಪರಬ್ರಹ್ಮವೇ ಆಗಿದ್ದೇನೆ ಎಂಬ ಜ್ಞಾನದಿಂದ, <strong>ತತ್ ಧ್ವಂಸಾತ್</strong> = ಆ ಅಜ್ಞಾನವು ಧ್ವಂಸವಾಗುವುದರಿಂದ; <strong>ಯತಃ</strong> = ಏಕೆಂದರೆ,<strong> ಭೇದಧೀಃ</strong> = ಭೇದಜ್ಞಾನವು, <strong>ನ ಕ್ವಚಿತ್</strong> = ಇನ್ನು ಮುಂದೆ ಎಲ್ಲಿಯೂ ಇರುವದಿಲ್ಲ.</p>
    <p><strong>ಭಾವಾರ್ಥ</strong>: ಪ್ರತ್ಯಗಾತ್ಮನಲ್ಲಿ ತೋರುತ್ತಿರುವ ಭೇದಜ್ಞಾನವು ಅಜ್ಞಾನದಿಂದಲೇ ತೋರುತ್ತಿದೆ. ಆ ಅಜ್ಞಾನವು <strong>ಅಹಂ ಬ್ರಹ್ಮಾಸ್ಮಿ</strong> ಎಂಬ ಆತ್ಮಜ್ಞಾನದಿಂದ ನಾಶವಾಗಿಬಿಡುತ್ತದೆ. ಆಗ ಎಲ್ಲಿಯೂ ಭೇದಜ್ಞಾನಕ್ಕೆ ಅವಕಾಶವೇ ಇಲ್ಲ.</p>
    <p><strong>ವಿವರಣೆ</strong>: ಪ್ರತ್ಯಗಾತ್ಮನು ನಿರುಪಾಧಿಕನಾಗಿಯೂ ನಿರವಯವನಾಗಿಯೂ ಇರುವುದರಿಂದ ಅದ್ವಿತೀಯನೇ ಆಗಿರುತ್ತಾನೆ. ಪರಿಪೂರ್ಣನಾದ ಪ್ರತ್ಯಗಾತ್ಮನಲ್ಲಿ ಭೇದವಾಗಲೀ ದ್ವೈತವಾಗಲೀ ಇಲ್ಲವೇ ಇಲ್ಲ. ಹಾಗಾದರೆ ತನ್ನಲ್ಲಿ ಭೇದವು ತೋರುತ್ತಿದೆಯಲ್ಲಾ? ಎಂದರೆ, ಅವಿದ್ಯೆಯಿಂದಲೇ ಈ ಭೇದವು ತೋರುತ್ತಿದೆ. ತನ್ನನ್ನು ಜೀವನೆಂದು ತಿಳಿದಿರುವುದೇ ಅವಿದ್ಯೆಯು. ತಾನೇ ಬ್ರಹ್ಮವೆಂದು ತಿಳಿದಾಗ ಆ ಭೇದಬುದ್ಧಿಯು ತೊಲಗಿಬಿಡುತ್ತದೆ. ಸರ್ವವ್ಯಾಪಕವಾದ ಪರಿಪೂರ್ಣವಾದ ಪರಬ್ರಹ್ಮವೇ ತಾನೆಂದು ನಿಶ್ಚಿತವಾಗಿ ಅನುಭವದಿಂದ ತಿಳಿದಮೇಲೆ ಪುನಃ ಭೇದಜ್ಞಾನಕ್ಕೆ ಅವಕಾಶವೆಲ್ಲಿ?</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಹಾನೋಪಾದಾನವರ್ಜಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಶಬ್ದಾದ್ಯಾಕಾರನಿರ್ಭಿನ್ನಂ ಹಾನೋಪಾದಾನವರ್ಜಿತಮ್।<br/>ದೃಷ್ಟೇರ್ದ್ರಷ್ಟಾರಮಾತ್ಮಾನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೪</strong></div>
  <div>
    <p><strong><span class="en">125.</span></strong> ಆತ್ಮನ ದೃಷ್ಟಿ</p>
  </div>
  <div>ಶಬ್ದಾದ್ಯಾಕಾರನಿರ್ಭಾಸಾ ಹಾನೋಪಾದಾನಧರ್ಮಿಣೀ।<br/>ಭಾಸ್ಯೇತ್ಯಾಹ ಶ್ರುತಿರ್ದೃಷ್ಟಿಃ ಆತ್ಮನೋಽಪರಿಣಾಮಿನಃ॥</div>
  <div>
    <p>ನೈಷ್ಕರ್ಮ್ಯಸಿದ್ಧಿಃ ೨-೯೧</p>
    <p><strong>ಅನ್ವಯಾರ್ಥ</strong>: <strong>ಶಬ್ದಾದ್ಯಾಕಾರ ನಿರ್ಭಾಸಾ</strong> = ಶಬ್ದವೇ ಮುಂತಾದ ರೂಪದಿಂದ ತೋರುತ್ತಿರುವ, <strong>ಹಾನೋಪಾದಾನಧರ್ಮಿಣೀ</strong> = ಹಾನ ಮತ್ತು ಉಪಾದಾನ ಧರ್ಮವನ್ನುಳ್ಳ, <strong>ದೃಷ್ಟಿಃ</strong> = ದೃಷ್ಟಿಯು, <strong>ಅಪರಿಣಾಮಿನಃ</strong> = ಬದಲಾವಣೆಯಾಗದಿರುವ, <strong>ಆತ್ಮನಃ</strong> = ಆತ್ಮನಿಗೆ, <strong>ಭಾಸ್ಯಾ ಇತಿ</strong> = ವಿಷಯವಾಗಿದೆ ಎಂದು, <strong>ಶ್ರುತಿಃ</strong> = ಶ್ರುತಿಯು, <strong>ಆಹ</strong> = ಹೇಳುತ್ತಿದೆ.</p>
    <p><strong>ಭಾವಾರ್ಥ</strong>: ಇಂದ್ರಿಯೋಪಾಧಿಗಳಿಂದ ತೋರುತ್ತಿರುವ ಅಂತಃಕರಣದ ದೃಷ್ಟಿಯು ಹಾನ ಮತ್ತು ಉಪಾದಾನಗಳನ್ನು ಉಳ್ಳದ್ದಾಗಿರುತ್ತದೆ; ಈ ದೃಷ್ಟಿಯು ನಿತ್ಯವಿಕಾರಿಯೂ, ಅನಿತ್ಯವೂ ಆಗಿದ್ದು ಅಪರಿಣಾಮಿಯಾದ ಆತ್ಮನಿಗೆ ಆಭಾಸ್ಯಮಾತ್ರವಾಗಿರುತ್ತದೆ.</p>
    <p><strong>ವಿವರಣೆ</strong>: ಅಂತಃಕರಣವು ಕಣ್ಣು , ಕಿವಿ, ಮೂಗು, ನಾಲಿಗೆ, ತ್ವಕ್ ಎಂಬೀ ಇಂದ್ರಿಯಗಳ ಮೂಲಕ ರೂಪಾದಿಗಳನ್ನು ಬೆಳಗುವಾಗ ಒಂದು ಅರಿವು ಉಂಟಾಗುತ್ತದೆ. ಈ ಅರಿವು ಆಗಂತುಕವೂ ನಿತ್ಯವಿಕಾರಿಯೂ ಹಾನೋಪಾದಾನಧರ್ಮವುಳ್ಳದ್ದೂ ಆಗಿರುತ್ತದೆ. ಈ ಅರಿವನ್ನು ನಿರ್ವಿಕಾರನಾಗಿ ಕೂಟಸ್ಥನಾಗಿ ಅರಿಯುತ್ತಿರುವವನೇ ಆತ್ಮನು. ಆತ್ಮನು ಆಭಾಸಕನೂ ಅಂತಃಕರಣವು ಆಭಾಸ್ಯವೂ ಆಗಿರುತ್ತದೆ. ಆತ್ಮನು ಹಾನೋಪಾದಾನರಹಿತನೂ ಬುದ್ಧಿಯು ಹಾನೋಪಾದಾನಸ್ವರೂಪವೂ ಆಗಿರುತ್ತದೆ. ಆತ್ಮನು ನಿತ್ಯನೂ ಚಿನ್ಮಾತ್ರ ಸ್ವರೂಪನೂ, ಬುದ್ಧಿಯು ಅನಿತ್ಯವೂ ಜಡಸ್ವರೂಪವೂ ಆಗಿರುತ್ತದೆ. ಕೇವಲ ದೃಕ್ಸ್ವರೂಪನಾದ ಆತ್ಮನು ಸಾಕ್ಷಿಯು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಪ್ರತ್ಯಗಾತ್ಮನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ನೈವ ಸಾಧನಸಾಧ್ಯೋಽಯಂ ಮೋಕ್ಷೋ ಬ್ರಹ್ಮ ಸ್ವರೂಪಕಃ।<br/>ಪ್ರತ್ಯಗಾತ್ಮ ಸ್ವರೂಪಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೫</strong></div>
  <div>
    <p><strong><span class="en">126.</span></strong> ‘ಬ್ರಹ್ಮವಿದಾಪ್ನೋತಿ’ ರಹಸ್ಯ</p>
  </div>
  <div>ಸಾಧ್ಯಸಾಧನವದ್ ವಾಕ್ಯಂ ತದ್ವಿರುದ್ಧಾರ್ಥಸಿದ್ಧಯೇ।<br/>ಪ್ರಾಹ ಬ್ರಹ್ಮವಿದಾಪ್ನೋತಿ ಶ್ರುತಿಃ ಪ್ರತ್ಯಕ್ ಪ್ರವೇಶಿನೀ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೨</p>
    <p><strong>ಅನ್ವಯಾರ್ಥ</strong>: <strong>ವಾಕ್ಯಂ</strong> = ‘ಬ್ರಹ್ಮವಿತ್ ಆಪ್ನೋತಿ ಪರಂ’ ಎಂಬ ಈ ವಾಕ್ಯವು, <strong>ಸಾಧ್ಯಸಾಧನವತ್</strong> = ಸಾಧ್ಯ ಸಾಧನ ಭಾವವನ್ನು ಹೇಳುವಂತೆ ಕಾಣುತ್ತಿದೆ. ಆದರೆ, <strong>ತದ್ವಿರುದ್ಧಾರ್ಥಸಿದ್ಧಯೇ</strong> = ಅದಕ್ಕೆ ವಿರುದ್ಧವಾದ ಅಭಿಪ್ರಾಯವನ್ನೇ ತಿಳಿಸುವುದಕ್ಕಾಗಿ ಈ ವಾಕ್ಯವು ಬಂದಿರುತ್ತದೆ. ಇದಕ್ಕೇ, <strong>ಶ್ರುತಿಃ</strong> = ಶ್ರುತಿಯು, <strong>ಬ್ರಹ್ಮವಿದಾಪ್ನೋತಿ</strong> = ‘ಬ್ರಹ್ಮವಿದಾಪ್ನೋತಿ’ ಎಂದು, <strong>ಪ್ರಾಹ</strong> = ಹೇಳುತ್ತಿದೆ. ಈ ಶ್ರುತಿಯು, <strong>ಪ್ರತ್ಯಕ್ ಪ್ರವೇಶಿನೀ</strong> = ಸಾಧಕರನ್ನು ಪ್ರತ್ಯಗಾತ್ಮನ ಕಡೆಗೆ ತಿರುಗಿಸುತ್ತಿದೆ.</p>
    <p><strong>ಭಾವಾರ್ಥ</strong>: ‘ಜ್ಞಾನದಿಂದ ಮೋಕ್ಷ’ ಎನ್ನುವಾಗ ಜ್ಞಾನವನ್ನು ಸಾಧನವೆಂದೂ ಮೋಕ್ಷವನ್ನು ಸಾಧ್ಯವೆಂದೂ ಹೇಳುವಂತೆ ತೋರಿದರೂ, ಇಲ್ಲಿ ಈ ಅಕ್ಷರಾರ್ಥವನ್ನು ನಾವುಗಳು ತೆಗೆದುಕೊಳ್ಳಬಾರದು. ‘ಜ್ಞಾನದಿಂದಲೇ ಮುಕ್ತಿ’ ಎಂದರೆ ಕರ್ಮಾದಿಗಳಿಂದ ಅಲ್ಲ ಎಂದೇ ನಾವು ಅರ್ಥವನ್ನು ಮಾಡಿಕೊಳ್ಳಬೇಕು.</p>
    <p><strong>ವಿವರಣೆ</strong>: <strong>ಬ್ರಹ್ಮವಿತ್</strong> = ಬ್ರಹ್ಮವನ್ನು ಬಲ್ಲವನು, <strong>ಪರಂ ಬ್ರಹ್ಮ</strong> = ಪರಬ್ರಹ್ಮವನ್ನೇ, <strong>ಆಪ್ನೋತಿ</strong> = ಹೊಂದುತ್ತಾನೆ—ಎಂಬ ಮಂತ್ರದಲ್ಲಿ ಜ್ಞಾನಕ್ಕೂ ಮೋಕ್ಷಕ್ಕೂ ಸಾಧನಸಾಧ್ಯಭಾವವನ್ನು ಹೇಳಿದ್ದಾರೆ. ಹಾಗಾದರೆ ಮೋಕ್ಷವು ನಿಜವಾಗಿಯೂ ಪ್ರಾಪ್ಯವೇ? ಸಾಧ್ಯವೆ? ಎಂದರೆ, ಅಲ್ಲ , ಮೋಕ್ಷಸ್ವರೂಪವಾದ ಬ್ರಹ್ಮವು ನಿನ್ನೊಳಗೇ ಇದೆ ಎಂದು ತೋರಿಸುವುದೇ ಶ್ರುತಿಯ ಉದ್ದೇಶ. ಬ್ರಹ್ಮವು ಅಪ್ರಾಪ್ತವಲ್ಲ , ಪ್ರಾಪ್ತವೇ ಆಗಿದೆ; ಸಾಧ್ಯವೂ ಅಲ್ಲ , ನಿತ್ಯಸಿದ್ಧವಾಗಿದೆ ಎಂದರ್ಥ. ಇದನ್ನು ತಿಳಿಸುವುದೇ ಶ್ರುತಿಯ ತಾತ್ಪರ್ಯ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಬುದ್ಧಿಸಾಕ್ಷಿಣೇ ಶ್ರೀಸುರೇಶ್ವರಾಯ ನಮಃ॥</div>
  <div>ಕಾರ್ಯಕರಣಸಂಘಾತವಿಲಕ್ಷಣಮತೀಂದ್ರಿಯಮ್।<br/>ಪರಂ ಜ್ಯೋತಿಃ ಪರಂ ಬ್ರಹ್ಮ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೬</strong></div>
  <div>
    <p><strong><span class="en">127.</span></strong> ಧೀಜ್ಯೋತಿರಾತ್ಮಾ</p>
  </div>
  <div>ಋತೇ ಜ್ಞಾನಂ ನ ಸಂತ್ಯರ್ಥಾಃ ಅಸ್ತಿ ಜ್ಞಾನಮ್ ಋತೇಽಪಿ ತಾನ್।<br/>ಏವಂ ಧಿಯೋ ಹಿರುಗ್ ಜ್ಯೋತಿಃ ವಿವಿಚ್ಯಾದನುಮಾನತಃ॥</div>
  <div>
    <p>ನೈಷ್ಕರ್ಮ್ಯಸಿದ್ಧಿಃ ೨-೯೭</p>
    <p><strong>ಅನ್ವಯಾರ್ಥ</strong>: <strong>ಜ್ಞಾನಮ್ ಋತೇ</strong> = ಜ್ಞಾನವಿಲ್ಲದೇ ಹೋದರೆ, <strong>ಅರ್ಥಾಃ ನ</strong> <strong>ಸಂತಿ</strong> = ಯಾವ ಪದಾರ್ಥಗಳೂ ಇರಲಾರವು. ಆದರೆ, <strong>ತಾನ್ ಋತೇಽಪಿ</strong> = ಆ ಪದಾರ್ಥಗಳು ಇಲ್ಲದಿದ್ದರೂ, <strong>ಜ್ಞಾನಮ್</strong> = ಜ್ಞಾನವು, <strong>ಅಸ್ತಿ</strong> = ಇರುತ್ತದೆ. <strong>ಏವಮ್</strong> = ಹೀಗೆ, <strong>ಧಿಯಃ</strong> = ಬುದ್ಧಿಯಿಂದ, <strong>ಹಿರುಕ್</strong> = ಬೇರೆಯಾಗಿ, <strong>ಅನುಮಾನತಃ</strong> = ವಿವೇಕದಿಂದ, <strong>ಜ್ಯೋತಿಃ</strong> = ಜ್ಯೋತಿಯನ್ನು, <strong>ವಿವಿಚ್ಯಾತ್</strong> = ಬಿಡಿಸಿಕೊಂಡು, ವಿಂಗಡಿಸಿಕೊಂಡು ತಿಳಿಯಬೇಕು.</p>
    <p><strong>ಭಾವಾರ್ಥ</strong>: ಜ್ಞಾನವಿಲ್ಲದೇ ಅರ್ಥವಿರಲಾರದು, ಆದರೆ ಅರ್ಥವಿಲ್ಲದೇ ಹೋದರೂ ಜ್ಞಾನವಿರಬಹುದು. ಹೀಗೆಯೇ ಬುದ್ಧಿಯು ಇಲ್ಲದಿದ್ದರೂ ಆತ್ಮನು ದೃಕ್ಸ್ವರೂಪನಾಗಿರುತ್ತಾನೆ. ಆತ್ಮನಿಲ್ಲದಿದ್ದರೆ ಮಾತ್ರ ಬುದ್ಧಿಯು ಇರಲಾರದು.</p>
    <p><strong>ವಿವರಣೆ</strong>: ಆತ್ಮ ಮತ್ತು ಬುದ್ಧಿಗಳೆರಡನ್ನೂ ಉಪಾಯವಾಗಿ ವಿವೇಕದಿಂದ ಬಿಡಿಸಿಕೊಳ್ಳಬೇಕು. ಬುದ್ಧಿಯು ಜಡ, ಅಸ್ವತಂತ್ರ ಹಾಗೂ ನಿತ್ಯವಿಕಾರಿ; ಆತ್ಮನಾದರೋ ಚಿನ್ಮಾತ್ರ, ಸ್ವತಂತ್ರ ಹಾಗೂ ನಿರ್ವಿಕಾರಿ. ಆತ್ಮನಿಲ್ಲದೇ ಬುದ್ಧಿಯು ಇಲ್ಲ, ಬುದ್ಧಿಯು ಇಲ್ಲದಿದ್ದರೂ ಆತ್ಮನು ಇರಬಲ್ಲನು. ಏಕೆಂದರೆ ಬುದ್ಧಿಯು ಬೆಳಗುವುದನ್ನೂ ಬೆಳಗದಿರುವುದನ್ನೂ ಜ್ಯೋತಿಃಸ್ವರೂಪನಾದ ಆತ್ಮನು ನಿರ್ವಿಕಾರನಾಗಿ ಬೆಳಗುತ್ತಾನೆ. ಬುದ್ಧಿಯು ಆತ್ಮನಿಗೆ ವಿಷಯ, ಆತ್ಮನು ಬುದ್ಧಿಯನ್ನು ಬೆಳಗುತ್ತಿರುವ ಸಾಕ್ಷಿಸ್ವರೂಪನು. ಆದ್ದರಿಂದ ಆತ್ಮನೇ ತಾನೆಂದು ಅನುಭವದಿಂದ ತಿಳಿದವನೇ ವಿವೇಕಿಯು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಬ್ರಹ್ಮನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಬ್ರಹ್ಮವಿತ್ ಪರಮಾಪ್ನೋತಿ ಸತ್ಯಜ್ಞಾನಾದಿಲಕ್ಷಣಮ್।<br/>ಬ್ರಹ್ಮವಿದ್ ಬ್ರಹ್ಮಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೭</strong></div>
  <div>
    <p><strong><span class="en">128.</span></strong> ಜ್ಞಾನವೆಂದರೆ ಬ್ರಹ್ಮಪ್ರಾಪ್ತಿಯೇ</p>
  </div>
  <div>ಬ್ರಹ್ಮವಿದ್ ಬ್ರಹ್ಮ ವೇತ್ತೀತಿ ಯಃ ಸ ಆಪ್ನೋತಿ ತತ್ಪರಮ್।<br/>ಸತ್ಯಾದಿಲಕ್ಷಣಂ ಬ್ರಹ್ಮ ವಕ್ಷ್ಯತೇ ತದ್ ಋಚಾ ಸ್ಫುಟಮ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೦</p>
    <p><strong>ಅನ್ವಯಾರ್ಥ</strong>: <strong>ಯಃ</strong> = ಯಾವಾತನು, <strong>ಬ್ರಹ್ಮ</strong> = ಬ್ರಹ್ಮವನ್ನು, <strong>ವೇತ್ತಿ</strong> <strong>ಇತಿ</strong> = ತಿಳಿಯುತ್ತಾನೆಯೋ, <strong>ಸಃ</strong> = ಅವನೇ, <strong>ಬ್ರಹ್ಮವಿತ್</strong> = ಬ್ರಹ್ಮವಿತ್ ಎನಿಸುತ್ತಾನೆ. <strong>ಸಃ</strong> = ಅವನು, <strong>ತತ್ ಪರಂ</strong> = ಆ ಪರಬ್ರಹ್ಮವನ್ನು, <strong>ಆಪ್ನೋತಿ</strong> = ಹೊಂದುತ್ತಾನೆ. <strong>ತತ್</strong> = ಆ, <strong>ಬ್ರಹ್ಮ</strong> = ಬ್ರಹ್ಮವು, <strong>ಸತ್ಯಾದಿಲಕ್ಷಣಂ</strong> = ಸತ್ಯ-ಜ್ಞಾನ-ಅನಂತರೂಪವಾಗಿರುತ್ತದೆ. <strong>ತತ್</strong> = ಅದನ್ನೇ, <strong>ಋಚಾ</strong> = ಮುಂದಿನ ಮಂತ್ರವು, <strong>ಸ್ಫುಟಂ</strong> = ಸ್ಪಷ್ಟವಾಗಿ, <strong>ವಕ್ಷ್ಯತೇ</strong> = ವಿವರವಾಗಿ ಹೇಳುತ್ತದೆ.</p>
  </div>
  <div>
    <p><strong>ಭಾವಾರ್ಥ</strong>: <strong>ಬ್ರಹ್ಮವಿತ್ ಆಪ್ನೋತಿ ಪರಂ</strong> = ಎಂಬ ಶ್ರುತಿಯು ಬ್ರಹ್ಮವನ್ನು ತಿಳಿದವನು ಪರಬ್ರಹ್ಮವನ್ನೇ ಹೊಂದುತ್ತಾನೆ ಎಂದು ಹೇಳುತ್ತಿದೆ. ಈ ಬ್ರಹ್ಮವೇ ಸತ್ಯ ಜ್ಞಾನ ಅನಂತಸ್ವರೂಪವಾಗಿರುತ್ತದೆ. ಇದನ್ನೇ ಮುಂದಿನ ಮಂತ್ರವು ವಿವರವಾಗಿ ತಿಳಿಸುತ್ತ್ತದೆ.</p>
  </div>
  <div>
    <p><strong>ವಿವರಣೆ</strong>: <strong>ಬ್ರಹ್ಮವಿತ್ ಆಪ್ನೋತಿ ಪರಂ</strong> ಎಂದು ಶ್ರುತಿಯು ಪ್ರಾರಂಭಿಸಿ ಬ್ರಹ್ಮವನ್ನು ಅರಿತವನು ಬ್ರಹ್ಮವನ್ನೇ ಹೊಂದುತ್ತಾನೆ ಎಂದು ಉಪದೇಶಿಸುತ್ತಿದೆ. ಅನಂತರದ ಮಂತ್ರಗಳು ಈ ವಿಷಯವನ್ನೇ <strong>ಸತ್ಯಂ ಜ್ಞಾನಮ್ ಅನಂತಂ</strong> <strong>ಬ್ರಹ್ಮ</strong>—ಎಂದು ಮುಂತಾಗಿ ವಿವರಿಸುತ್ತಿವೆ.</p>
  </div>
  <div>
    <p><strong>ಸತ್ಯಂ ಬ್ರಹ್ಮ</strong>,<strong> ಜ್ಞಾನಂ ಬ್ರಹ್ಮ</strong>,<strong> ಅನಂತಂ ಬ್ರಹ್ಮ</strong> ಎಂದು ಅನ್ವಯವನ್ನು ಮಾಡಿಕೊಳ್ಳಬೇಕು. ಬ್ರಹ್ಮವು ಸತ್ಯವೂ ಜ್ಞಾನವೂ ಅನಂತವೂ ಆಗಿರುತ್ತದೆ. ಈ ಬ್ರಹ್ಮವೇ ನಮ್ಮೆಲ್ಲರಿಗೂ ಪ್ರತ್ಯಗಾತ್ಮವೂ ಆಗಿರುತ್ತದೆ. ಇಂಥ ಬ್ರಹ್ಮವನ್ನು ತಾನೆಂದು ತಿಳಿದವನು ಪರಬ್ರಹ್ಮವನ್ನೇ ಹೊಂದಿಬಿಡುತ್ತಾನೆ, ಅಂದರೆ ಬ್ರಹ್ಮವೇ ಆಗಿಬಿಡುತ್ತಾನೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಮೋಹಪ್ರಬೋಧವಿಭಾಗವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಅವಿದ್ಯಾಮೋಹರಹಿತಂ ಜ್ಞಾನಾಜ್ಞಾನವಿವೇಕಿನಮ್।<br/>ವಿದ್ಯಾವಿದ್ಯಾಸತತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೮</strong></div>
  <div><strong><span class="en">129.</span></strong> ಇವೆರಡೂ ಜೊತೆಜೊತೆಯಲ್ಲಿರಲಾರವು</div>
  <div>ಬಾಧ್ಯಬಾಧಕಭಾವಾಚ್ಚ ಪ್ರತ್ಯಙ£್ ಮೋಹಪ್ರಬೋಧಯೋಃ।<br/>ಸಹಾವಸ್ಥಾನತಾಭಾವಾತ್ ಪ್ರವೃತ್ತೇಃ ಸ್ಯಾದಸಂಭವಃ॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೮೧೬</p>
    <p><strong>ಅನ್ವಯಾರ್ಥ</strong>: <strong>ಪ್ರತ್ಯಕ್ ಮೋಹ ಪ್ರಬೋಧಯೋಃ</strong> = ಪ್ರತ್ಯಗಾತ್ಮನ ಅಜ್ಞಾನಕ್ಕೂ ಜ್ಞಾನಕ್ಕೂ, <strong>ಬಾಧ್ಯಬಾಧಕಭಾವಾತ್</strong> = ಬಾಧ್ಯ ಹಾಗೂ ಬಾಧಕ ಭಾವವಿರುವುದರಿಂದ, <strong>ಚ</strong> = ಮತ್ತು <strong>ಸಹ ಅವಸ್ಥಾನತಾ ಅಭಾವಾತ್</strong> = ಜ್ಞಾನ ಅಜ್ಞಾನಗಳೆರಡೂ ಜೊತೆಯಲ್ಲಿಇರಲಾರವಾದ್ದರಿಂದ, ಜ್ಞಾನಿಗೆ, <strong>ಪ್ರವೃತ್ತೇಃ</strong> = ಕರ್ಮದ, <strong>ಅಸಂಭವಃ ಸ್ಯಾತ್</strong> = ಸಂಭವವಿರುವುದಿಲ್ಲ.</p>
    <p><strong>ಭಾವಾರ್ಥ</strong>: ಆತ್ಮನ ಅಜ್ಞಾನ ಹಾಗೂ ಆತ್ಮನ ಜ್ಞಾನಗಳೆರಡೂ ಪರಸ್ಪರವಿರುದ್ಧವಾಗಿರುತ್ತವೆ. ಇವೆರಡೂ ಒಬ್ಬನೇ ಮನುಷ್ಯನಲ್ಲಿ ಒಟ್ಟಿಗೇ ಜೊತೆಯಲ್ಲಿ ಇರಲಾರವು. ಆದ್ದರಿಂದ ಆತ್ಮಜ್ಞಾನಿಗೆ ಕರ್ಮಗಳು ಹೊಂದುವುದಿಲ್ಲ.</p>
    <p><strong>ವಿವರಣೆ</strong>: ಆತ್ಮನ ಅಜ್ಞಾನದಿಂದ ನಾನು ಕರ್ತೃ, ನಾನು ಭೋಕ್ತೃ ಎಂಬ ಬುದ್ಧಿಯು ತೋರುತ್ತದೆ. ಆತ್ಮನ ಜ್ಞಾನದಿಂದ ನಾನು ಅಕರ್ತೃ, ನಾನು ಅಭೋಕ್ತೃ ಎಂಬ ಬುದ್ಧಿಯು ಬರುತ್ತದೆ. ಇವೆರಡೂ ಪರಸ್ಪರವಿರುದ್ಧ ಸ್ವಭಾವದ್ದಾಗಿರುತ್ತವೆ. ಬೆಳಕು ಬಂದರೆ ಕತ್ತಲೆಯು ಹೋಗುತ್ತದೆಯಲ್ಲವೆ? ಕತ್ತಲೆಯು ಬಾಧ್ಯವಾದರೆ, ಬೆಳಕು ಬಾಧಕವಾಗುತ್ತದೆ. ಜ್ಞಾನ ಬಂದರೆ ಅಜ್ಞಾನವು ಕೂಡಲೇ ನಾಶವಾಗುತ್ತದೆ. ಅಜ್ಞಾನದಿಂದಲೇ ಕಾಮಗಳೂ ಕರ್ಮಗಳೂ ಉಂಟಾಗುತ್ತವೆ. ಆತ್ಮಜ್ಞಾನಿಗೆ ಕರ್ಮಗಳು ಸರ್ವಥಾ ಹೊಂದುವುದಿಲ್ಲ. ಏಕೆಂದರೆ ಆತ್ಮಜ್ಞಾನಿಯು ಬ್ರಹ್ಮ ಸ್ವರೂಪನೇ ತಾನೆಂದು ತಿಳಿದಿರುತ್ತಾನಲ್ಲವೆ? ಆತ್ಮಜ್ಞಾನಿಗೆ ಅಜ್ಞಾನವು ಸ್ವಲ್ಪವೂ ಉಳಿದಿರುವುದಿಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಜ್ಞಾನಸ್ವರೂಪಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅನ್ಯೋನ್ಯಾಧ್ಯಾಸದೋಷೇಣ ಬಧ್ಯಂತೇ ಸರ್ವಮಾನವಾಃ।<br/>ಸರ್ವಾಧ್ಯಾಸವಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೯</strong></div>
  <div>
    <p><strong><span class="en">130.</span></strong> ಅನ್ಯೋನ್ಯಾಧ್ಯಾಸವಿದು</p>
  </div>
  <div>ಜಡಾನೃತಪರಿಚ್ಛಿನ್ನದೇಹಧರ್ಮಾಶ್ಚಿದಾತ್ಮನಿ।<br/>ಸತ್ಯಜ್ಞಾನಸುಖಾತ್ಮತ್ವಂ ಮೋಹಾದ್ದೇಹೇಽಪಿ ಕಲ್ಪ್ಯತೇ॥</div>
  <div>
    <p>ಮಾನಸೋಲ್ಲಾಸ ೭-೨೧</p>
    <p><strong>ಅನ್ವಯಾರ್ಥ</strong>: <strong>ಚಿದಾತ್ಮನಿ</strong> = ಚಿದ್ರೂಪನಾದ ಪ್ರತ್ಯಗಾತ್ಮನಲ್ಲಿ , <strong>ಜಡ</strong> <strong>ಅನೃತ ಪರಿಚ್ಛಿನ್ನ ದೇಹ ಧರ್ಮಾಃ</strong> = ಜಡವಾದ ಅನೃತವಾದ ಪರಿಚ್ಛಿನ್ನವಾದ ದೇಹದ ಧರ್ಮಗಳು, <strong>ಮೋಹಾತ್</strong> = ಮೋಹದಿಂದ ಆರೋಪಿಸಲ್ಪಡುತ್ತವೆ. ಹಾಗೆಯೇ, <strong>ದೇಹೇ ಅಪಿ</strong> = ದೇಹದಲ್ಲಿಯೂ ಕೂಡ, <strong>ಮೋಹಾತ್</strong> = ಮೋಹದಿಂದ, <strong>ಸತ್ಯಜ್ಞಾನ ಸುಖಾತ್ಮತ್ವಂ</strong> = ಸತ್ಯ ಜ್ಞಾನ ಸುಖಾತ್ಮ ತ್ವವು, <strong>ಕಲ್ಪ್ಯತೇ</strong> = ಕಲ್ಪಿಸಲ್ಪಡುತ್ತದೆ.</p>
    <p><strong>ಭಾವಾರ್ಥ</strong>: ಶರೀರವು ಜಡ, ಅನೃತ ಹಾಗೂ ಪರಿಚ್ಛಿನ್ನ. ಇದರ ಧರ್ಮಗಳನ್ನು ಪ್ರತ್ಯಗಾತ್ಮನಲ್ಲಿಯೂ, ಪ್ರತ್ಯಗಾತ್ಮನ ಧರ್ಮಗಳನ್ನು ದೇಹದಲ್ಲಿಯೂ ಮೋಹದಿಂದ ಆರೋಪಿಸಿಕೊಂಡು ಅಜ್ಞಾನಿಗಳು ಸಂಸಾರಿಗಳಾಗಿ ಸಂಕಟಪಡುತ್ತಾರೆ.</p>
    <p><strong>ವಿವರಣೆ</strong>: ದೇಹಕ್ಕೂ ಆತ್ಮನಿಗೂ ಸ್ವರೂಪದಲ್ಲಿ ಪರಸ್ಪರ ವಿರುದ್ಧ ಧರ್ಮಗಳಿರುತ್ತವೆ. ಶರೀರವು ಜಡ, ಆತ್ಮನು ಚೈತನ್ಯ; ದೇಹವು ಅನೃತ, ಆತ್ಮನು ಸತ್ಯ ; ದೇಹವು ಪರಿಚ್ಛಿನ್ನ, ಆತ್ಮನು ಪರಿಪೂರ್ಣ; ಆದರೂ ಇವರಿಬ್ಬರಿಗೂ ಪರಸ್ಪರ ಅಧ್ಯಾಸವಾಗಿರುತ್ತದೆ. ಸತ್ಯ ಜ್ಞಾನ ಸುಖಸ್ವರೂಪನಾದ ಆತ್ಮನನ್ನು ಶರೀರವೆಂದೂ, ಅನೃತ ಜಡ ದುಃಖರೂಪವಾದ ಶರೀರವನ್ನು ಆತ್ಮನೆಂದೂ ತಪ್ಪಾಗಿ ತಿಳಿದುಕೊಂಡೇ ಜನಗಳು ವ್ಯವಹಾರಗಳನ್ನು ಮಾಡುತ್ತಾ ಇದ್ದಾರೆ. ಇದಕ್ಕೇ ವೇದಾಂತದಲ್ಲಿ <strong>ಅಧ್ಯಾಸ</strong> ಎಂದು ಹೆಸರು. ಅಧ್ಯಾಸವೆಂದರೆ ಅವಿದ್ಯೆ. ಇದೇ ಅಜ್ಞಾನವು. ಅವಿದ್ಯೆಯಿಂದಲೇ ದುಃಖಪ್ರಾಪ್ತಿ. ವಿದ್ಯೆಯಿಂದಲೇ ಮೋಕ್ಷಪ್ರಾಪ್ತಿ. ಅಧ್ಯಾಸನಿವೃತ್ತಿಯೇ ಮೋಕ್ಷ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಬುದ್ಧಿವೃತ್ತಿಸಾಕ್ಷಿಣೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸರ್ವಾಸಾಂ ಬುದ್ಧಿವೃತ್ತೀನಾಂ ಸಾಕ್ಷಿಭೂತಂ ನಿರಂಜನಮ್।<br/>ಚಿನ್ಮಾತ್ರರೂಪಮಾತ್ಮಾನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧೦</strong></div>
  <div><strong><span class="en">131.</span></strong> ಆತ್ಮನು ಅವಿಕ್ರಿಯನು</div>
  <div>ಬುದ್ಧಿಭಾವಾನವಚ್ಛಿನ್ನಂ ತಾದೃಗ್ರೂಪಂ ಯಥಾ ಪುರಾ।<br/>ಬುದ್ಧ್ಯುತ್ಪತ್ತಾವಪಿ ತಥಾಽವಿಕ್ರಿಯಂ ಹ್ಯನುಭೂಯತಾಮ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೯೪</p>
    <p><strong>ಅನ್ವಯಾರ್ಥ</strong>: <strong>ಬುದ್ಧಿಭಾವಾನವಚ್ಛಿನ್ನಂ</strong> = ಬುದ್ಧಿಯು ಹುಟ್ಟುವುದಕ್ಕಿಂತ ಮುಂಚಿತವಾಗಿ, <strong>ಯಥಾ</strong> = ಹೇಗೆ, <strong>ಪುರಾ</strong> = ಮೊದಲು, <strong>ತಾದೃಗ್ ರೂಪಂ</strong> = ಅವಿಕ್ರಿಯವಾಗಿತ್ತೋ, <strong>ತಥಾ</strong> = ಹಾಗೆಯೇ, <strong>ಬುದ್ಧಿ ಉತ್ಪತ್ತೌ ಅಪಿ</strong> = ಬುದ್ಧಿಯ ವೃತ್ತಿಗಳು ಹುಟ್ಟಿದಮೇಲೂ, <strong>ಅವಿಕ್ರಿಯಂ ಹಿ</strong> = ಆತ್ಮ ಸ್ವರೂಪವು ಅವಿಕ್ರಿಯವೇ ಆಗಿದೆಯೆಂದು, <strong>ಅನುಭೂಯತಾಮ್</strong> = ಕಂಡುಕೊಳ್ಳಬೇಕು.</p>
    <p><strong>ಭಾವಾರ್ಥ</strong>: ಆತ್ಮನು ಬುದ್ಧಿವೃತ್ತಿಗಳಿಗೆಲ್ಲ ಸಾಕ್ಷಿಯಾಗಿರುವುದರಿಂದ ಬುದ್ಧಿಯಲ್ಲಿ ವೃತ್ತಿಗಳು ಹುಟ್ಟುವುದಕ್ಕಿಂತ ಮುಂಚೆಯೂ, ಅನಂತರವೂ ಆತ್ಮನು ನಿರ್ವಿಕಾರನಾಗಿದ್ದಾನೆ—ಎಂದೇ ತಿಳಿಯಬೇಕು.</p>
    <p><strong>ವಿವರಣೆ</strong>: ಬುದ್ಧಿಯಲ್ಲಿ ಅನೇಕ ವೃತ್ತಿಗಳು ಹುಟ್ಟುತ್ತಲೂ ಸಾಯುತ್ತಲೂ ಇರುತ್ತವೆ. ಆತ್ಮನು ಮಾತ್ರ ಯಾವಾಗಲೂ ಸಾಕ್ಷಿಸ್ವರೂಪನಾಗಿಯೇ ಇರುತ್ತಾನೆ. ಬುದ್ಧಿಯಲ್ಲಿ ವಿಕಾರಗಳಾಗಬಹುದು, ಆತ್ಮನಲ್ಲಿ ಮಾತ್ರ ಯಾವ ವಿಕಾರಗಳೂ ಆಗುತ್ತಿಲ್ಲ. ಬುದ್ಧಿಯಲ್ಲಿ ವೃತ್ತಿಗಳು ಏಳುವುದಕ್ಕಿಂತ ಮುಂಚೆಯೇ ಆತ್ಮನು ಬುದ್ಧಿಯ ವಿಕಾರಗಳಿಗೆ ಸಂಬಂಧಪಡದೇ ಇದ್ದನಲ್ಲವೆ? ಬುದ್ಧಿಯ ವೃತ್ತಿಗಳು ಏಳುವಾಗಲೂ, ಅಡಗುವಾಗಲೂ ಆತ್ಮನು ನಿರ್ವಿಕಾರನಾಗಿಯೇ ಇರುತ್ತಾನೆ ಎನ್ನುವುದನ್ನು ನಾವು ಕಂಡುಕೊಳ್ಳಬೇಕು. ಆತ್ಮನು ನಿತ್ಯನಿರ್ವಿಕಾರನಾಗಿ ಕೂಟಸ್ಥನಿತ್ಯನಾಗಿ ಸರ್ವರಿಗೂ ಪ್ರತ್ಯಗಾತ್ಮನೇ ಆಗಿರುತ್ತಾನೆ, ಈ ಆತ್ಮನು ಸರ್ವಪ್ರತ್ಯಯಸಾಕ್ಷಿಯಾಗಿರುತ್ತಾನೆ. ಇದನ್ನೇ <strong>ಸರ್ವಬೌದ್ಧಪ್ರತ್ಯಯ ಸಾಕ್ಷೀ ಆತ್ಮಾ</strong> ಎಂದು ಕೇನೋಪನಿಷತ್ತಿನ ಭಾಷ್ಯದಲ್ಲಿ ಹೇಳಿದೆ.</p>
  </div>
  <div>
    <p>॥ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ಓಂ ತ್ಯಕ್ತಯುಷ್ಮದಂಶಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಯಷ್ಮದರ್ಥಂ ಪರಿತ್ಯಜ್ಯ ಪ್ರತ್ಯಗಾತ್ಮಪರಂ ಪ್ರಭುಮ್।<br/>ತತ್ತ್ವಮಸ್ಯಾದಿಮರ್ಮಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧೧</strong></div>
  <div>
    <p><strong><span class="en">132.</span></strong> ಯುಷ್ಮದಂಶವು ಆತ್ಮನಲ್ಲ</p>
  </div>
  <div>ಯುಷ್ಮದರ್ಥೇ ಪರಿತ್ಯಕ್ತೇ ಪೂರ್ವೋಕ್ತೈರ್ಹೇತುಭಿಃ ಶ್ರುತಿಃ।<br/>ವೀಕ್ಷಾಪನ್ನಸ್ಯ ಕೋಽಸ್ಮೀತಿ ತತ್ತ್ವಮಿತ್ಯಾಹ ಸೌಹೃದಾತ್॥</div>
  <div>
    <p>ನೈಷ್ಕರ್ಮ್ಯಸಿದ್ಧಿಃ ೩-೫</p>
    <p><strong>ಅನ್ವಯಾರ್ಥ</strong>: <strong>ಪೂರ್ವೋಕ್ತೈಃ</strong> = ಹಿಂದೆ ಹೇಳಿರುವ, <strong>ಹೇತುಭಿಃ</strong> = ಹೇತುಗಳಿಂದ, <strong>ಯುಷ್ಮದರ್ಥೇ</strong> = ಯುಷ್ಮದರ್ಥವನ್ನು, <strong>ಪರಿತ್ಯಕ್ತೇ</strong> = ಕೈಬಿಟ್ಟ ಬಳಿಕ, <strong>ಕಃ ಅಹಮ್ ಅಸ್ಮಿ ಇತಿ</strong> = ‘ನಾನು ಯಾರು’ ಎಂದು, <strong>ವೀಕ್ಷಾಪನ್ನಸ್ಯ</strong> = ವಿಚಾರಮಾಡುವವನಿಗೆ, <strong>ಶ್ರುತಿಃ</strong> = ಶ್ರುತಿಯು, <strong>ಸೌಹೃದಾತ್</strong> = ಪ್ರೀತಿಯಿಂದ, ‘<strong>ತತ್ ತ್ವಮ್ ಅಸಿ</strong>’ = ಆ ಬ್ರಹ್ಮವೇ ನೀನಾಗಿದ್ದೀಯೆ ಎಂದು, <strong>ಆಹ</strong> = ಹೇಳುತ್ತಿದೆ.</p>
    <p><strong>ಭಾವಾರ್ಥ</strong>: ‘ಅಹಂ’ಪದಾರ್ಥದಲ್ಲಿನ ಅನಾತ್ಮಧರ್ಮಗಳನ್ನೆಲ್ಲ ತೆಗೆದುಹಾಕಿಬಿಟ್ಟರೆ, ಸಾಧಕನ ಮನಸ್ಸಿನಲ್ಲಿ, ಹಾಗಾದರೆ ‘ನಾನು ಯಾರು’ ಎಂಬ ಆಲೋಚನೆಯು ಉಂಟಾಗುತ್ತದೆ. ಅಂಥವನಿಗೆ ಶ್ರುತಿಯು <strong>ತತ್ತ್ವಮಸಿ</strong> ಎಂದು ಪ್ರೀತಿಯಿಂದ ಉಪದೇಶಿಸುತ್ತಿದೆ.</p>
    <p><strong>ವಿವರಣೆ</strong>: ಸಾಧಕನು ಕಾರ್ಯಕರಣಸಂಘಾತವನ್ನೇ ತಾನೆಂದುತಿಳಿದುಕೊಂಡು, ನಾನು ನಾನು ಎನ್ನುತ್ತಿರುತ್ತಾನೆ. ಶ್ರುತಿಯು, ಈ ದೇಹವೂ ನೀನಲ್ಲ , ಇಂದ್ರಿಯಗಳೂ ನೀನಲ್ಲ, ಮನಸ್ಸೂ ನೀನಲ್ಲ , ಬುದ್ಧಿಯೂ ನೀನಲ್ಲ; ಪ್ರಾಣವೂ ನೀನಲ್ಲ, ಏಕೆಂದರೆ ಇವೆಲ್ಲವೂ ‘ನೀನು’ ಎಂಬ ಪ್ರತ್ಯಯಕ್ಕೆ ವಿಷಯವಾಗಿರುತ್ತವೆ. ಆದ್ದರಿಂದ ಈ ಸಂಘಾತವು ಅನಾತ್ಮವಸ್ತು ಎಂದು ಹೇಳಿದಾಗ, ಗಾಬರಿಯಿಂದ ಆ ಸಾಧಕನು ಹಾಗಾದರೆ ನಾನು ಯಾರು? ಎಂದು ಕೇಳಿದಾಗ ಶ್ರುತಿಯು ‘<strong>ತತ್ ತ್ವಮ್ ಅಸಿ</strong>’—ಆ ಬ್ರಹ್ಮವೇ ನೀನಾಗಿದ್ದೀಯೆ ಎಂದು ಉಪದೇಶಿಸುತ್ತದೆ. ದೇಹೇಂದ್ರಿಯಮನೋಬುದ್ಧಿಗಳಿಗಿಂತ ವಿಲಕ್ಷಣ ನಾದ ಸಾಕ್ಷಿಯಾದ ಆತ್ಮನೇ ನೀನೆಂದು ಶ್ರುತಿಯು ಹೇಳುತ್ತಿದೆ.</p>
  </div>
  <div>
    <p>॥ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div><strong>॥</strong>ಓಂ ದುರ್ಬಲಾಜ್ಞಾನರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅವಿದ್ಯಾಂ ದುರ್ಬಲಾಂ ಹಿತ್ವಾ ತಿಷ್ಠಂತಂ ಜ್ಞಾನತೇಜಸಾ।<br/><strong>ಶಬ್ದಶಕ್ತಿ</strong>ಮಹತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧೨</strong></div>
  <div><strong><span class="en">133.</span></strong> ಅಬ್ಬಾ, ಶಬ್ದಕ್ಕೆ ಎಂಥಾ ಶಕ್ತಿ ಇದೆ!</div>
  <div>ದುರ್ಬಲತ್ವಾದವಿದ್ಯಾಯಾಃ ಆತ್ಮತ್ವಾದ್ ಬೋಧರೂಪಿಣಃ।<br/>ಶಬ್ದಶಕ್ತೇರಚಿಂತ್ಯತ್ವಾತ್ ವಿದ್ಮಸ್ತಂ ಮೋಹಹಾನತಃ॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೮೫೫</p>
    <p><strong>ಅನ್ವಯಾರ್ಥ</strong>: <strong>ಅವಿದ್ಯಾಯಾಃ</strong> = ಅವಿದ್ಯೆಯು, <strong>ಆತ್ಮತ್ವಾತ್</strong> = ಆತ್ಮನ ಸ್ವರೂಪವೇ ಆಗಿರುವಂಥ, <strong>ಬೋಧರೂಪಿಣಃ</strong> = ಆತ್ಮಜ್ಞಾನದ ದೃಷ್ಟಿಯಿಂದ, <strong>ದುರ್ಬಲತ್ವಾತ್</strong> = ದುರ್ಬಲವಾದ್ದರಿಂದಲೂ, <strong>ಶಬ್ದಶಕ್ತೇಃ</strong> = ಶಬ್ದದ ಶಕ್ತಿಯು, <strong>ಅಚಿಂತ್ಯತ್ವಾತ್</strong> = ಅಚಿಂತ್ಯವಾಗಿರುವುದರಿಂದಲೂ, <strong>ಮೋಹಹಾನತಃ</strong> = ಮೋಹವನ್ನು ಶಬ್ದವು ಕಳೆಯುವುದರಿಂದಲೂ, <strong>ತಂ</strong> = ಆ ಆತ್ಮನನ್ನು, <strong>ವಿದ್ಮಃ</strong> = ನಾವುಗಳು ಅರಿಯುತ್ತೇವೆ.</p>
    <p><strong>ಭಾವಾರ್ಥ</strong>: ವೇದಾಂತಗಳಲ್ಲಿನ ಶಬ್ದಗಳಿಗೆ ಅದ್ಭುತವಾದ ಶಕ್ತಿಯು ಇದೆ. ಅವಿದ್ಯೆಯು ಅತ್ಯಂತ ದುರ್ಬಲವಾಗಿದೆ, ಆತ್ಮವಿದ್ಯೆಯು ಅತ್ಯಂತ ಪ್ರಬಲವಾಗಿದೆ. ಆದ್ದರಿಂದ ವೇದಾಂತವಾಕ್ಯದಿಂದ ಉಂಟಾದ ಜ್ಞಾನವು ಅಜ್ಞಾನವನ್ನು ಸುಲಭವಾಗಿ ನಾಶಮಾಡುತ್ತದೆ; ಅನಂತರ ನಮಗೆ ಆತ್ಮನ ಸ್ವರೂಪವು ಸುಲಭವಾಗಿ ತಿಳಿಯುತ್ತದೆ.</p>
    <p><strong>ವಿವರಣೆ</strong>: ಜನ್ಮಜನ್ಮಾಂತರಗಳಿಂದ ಬಂದಿರುವ ಅವಿದ್ಯೆಯನ್ನು ಆತ್ಮವಿದ್ಯೆಯು ಕ್ಷಣಮಾತ್ರದಲ್ಲಿ ಹೇಗೆ ನಾಶಮಾಡೀತು? ಎಂದರೆ, ಅವಿದ್ಯೆಯು ಅತ್ಯಂತ ದುರ್ಬಲವಾದ್ದರಿಂದ ಆತ್ಮಜ್ಞಾನೋದಯವಾದಕೂಡಲೇ ನಿವೃತ್ತಿಯಾಗುತ್ತದೆ. ಅನೇಕ ವರ್ಷಗಳಿಂದ ಇದ್ದ ಕತ್ತಲೆಯು ಬೆಳಕು ಬಂದ ಕ್ಷಣಮಾತ್ರದಲ್ಲಿ ನಾಶವಾಗುತ್ತದೆಯಲ್ಲವೇ? ಇನ್ನು ವೇದಾಂತವಾಕ್ಯಗಳ ಶ್ರವಣದಿಂದ ಆತ್ಮಜ್ಞಾನವು ಖಂಡಿತವಾಗಿಯೂ ಹುಟ್ಟುತ್ತದೆ. ಆದ್ದರಿಂದ ಯಾವ ದೋಷವೂ ಇಲ್ಲ. ಆತ್ಮಜ್ಞಾನೋದಯವಾಗುವುದಷ್ಟೇ ತಡ, ಕೂಡಲೇ ಅವಿದ್ಯೆಯು ತೊಲಗಿಬಿಡುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಬಲಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅವಿಚಾರಿತಸಿದ್ಧೇಯಂ ಮಾಯಾ ಮಿಥ್ಯೇತಿ ಕಥ್ಯತೇ।<br/>ಸುವಿಚಾರಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧೩</strong></div>
  <div>
    <p><strong><span class="en">134.</span></strong> ಮಾಯೆಯು ದುರ್ಬಲ</p>
  </div>
  <div>ಯುಕ್ತಿಹೀನಪ್ರಕಾಶಸ್ಯ ಸಂಜ್ಞಾ ಮಾಯೇತಿ ಕಥ್ಯತೇ।<br/>ನಾಸತೀ ದೃಶ್ಯಮಾನಾ ಸಾ ಬಾಧ್ಯಮಾನಾ ನ ವಾ ಸತೀ॥</div>
  <div>
    <p>ಮಾನಸೋಲ್ಲಾಸ ೮-೧೩</p>
    <p><strong>ಅನ್ವಯಾರ್ಥ</strong>: <strong>ಯುಕ್ತಿಹೀನಪ್ರಕಾಶಸ್ಯ</strong> = ಯುಕ್ತಿಯಿಲ್ಲದೇ ತೋರುತ್ತಿರುವುದಕ್ಕೇ, <strong>ಮಾಯಾ ಇತಿ</strong> = ಮಾಯೆ ಎಂದು, <strong>ಸಂಜ್ಞಾ</strong> = ಹೆಸರು, <strong>ಕಥ್ಯತೇ</strong> = ಹೇಳಲ್ಪಡುತ್ತದೆ. <strong>ಸಾ</strong> = ಆ ಮಾಯೆಯು, <strong>ದೃಶ್ಯಮಾನಾ</strong> = ಕಾಣುತ್ತಿರುವುದರಿಂದ, <strong>ನ ಅಸತೀ</strong> = ಅಸತ್ಯವಲ್ಲ, <strong>ವಾ</strong> = ಅಥವಾ, <strong>ಬಾಧ್ಯಮಾನಾ</strong> = ಬಾಧಿಸಲ್ಪಡುತ್ತಿರುವುದರಿಂದ, <strong>ನ ಸತೀ</strong> = ಸತ್ಯವೂ ಅಲ್ಲ.</p>
    <p><strong>ಭಾವಾರ್ಥ</strong>: ತರ್ಕಕ್ಕೆ ಸಿಕ್ಕದೇ, ಯುಕ್ತಿಗೂ ನಿಲುಕದೇ ತೋರು ತ್ತಿರುವುದಕ್ಕೆ <strong>ಮಾಯೆ</strong> ಎಂದು ಹೆಸರು. ಇದನ್ನು ಸುಳ್ಳೆನ್ನುವಂತೆಯೂ ಇಲ್ಲ , ಏಕೆಂದರೆ ತೋರುತ್ತಿದೆ; ಇನ್ನು ಸತ್ಯ ಎನ್ನುವಂತೆಯೂ ಇಲ್ಲ , ಏಕೆಂದರೆ ಜ್ಞಾನದಿಂದ ಇದು ಬಾಧಿತವಾಗಿಬಿಡುತ್ತದೆ.</p>
    <p><strong>ವಿವರಣೆ</strong>: ವೇದಾಂತಗಳಲ್ಲಿ <strong>ಮಾಯಾ</strong> ಎಂಬ ಶಬ್ದವನ್ನು ಮತ್ತೆ ಮತ್ತೆ ಬಳಸುತ್ತಾರೆ. ಮಾಯಾ ಎಂದರೆ ಯುಕ್ತಿಯಿಲ್ಲದೆ ತೋರುತ್ತಿರುವುದು ಎಂದರ್ಥ. ಇದನ್ನು ಇಲ್ಲವೇ ಇಲ್ಲ ಎಂದಾಗಲೀ, ಸತ್ಯವಾಗಿದೆ ಎಂದಾಗಲೀ ಹೇಳಲು ಸಾಧ್ಯವಿಲ್ಲ. ಪರಬ್ರಹ್ಮದಂತೆ ಇದನ್ನು ಪರಮಾರ್ಥಸತ್ಯವೆಂದು ಕರೆಯಲು ಸಾಧ್ಯವಿಲ್ಲ ; ಅಂತೆಯೇ ವಂಧ್ಯಾಪುತ್ರನಂತೆ ಇದು, ಸರ್ವಥಾ ಅಭಾವರೂಪವಾದದ್ದು ಎನ್ನುವುದಕ್ಕೂ ಬರುವದಿಲ್ಲ. ಮಾಯೆಯು ಕಾಣುತ್ತಲೂ ಇದೆ, ಅನಂತರ ಜ್ಞಾನದಿಂದ ಬಾಧಿತವಾಗುತ್ತಲೂ ಇದೆ. ಈ ಮಾಯೆಯು ಅವಿದ್ಯಾಕಲ್ಪಿತವಾಗಿ ಮಿಥ್ಯಾಭೂತವಾಗಿರುತ್ತದೆ. ಸುವಿಚಾರದಿಂದ ಹಾಗೂ ವಿವೇಕದಿಂದ ನೋಡಿದರೆ ಮಾಯೆಯು ಇಲ್ಲವೇ ಇಲ್ಲವೆಂದು ತಿಳಿಯುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಪ್ರಕಾಶಸ್ವರೂಪಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಸ್ವಯಮಾತ್ಮಾ ಪರಂ ಜ್ಯೋತಿಃ ನಿತ್ಯಚೈತನ್ಯಮೇವ ಚ।<br/>ಸ್ವಯಂಜ್ಯೋತಿಃಸ್ವರೂಪಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧೪</strong></div>
  <div>
    <p><strong><span class="en">135.</span></strong> ಜ್ಞಾನಿಯೇ ಪರಂಜ್ಯೋತಿ</p>
  </div>
  <div>ಪ್ರಕಾಶಾತ್ಮಿಕಯಾ ಶಕ್ತ್ಯಾ ಪ್ರಕಾಶಾನಾಂ ಪ್ರಭಾಕರಃ।<br/>ಪ್ರಕಾಶಯತಿ ಯೋ ವಿಶ್ವಂ ಪ್ರಕಾಶೋಽಯಂ ಪ್ರಕಾಶತಾಮ್॥</div>
  <div>
    <p>ಮಾನಸೋಲ್ಲಾಸ ೧೦-೨೪</p>
  </div>
  <div>
    <p><strong>ಅನ್ವಯಾರ್ಥ</strong>: <strong>ಪ್ರಕಾಶಾತ್ಮಿಕಯಾ</strong> = ಪ್ರಕಾಶಸ್ವರೂಪವೇ ಆಗಿರುವಂಥ, <strong>ಶಕ್ತ್ಯಾ</strong> = ತನ್ನ ಶಕ್ತಿಯಿಂದ, <strong>ಪ್ರಕಾಶಾನಾಂ</strong> = ಎಲ್ಲ ಪ್ರಕಾಶಗಳಿಗೂ, <strong>ಪ್ರಭಾಕರಃ</strong> = ಪ್ರಕಾಶವನ್ನು ಕೊಡುತ್ತಿರುವವನಾಗಿ, <strong>ಯಃ</strong> = ಯಾವ ದಕ್ಷಿಣಾಮೂರ್ತಿಸ್ವರೂಪವಾದ ಪರಮೇಶ್ವರನು, <strong>ವಿಶ್ವಂ</strong> = ಇಡೀ ವಿಶ್ವವನ್ನೇ, <strong>ಪ್ರಕಾಶಯತಿ</strong> = ಪ್ರಕಾಶಗೊಳಿಸುತ್ತಿದ್ದಾನೆಯೋ, <strong>ಅಯಂ</strong> = ಇಂಥ, <strong>ಪ್ರಕಾಶಃ</strong> = ಪ್ರಕಾಶವು, <strong>ಪ್ರಕಾಶತಾಮ್</strong> = ಎಲ್ಲೆಲ್ಲೂ ಬೆಳಗುತ್ತಿರಲಿ.</p>
  </div>
  <div>
    <p><strong>ಭಾವಾರ್ಥ</strong>: ಶ್ರೀದಕ್ಷಿಣಾಮೂರ್ತಿಸ್ವರೂಪನಾದ ಪರಮಾತ್ಮನು ತಾನು ಸ್ವತಃ ಪ್ರಕಾಶಸ್ವರೂಪನೇ ಆಗಿರುತ್ತಾನೆ. ತನ್ನ ಪ್ರಕಾಶದಿಂದ ಸೂರ್ಯಾದಿಗಳಿಗೂ ಪ್ರಕಾಶವನ್ನು ಕೊಡುತ್ತಿದ್ದಾನೆ. ಇಡೀ ಸಮಸ್ತ ಪ್ರಪಂಚವನ್ನೇ ತನ್ನ ಪ್ರಕಾಶದಿಂದ ಬೆಳಗುತ್ತಾ ಇದ್ದಾನೆ. ಇಂಥ ಪ್ರಕಾಶಸ್ವರೂಪನಾದ ಭಗವಂತನು ಯಾವಾಗಲೂ ಎಲ್ಲೆಲ್ಲಿಯೂ ಬೆಳಗಲಿ.</p>
  </div>
  <div>
    <p><strong>ವಿವರಣೆ</strong>: ಈ ಶ್ಲೋಕದಲ್ಲಿ <strong>ಪ್ರಕಾಶ</strong> ಶಬ್ದವು ಐದು ಬಾರಿ ಬಂದಿರುತ್ತದೆ. ಭಗವಂತನೂ ಪ್ರಕಾಶಸ್ವರೂಪನೇ, ಅವನ ಶಕ್ತಿಯೂ ಪ್ರಕಾಶವೇ, ಸೂರ್ಯಾದಿಗಳನ್ನು ಬೆಳಗುತ್ತಿರುವುದೂ ಪ್ರಕಾಶವೇ, ಇಡೀ ಪ್ರಪಂಚವನ್ನು ಬೆಳಗುತ್ತಿರುವುದೂ ಪ್ರಕಾಶವೇ. ಆಧ್ಯಾತ್ಮಿಕ ಪ್ರಪಂಚವನ್ನೂ ಆಧಿಭೌತಿಕಪ್ರಪಂಚವನ್ನೂ ಮತ್ತು ಆಧಿದೈವಿಕ ಪ್ರಪಂಚವನ್ನೂ ಸ್ವಯಂಪ್ರಕಾಶನಾದ ಆತ್ಮನೇ ಪ್ರಕಾಶಿಸುತ್ತಿದ್ದಾನೆ.</p>
  </div>
  <div>( ಮಾನಸೋಲ್ಲಾಸದ ಕಟ್ಟಕಡೆಯ ಮಂಗಳಶ್ಲೋಕವಿದು.)</div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಚಿದಾತ್ಮನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಪರಾತ್ಮನಿ ಸದಾ ಲೀನಂ ಕುರ್ಯಾತ್ ಚಿತ್ತಂ ಸಮಾಹಿತಃ।<br/>ಪ್ರತ್ಯಗಾತ್ಮನಿ ನಿಷ್ಠಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧೫</strong></div>
  <div>
    <p><strong><span class="en">136.</span></strong> ಪೂರ್ಣಬೋಧಾತ್ಮನಿಷ್ಠೆ</p>
  </div>
  <div>ಚಿದಾತ್ಮನಿ ವಿಲೀನಂ ಚೇತ್ ತಚ್ಚಿತ್ತಂ ನೈವ ಚಾಲಯೇತ್।<br/>ಪೂರ್ಣಬೋಧಾತ್ಮನಾಽಽಸೀತ ಪೂರ್ಣಾಚಲಸಮುದ್ರವತ್॥</div>
  <div><p>ಪಂಚೀಕರಣವಾರ್ತಿಕಮ್ ೫೨</p><p><strong>ಅನ್ವಯಾರ್ಥ</strong>: <strong>ಚಿದಾತ್ಮನಿ</strong> = ಚಿತ್ಸ್ವರೂಪನಾದ ಆತ್ಮನಲ್ಲಿ , <strong>ವಿಲೀನಂ</strong> = ವಿಲೀನವಾಯಿತು, <strong>ಚೇತ್</strong> = ಎಂದಾದರೆ, <strong>ತತ್ ಚಿತ್ತಂ</strong> = ಅಂಥ ಚಿತ್ತವನ್ನು, <strong>ನೈವ ಚಾಲಯೇತ್</strong> = ಅಲುಗಾಡಿಸಲೇ ಬಾರದು. <strong>ಪೂರ್ಣ ಅಚಲ ಸಮುದ್ರವತ್</strong> = ಪೂರ್ಣವಾಗಿರುವ ಅಚಲವಾಗಿರುವ ಸಮುದ್ರದಂತೆ, <strong>ಪೂರ್ಣಬೋಧಾತ್ಮನಾ</strong> = ಪೂರ್ಣಚಿತ್ಪ್ರಕಾಶರೂಪದಿಂದಲೇ, <strong>ಆಸೀತ</strong> = ಸಹಜವಾಗಿ ಇರಬೇಕು.</p><p><strong>ಭಾವಾರ್ಥ</strong>: ಮನಸ್ಸೆಂದರೇ ಚಂಚಲ, ಇದನ್ನು ಆತ್ಮನಲ್ಲಿ ನಿಲ್ಲಿಸುವುದೆಂಬುದು ಅಷ್ಟೊಂದು ಸುಲಭದ ಮಾತಲ್ಲ. ಪ್ರಯತ್ನ ಸಾಧ್ಯವಿದು. ಅಂತೂ ವಿಶೇಷಸಾಧನೆಯ ಫಲವಾಗಿ ಈ ಮನಸ್ಸು ಆತ್ಮನಲ್ಲಿ ನೆಲೆಗೊಂಡಿತೆಂದರೆ ಅದನ್ನು ಅಲ್ಲಿಯೇ ನಿಲ್ಲಿಸಬೇಕೇ ಹೊರತು ಅಲುಗಾಡಿಸಬಾರದು. ತುಂಬಿರುವ ಅಚಲ ಸಮುದ್ರದಂತೆ ತಾನು ಪೂರ್ಣಾತ್ಮರೂಪದಿಂದಲೇ ಆತ್ಮನಿಷ್ಠನಾಗಿರಬೇಕು.</p><strong>ವಿವರಣೆ</strong>: ಸಾಧನಗಳ ಪರಿಪಾಕದಿಂದ ಹಾಗೂ ಈಶ್ವರಾನುಗ್ರಹದಿಂದ ಒಮ್ಮೆ ಮನಸ್ಸು ಆತ್ಮನಲ್ಲಿ ನೆಲೆಗೊಂಡಿತೆಂದರೆ ಅದನ್ನು ಆತ್ಮನಲ್ಲಿಯೇ ಭದ್ರವಾಗಿ ನಿಲ್ಲುವಂತೆ ಮಾಡಬೇಕು. ಮನಸ್ಸು ಪುನಃ ವಿಷಯಾಭಿಮುಖವಾಗದಂತೆ ಎಚ್ಚರಿಕೆಯನ್ನು ವಹಿಸಬೇಕು. ಆಗ ಸಾಧಕನು ತಾನು ಸಹಜವಾಗಿ ಯಾವಾಗಲೂ ಪರಿಪೂರ್ಣ ಆತ್ಮಸ್ವರೂಪನಾಗಿಯೇ ಉಳಿದುಕೊಳ್ಳಬೇಕು. ಆತ್ಮನಿಷ್ಠನಾಗಿರಬೇಕು. ಮುಮುಕ್ಷುಸಾಧಕನು ಅಂತರ್ಮುಖಿಯಾಗುತ್ತಾ ಹೋದಂತೆಲ್ಲ ಅವನಿಗೆ ಬ್ರಹ್ಮಾನಂದವು ಉಂಟಾಗುತ್ತದೆ.</div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸ್ವಾತ್ಮನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅವಿದ್ಯಾಹಾನಿಮಾತ್ರೇಣ ಬ್ರಹ್ಮಪ್ರಾಪ್ತಿರ್ನ ಸಂಶಯಃ।<br/>ಸಾಧ್ಯಸಾಧನನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧೬</strong></div>
  <div>
    <p><strong><span class="en">137.</span></strong> ಅವಿದ್ಯಾಹಾನಿಯೇ ಬ್ರಹ್ಮಪ್ರಾಪ್ತಿ</p>
  </div>
  <div>ನ ಸಾಧನಮಯಂ ಕಿಂಚಿತ್ ಸ್ವಾತ್ಮಸಿದ್ಧಾವಪೇಕ್ಷತೇ।<br/>ಸ್ವತಃಸಿದ್ಧೇರವಿದ್ಯಾಯಾಃ ಹಾನಮಾತ್ರಮಪೇಕ್ಷತೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೫೧೯</p>
    <p><strong>ಅನ್ವಯಾರ್ಥ</strong>: <strong>ಅಯಂ</strong> = ಈ ಮೋಕ್ಷಾನಂದವು, <strong>ಸ್ವಾತ್ಮಸಿದ್ಧೌ</strong> = ತಾನು ಸಿದ್ಧವಾಗುವುದಕ್ಕೆ, <strong>ಕಿಂಚಿತ್</strong> = ಯಾವುದೇ, <strong>ಸಾಧನಂ</strong> = ಸಾಧನವನ್ನು, <strong>ನ</strong> <strong>ಅಪೇಕ್ಷತೇ</strong> = ಅಪೇಕ್ಷಿಸುವುದಿಲ್ಲ. ಏಕೆಂದರೆ, <strong>ಸ್ವತಃಸಿದ್ಧೇಃ</strong> = ಈ ಮೋಕ್ಷವು ಸ್ವತಃಸಿದ್ಧವಾಗಿರುತ್ತದೆ. <strong>ಅವಿದ್ಯಾಯಾಃ</strong> = ಅವಿದ್ಯೆಯ, <strong>ಹಾನಮಾತ್ರಂ</strong> = ನಿವೃತ್ತಿಯನ್ನಷ್ಟೇ ಇದು, <strong>ಅಪೇಕ್ಷತೇ</strong> = ಬಯಸುತ್ತದೆ.</p>
    <p><strong>ಭಾವಾರ್ಥ</strong>: ಮುಕ್ತಿಯು ಸಿದ್ಧಿಸುವುದಕ್ಕೆ ಬೇರೆ ಯಾವ ಪ್ರಯತ್ನವಾಗಲೀ ಸಾಧನವಾಗಲೀ ಬೇಕಾಗಿಲ್ಲ. ಏಕೆಂದರೆ ಮೋಕ್ಷವು ಸ್ವತಃಸಿದ್ಧವೇ ಆಗಿರುತ್ತದೆ. ಅವಿದ್ಯಾನಿವೃತ್ತಿಯಾದರೆ ಅಷ್ಟೇ ಸಾಕು ಮೋಕ್ಷಪ್ರಾಪ್ತಿಗೆ.</p>
    <p><strong>ವಿವರಣೆ</strong>: ಮೋಕ್ಷಾನಂದವು ಪರಮಾನಂದಸ್ವರೂಪವಾಗಿರು ತ್ತದೆ, ಮೋಕ್ಷಾನಂದದಲ್ಲಿ ಯಾವ ತಾರತಮ್ಯವೂ ಇರುವುದಿಲ್ಲ. ಮೋಕ್ಷಾನಂದದಲ್ಲಿ ಎಲ್ಲಾ ಆನಂದಗಳೂ ಸೇರಿಹೋಗುತ್ತವೆ. ಇಂಥ ಮೋಕ್ಷಾನಂದವನ್ನೇ ಪ್ರತಿಯೊಬ್ಬ ಮನುಷ್ಯನೂ ಹೊಂದಬೇಕು— ಎಂದೇ ಶ್ರುತಿಗಳು ಸಾರುತ್ತಿವೆಯಷ್ಟೆ? ಸರಿ, ಹಾಗಾದರೆ ಈ ಮುಕ್ತಿಯನ್ನು ಹೊಂದಲಿಕ್ಕೆ ಸಾಧಕರು ಏನನ್ನು ಮಾಡಬೇಕು? ಎಂದರೆ ಆತ್ಮನ ವಿಷಯದ ಅಜ್ಞಾನವನ್ನು ಕಳೆದುಕೊಂಡರೆ ಸಾಕು. ಏಕೆಂದರೆ ಈ ಮೋಕ್ಷಾನಂದವು ಪ್ರತಿಯೊಬ್ಬರಿಗೂ ಸ್ವರೂಪವೇ ಆಗಿರುತ್ತದೆ. ಅಜ್ಞಾನನಿವೃತ್ತಿಯೇ ಮೋಕ್ಷಾನಂದವು. ಮೋಕ್ಷಾನಂದವನ್ನು ಸಾಧನ ಗಳಿಂದ ಸ್ವರ್ಗಾದಿಗಳಂತೆ ಹೊಸದಾಗಿ ಪಡೆದುಕೊಳ್ಳಬೇಕಾಗಿಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><strong>॥</strong>ಓಂ ದೇವಾಧಿದೇವಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅಜ್ಞಾನಾಂ ವಿಷಯೇ ತ್ವೇವ ದೇವಾದೀನಾಂ ಪರಾಕ್ರಮಃ।<br/>ದೇವಾಧಿದೇವಮಾತ್ಮಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧೭</strong></div>
  <div>
    <p><strong><span class="en">138.</span></strong> ದೇವತೆಗಳೂ ಇಲ್ಲಿ ಅಸಮರ್ಥರು</p>
  </div>
  <div>ವಿದ್ವಾಂಸಂ ಪ್ರತಿ ನೇಶಾನಾ ಯದಿ ದೇವಾದಯೋ ಮತಾಃ।<br/>ಕಸ್ಮಿನ್ ವಿಷಯ ಐಶ್ವರ್ಯಂ ತೇಷಾಂ ಸ್ಯಾತ್ತದಿಹೋಚ್ಯತೇ॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೫೫೭</p>
    <p><strong>ಅನ್ವಯಾರ್ಥ</strong>: <strong>ದೇವಾದಯಃ</strong> = ದೇವತೆಗಳೇ ಮುಂತಾದವರು, <strong>ವಿದ್ವಾಂಸಂ</strong> <strong>ಪ್ರತಿ</strong> = ಬ್ರಹ್ಮಜ್ಞಾನಿಯ ವಿಷಯದಲ್ಲಿ , <strong>ಈಶಾನಾಃ ಯದಿ ನ ಭವಂತಿ</strong> = ನಿಯಂತ್ರಿಸುವುದಕ್ಕೆ ಸಮರ್ಥರಾಗುವುದಿಲ್ಲ ಎಂದಾದರೆ, <strong>ತೇಷಾಂ</strong> = ಆ ದೇವತೆಗಳಿಗೆ, <strong>ಕಸ್ಮಿನ್ ವಿಷಯೇ</strong> = ಯಾವ ವಿಷಯದಲ್ಲಿ , <strong>ಐಶ್ವರ್ಯಂ</strong> = ಅಧಿಕಾರವಿದೆ? ಎಂದರೆ, <strong>ತತ್ ಇಹ ಉಚ್ಯತೇ</strong> = ಅದನ್ನು ಈ ಮುಂದೆ ಹೇಳುತ್ತೇವೆ.</p>
    <p><strong>ಭಾವಾರ್ಥ</strong>: ದೇವತೆಗಳು ಬ್ರಹ್ಮಜ್ಞಾನಿಯ ವಿಷಯದಲ್ಲಿ ತಮ್ಮ ಅಧಿಕಾರವನ್ನು ನಡೆಸಲು ಸಮರ್ಥರಲ್ಲವಾದ್ದರಿಂದ, ಪಾಪ, ಬಡಪಾಯಿಗಳಾದ ಅಜ್ಞಾನಿಗಳ ಮೇಲೆ ಅವರು ತಮ್ಮ ಅಧಿಕಾರವನ್ನು ಪ್ರಯೋಗಮಾಡುತ್ತಾರೆ.</p>
    <p><strong>ವಿವರಣೆ</strong>: ದೇವತೆಗಳು ಸಮರ್ಥರೂ, ನಿಗ್ರಾಹಾನುಗ್ರಹದಕ್ಷರೂ ಆಗಿರುತ್ತಾರೆ. ಕಾಮಿಗಳಾದ ಅಜ್ಞಾನಿಗಳ ಮೇಲೆ ದೇವತೆಗಳ ದರ್ಪವು ನಡೆಯುತ್ತದೆ. ಆದರೆ ದೇವತೆಗಳಿಗೂ ಪ್ರತ್ಯಗಾತ್ಮನಾಗಿರುವ, ಅಕಾಮನೂ ಆತ್ಮಕಾಮನೂ ಆಗಿರುವ, ಕೃತಾರ್ಥನೂ ಅಕರ್ತೃಸ್ವರೂಪನೂ ಆಗಿರುವಂಥ ಬ್ರಹ್ಮಜ್ಞಾನಿಯ ಮೇಲೆ ಯಾವ ದೇವಾದಿಗಳೂ ತಮ್ಮ ಅಧಿಕಾರವನ್ನು ಪ್ರಯೋಗಮಾಡಲಾರರು. ಏಕೆಂದರೆ ಜ್ಞಾನಿಯು ದೇವತೆಗಳಿಗೆ ಋಣಿಯಲ್ಲ. ದೇವತೆಗಳಿಂದ ಈ ಬ್ರಹ್ಮಜ್ಞಾನಿಗೆ ಆಗಬೇಕಾದ ಫಲಗಳೇನೂ ಇಲ್ಲ. ಅಷ್ಟೇ ಅಲ್ಲ; ಆ ದೇವತೆಗಳಿಗೂ ತಾನೇ ಆತ್ಮನೆಂದೂ, ಆ ದೇವತೆಗಳ ಶಕ್ತಿಸಂಪತ್ತೆಲ್ಲವೂ ತಾನೇ ಎಂದೂ ತಿಳಿದಿರುವ ಬ್ರಹ್ಮಜ್ಞಾನಿಗೆ ದೇವತೆಗಳ ಕಾಟವಿಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಮ್ ಅವಾಕ್ಯಾರ್ಥನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅಪದಾರ್ಥಮವಾಕ್ಯಾರ್ಥಂ ಪರಂ ಬ್ರಹ್ಮ ಸುನಿಶ್ಚಿತಮ್।<br/>ಅವಾಕ್ಯಾರ್ಥರಹಸ್ಯಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧೮</strong></div>
  <div>
    <p><strong><span class="en">139.</span></strong> ಇದೇ ಅವಾಕ್ಯಾರ್ಥವು</p>
  </div>
  <div>ಪದಾರ್ಥವ್ಯತಿರೇಕೇಣ ನ ಚಾವಾಕ್ಯಾರ್ಥವಾಚಕಃ।<br/>ಅತೋಽವಾಕ್ಯಾರ್ಥರೂಪೋಽಯಂ ಯೋಽಹಂ ಬ್ರಹ್ಮೇತಿ ನಿಶ್ಚಯಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೬೪೭</p>
    <p><strong>ಅನ್ವಯಾರ್ಥ</strong>: <strong>ಪದಾರ್ಥವ್ಯತಿರೇಕೇಣ</strong> = ಪದಗಳಿಗೆ ಅರ್ಥವೇ ಪದಾರ್ಥ. ಬ್ರಹ್ಮವು ಪದಾರ್ಥಕ್ಕಿಂತ ಭಿನ್ನವಾಗಿರುವುದರಿಂದ, <strong>ಚ</strong> = ಮತ್ತು, <strong>ಅವಾಕ್ಯಾರ್ಥವಾಚಕಃ</strong> = ಅವಾಕ್ಯದ ಅರ್ಥವನ್ನು ತಿಳಿಸುವಂಥ ಶಬ್ದವೂ, <strong>ನ ಅಸ್ತಿ</strong> = ಇರುವುದಿಲ್ಲ, <strong>ಅತಃ</strong> = ಆದ್ದರಿಂದ, <strong>ಯಃ ಅಹಂ ಬ್ರಹ್ಮೇತಿ ನಿಶ್ಚಯಃ</strong> = ನಾನೇ ಬ್ರಹ್ಮವು ಎಂಬ ಈ ನಿಶ್ಚಯಜ್ಞಾನವಿದೆಯಲ್ಲಾ, <strong>ಅಯಂ</strong> = ಇದು, <strong>ಅವಾಕ್ಯಾರ್ಥರೂಪಃ</strong> = ಅವಾಕ್ಯಾರ್ಥರೂಪವಾದದ್ದೇ ಆಗಿದೆ.</p>
    <p><strong>ಭಾವಾರ್ಥ</strong>: ಪರಬ್ರಹ್ಮವು ಪದಕ್ಕೆ ಸಿಕ್ಕಿಕೊಳ್ಳುವ ಅರ್ಥವಲ್ಲ. ಶಬ್ದಗಳಿಗೆ ಅವಾಕ್ಯಾರ್ಥವನ್ನು ತಿಳಿಸುವ ಸಾಮರ್ಥ್ಯವಿಲ್ಲ. ಹೀಗಾಗಿ ‘<strong>ಅಹಂ ಬ್ರಹ್ಮಾಸ್ಮಿ</strong>’ ಎಂಬ ಬ್ರಹ್ಮಾನುಭವವು ಅವಾಕ್ಯಾರ್ಥವೆಂದೇ ನಿರ್ಣಯವಾಯಿತಲ್ಲವೆ?</p>
    <p><strong>ವಿವರಣೆ</strong>: ಪದಕ್ಕೆ ಅರ್ಥವೇ ಪದಾರ್ಥ, ವಾಕ್ಯಕ್ಕೆ ಅರ್ಥವೇ ವಾಕ್ಯಾರ್ಥ. ಪದಗಳು ತಿಳಿಸುವ ಅರ್ಥಗಳೇ ಪದಾರ್ಥಗಳು, ವಾಕ್ಯಗಳಿಂದ ತಿಳಿಯುವ ಅರ್ಥಗಳೇ ವಾಕ್ಯಾರ್ಥಗಳು. ಪದಗಳೂ ವಾಕ್ಯಗಳೂ ಬರೀ ಅನಾತ್ಮವಸ್ತುಗಳನ್ನು ಮಾತ್ರ ತಿಳಿಸುತ್ತವೆ. ಏಕೆಂದರೆ ಅವುಗಳಿಗೆ ಗುಣಧರ್ಮಗಳಿರುತ್ತವೆ. ಆದರೆ ಬ್ರಹ್ಮಕ್ಕೆ ಗುಣಧರ್ಮಗಳಾಗಲೀ ನಾಮರೂಪಗಳಾಗಲೀ ಯಾವುದೂ ಇಲ್ಲದ್ದರಿಂದ ಇದನ್ನು ಶಬ್ದಗಳಾಗಲೀ ವಾಕ್ಯಗಳಾಗಲೀ ತಿಳಿಸಲಾರವು. ಪದಗಳ ಹಾಗೂ ವಾಕ್ಯಗಳ ಅರ್ಥಗಳನ್ನು ಕೈಬಿಟ್ಟು ಅನುಭವದಿಂದ ಬ್ರಹ್ಮವನ್ನು ತಿಳಿಯಬೇಕು. ಆದ್ದರಿಂದ ಬ್ರಹ್ಮವು ಅವಾಕ್ಯಾರ್ಥವು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಬ್ರಹ್ಮಜ್ಞಾನಭಾಸ್ಕರಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಜನ್ಮಾದಿವಿಕ್ರಿಯಾಹೀನಂ ಸರ್ವದೋಷವಿವರ್ಜಿತಮ್।<br/>ಅಜ್ಞಾನತಿಮಿರಾಪಘ್ನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೧೯</strong></div>
  <div>
    <p><strong><span class="en">140.</span></strong> ಆತ್ಮಜ್ಞಾನವೇ ಬೆಳಕು</p>
  </div>
  <div>ಆಗಮಾಪಾಯಹೇತುಭ್ಯಾಂ ಧೂತ್ವಾ ಸರ್ವಾನನಾತ್ಮನಃ।<br/>ತತಸ್ತತ್ತ್ವಮಸೀತ್ಯೇತತ್ ಹಂತ್ಯಸ್ಮದಿ ನಿಜಂ ತಮಃ॥</div>
  <div>
    <p>ನೈಷ್ಕರ್ಮ್ಯಸಿದ್ಧಿಃ ೩-೨೨</p>
    <p><strong>ಅನ್ವಯಾರ್ಥ</strong>: <strong>ಆಗಮ ಅಪಾಯ ಹೇತುಭ್ಯಾಂ</strong> = ಬರುತ್ತದೆ ಹೋಗುತ್ತದೆ ಎಂಬ ಕಾರಣಗಳಿಂದ, <strong>ಸರ್ವಾನ್</strong> = ಎಲ್ಲಾ, <strong>ಅನಾತ್ಮನಃ</strong> = ಅನಾತ್ಮಧರ್ಮಗಳನ್ನೂ, <strong>ಧೂತ್ವಾ</strong> = ಕೊಡವಿಕೊಂಡಿರುವವನಿಗೆ, <strong>ತತಃ</strong> = ಅನಂತರ, <strong>ತತ್ ತ್ವಂ ಅಸಿ</strong> = ಆ ಬ್ರಹ್ಮವೇ ನೀನಾಗಿದ್ದೀಯೆ, <strong>ಇತಿ ಏತತ್</strong> = ಎಂಬೀ ವಾಕ್ಯವು, <strong>ಅಸ್ಮದಿ</strong> = ಅಸ್ಮತ್ ಶಬ್ದಾರ್ಥದಲ್ಲಿರುವ, <strong>ನಿಜಂ</strong> = ತನ್ನ, <strong>ತಮಃ</strong> = ಅಜ್ಞಾನವನ್ನು, <strong>ಹಂತಿ</strong> = ನಾಶಮಾಡುತ್ತದೆ.</p>
    <p><strong>ಭಾವಾರ್ಥ</strong>: ಅನಾತ್ಮಗಳಾದ ದೇಹಾದಿಗಳ ಧರ್ಮಗಳಾವುವೂ ನನಗೆ ಸೇರಿಲ್ಲ , ಏಕೆಂದರೆ ಇವುಗಳೆಲ್ಲವೂ ಬಂದು ಇದ್ದು ಹೋಗುತ್ತವೆ ಎಂದು ನಿಶ್ಚಿತವಾಗಿ ತಿಳಿಯಬೇಕು. ಅಂಥ ಉತ್ತಮ ಸಾಧಕನಿಗೆ ಶ್ರುತಿಯು <strong>ತತ್ ತ್ವಂ ಅಸಿ</strong>—ಎಂದು ಹೇಳಿದಾಗ ಅಂಥವನಿಗೆ ಅಜ್ಞಾನವು ತೊಲಗಿ ಆತ್ಮಜ್ಞಾನವು ಸಹಜವಾಗಿ ಉಂಟಾಗುತ್ತದೆ.</p>
    <p><strong>ವಿವರಣೆ</strong>: ಶರೀರದ ಇಂದ್ರಿಯಗಳ ಹಾಗೂ ಅಂತಃಕರಣದ ಯಾವ ಧರ್ಮಗಳೂ ನನ್ನವಲ್ಲ. ಏಕೆಂದರೆ ಈ ಗುಣಧರ್ಮಗಳೆಲ್ಲವೂ ಅನಿತ್ಯವಾಗಿರುತ್ತವೆ. ಇವುಗಳು ಯಾವುವೂ ಶಾಶ್ವತವಲ್ಲ, ಏಕೆಂದರೆ ಇವುಗಳೆಲ್ಲವೂ ಆಗಮಾಪಾಯಿಸ್ವಭಾವವಾಗಿರುತ್ತವೆ, ಯಾವುವೂ ನಿತ್ಯವೂ ಅಲ್ಲ , ಸತ್ಯವೂ ಅಲ್ಲ. ಈ ಗುಣಗಳು ನಿತ್ಯವಿಕಾರಗಳು— ಎಂದು ಅನುಭವದಿಂದ ಸರಿಯಾಗಿ ತಿಳಿದುಬಿಟ್ಟರೆ ಅಂಥವನಿಗೆ ‘<strong>ತತ್ ತ್ವಂ ಅಸಿ</strong>’—ವಾಕ್ಯದ ಅರ್ಥವು ಅನುಭವಕ್ಕೆ ಬರುತ್ತದೆ. ಆಗ ‘<strong>ಅಹಂ ಬ್ರಹ್ಮಾಸ್ಮಿ</strong>’ ಎಂದು ಇವನು ತಿಳಿದುಕೊಳ್ಳುತ್ತಾನೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಶಬ್ದಲಕ್ಷಣಜ್ಞಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಬ್ರಹ್ಮ ಸತ್ಯಾದಿಭಿಃ ಶಬ್ದೈಃ ಲಕ್ಷ್ಯತೇ ನ ಹಿ ತೂಚ್ಯತೇ।<br/>ಶಬ್ದಲಕ್ಷಣತತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೨೦</strong></div>
  <div>
    <p><strong><span class="en">141.</span></strong> ಲಕ್ಷಣವಾಕ್ಯವಿದು</p>
  </div>
  <div>ಏವಂ ಸತ್ಯಾದಯಃ ಶಬ್ದಾಃ ಸ್ವಾರ್ಥಾಸಂತ್ಯಾಗಿನಃ ಪರಮ್।<br/>ಲಕ್ಷಯಂತಿ ವಿರುದ್ಧಾರ್ಥನಿವೃತ್ತ್ಯಾಽಜ್ಞಾನಹಾನತಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೯೮</p>
    <p><strong>ಅನ್ವಯಾರ್ಥ</strong>: <strong>ಏವಂ</strong> = ಹೀಗೆ, <strong>ಸತ್ಯಾದಯಃ</strong> = ‘ಸತ್ಯ’ ಮುಂತಾದ, <strong>ಶಬ್ದಾಃ</strong> = ಶಬ್ದಗಳು, <strong>ಸ್ವಾರ್ಥ ಅಸಂತ್ಯಾಗಿನಃ</strong> = ತಮ್ಮ ತಮ್ಮ ಅರ್ಥಗಳನ್ನು ಬಿಡದೇ, <strong>ವಿರುದ್ಧ ಅರ್ಥ ನಿವೃತ್ತ್ಯಾ</strong> = ತಮಗೆ ವಿರುದ್ಧವಾದ ಅರ್ಥಗಳನ್ನು ಕಳೆಯುವುದರ ಮೂಲಕ, <strong>ಅಜ್ಞಾನಹಾನತಃ</strong> = ಅಜ್ಞಾನವನ್ನು ದೂರಮಾಡುತ್ತಾ, <strong>ಪರಂ ಬ್ರಹ್ಮ</strong> = ಪರಬ್ರಹ್ಮವನ್ನು, <strong>ಲಕ್ಷಯಂತಿ</strong> = ಲಕ್ಷಿಸುತ್ತವೆ, ಲಕ್ಷಣೆಯಿಂದ ತಿಳಿಸುತ್ತವೆ.</p>
    <p><strong>ಭಾವಾರ್ಥ</strong>: <strong>ಸತ್ಯಂ ಜ್ಞಾನಂ ಅನಂತಂ</strong>—ಎಂಬ ಈ ಶಬ್ದಗಳು ತಮ್ಮ ತಮ್ಮ ಅರ್ಥಗಳನ್ನೂ ತಿಳಿಸುತ್ತವೆ; ಮತ್ತು ಅಸತ್ಯವಲ್ಲ , ಅಚೇತನವಲ್ಲ , ಸಾಂತವಲ್ಲ ಎಂದೂ ಹೇಳುತ್ತವೆ. ಹೀಗಾಗಿ ಈ ಶಬ್ದಗಳು ಪರಬ್ರಹ್ಮದ ಲಕ್ಷಣಗಳನ್ನೂ ತಿಳಿಸುತ್ತವೆ.</p>
    <p><strong>ವಿವರಣೆ</strong>:<strong> ಸತ್ಯಂ ಜ್ಞಾನಂ ಅನಂತಂ ಬ್ರಹ್ಮ</strong>—ಎಂಬುದು ಮಂತ್ರ. ಇಲ್ಲಿ <strong>ಸತ್ಯಂ ಜ್ಞಾನಂ ಅನಂತಂ</strong>—ಎಂಬೀ ಮೂರೂ ಪದಗಳು ಪರಬ್ರಹ್ಮಕ್ಕೆ ಲಕ್ಷಣಗಳಾಗಿರುತ್ತವೆ. ಪರಬ್ರಹ್ಮವು ಲಕ್ಷ್ಯವಾಗಿರುತ್ತದೆ. <strong>ಸತ್ಯಂ</strong> ಎನ್ನುವ ಪದವು ಬ್ರಹ್ಮವು ಅವಿಕ್ರಿಯ ಎಂದೂ, ಬ್ರಹ್ಮವು ಕಾರ್ಯವಲ್ಲ ಎಂದೂ ತಿಳಿಸುತ್ತದೆ. <strong>ಜ್ಞಾನಂ</strong> ಎನ್ನುವ ಪದವು ಬ್ರಹ್ಮವು ಚೈತನ್ಯಸ್ವರೂಪವೆಂದೂ ಜಡವಲ್ಲವೆಂದೂ ಹೇಳುತ್ತದೆ. <strong>ಅನಂತಂ</strong> ಎಂಬ ಪದವು ಬ್ರಹ್ಮವು ಪೂರ್ಣವೆಂದೂ ಅಪರಿಚ್ಛಿನ್ನವೆಂದೂ ತಿಳಿಸುತ್ತದೆ. ಹೀಗೆ <strong>ಸತ್ಯಂ ಜ್ಞಾನಂ ಅನಂತಂ</strong>—ಎಂಬ ಈ ಮೂರೂ ಪದಗಳು ಪರಬ್ರಹ್ಮಕ್ಕೆ ಲಕ್ಷಣಗಳಾಗಿರುತ್ತವೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಪೂರ್ಣಾಹಂಕಾರಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಪೂರ್ಣೇನ ಬ್ರಹ್ಮಣಾ ಸರ್ವಂ ವ್ಯಾಪ್ತಂ ವಿಶ್ವಂ ಚರಾಚರಮ್।<br/>ಪೂರ್ಣಾಹಂಕಾರಸಂಪೂರ್ಣಂ <strong>ಸುರೇಶ್ವರಮಹಂ ಭಜೇ</strong>॥</div>
  <div/>
  <div>ಮೇ ೨೧</div>
  <div/>
  <div><strong><span class="en">142.</span></strong> ಪೂರ್ಣಾಹಂಕಾರದ ಮಹಿಮೆ</div>
  <div/>
  <div>ಭುಕ್ತಂ ಯಥಾನ್ನಂ ಕುಕ್ಷಿಸ್ಥಂ ಸ್ವಾತ್ಮತ್ವೇನೈವ ಪಶ್ಯತಿ।<br/>ಪೂರ್ಣಾಹಂತಾಕಬಳಿತಂ ವಿಶ್ವಂ ಯೋಗೀಶ್ವರಸ್ತಥಾ॥</div>
  <div>
    <p>ಮಾನಸೋಲ್ಲಾಸ ೧-೧೫</p>
  </div>
  <div>
    <p><strong>ಅನ್ವಯಾರ್ಥ</strong>: <strong>ಭುಕ್ತಂ</strong> = ತಿನ್ನಲ್ಪಟ್ಟ, <strong>ಅನ್ನಂ</strong> = ಅನ್ನವನ್ನು, <strong>ಕುಕ್ಷಿಸ್ಥಂ</strong> = ತನ್ನ ಹೊಟ್ಟೆಗೆ ಸೇರಿದ ಕೂಡಲೇ, <strong>ಯಥಾ</strong> = ಹೇಗೆ, <strong>ಸ್ವಾತ್ಮತ್ವೇನ ಏವ</strong> = ತಾನೇ ಎಂದು, <strong>ಪಶ್ಯತಿ</strong> = ತಿಳಿಯುತ್ತಾನೆಯೋ, <strong>ತಥಾ</strong> = ಹಾಗೆಯೇ, <strong>ಯೋಗೀಶ್ವರಃ</strong> = ಬ್ರಹ್ಮಜ್ಞಾನಿಯಾದ ಯೋಗೀಶ್ವರನು, <strong>ವಿಶ್ವಂ</strong> = ಪ್ರಪಂಚವನ್ನು, <strong>ಪೂರ್ಣಾಹಂತಾಕಬಳಿತಂ</strong> = ಪರಿಪೂರ್ಣವಾದ ಅಹಂನಿಂದ ನುಂಗಲ್ಪಟ್ಟದ್ದನ್ನಾಗಿ ಮಾಡಿಕೊಂಡು ತಾನೇ ಎಂದು ತಿಳಿಯುತ್ತಾನೆ.</p>
  </div>
  <div>
    <p><strong>ಭಾವಾರ್ಥ</strong>: ಮನುಷ್ಯನು ತಾನು ತಿಂದು, ತನ್ನ ಹೊಟ್ಟೆಯೊಳಗೆ ಸೇರಿಕೊಂಡ ಆಹಾರವನ್ನು ತಾನೇ ಎಂದು ತಿಳಿಯುತ್ತಾನಲ್ಲವೆ? ಅದರಂತೆಯೇ ಬ್ರಹ್ಮಜ್ಞಾನಿಯೂ ಈ ವಿಶ್ವವನ್ನೆಲ್ಲ ‘ತಾನೇ’—ಎಂದು ತಿಳಿದಿರುತ್ತಾನೆ.</p>
  </div>
  <div>
    <p><strong>ವಿವರಣೆ</strong>: ದೇಹಾಭಿಮಾನವನ್ನು ಬಿಟ್ಟು ಪರಿಪೂರ್ಣಬ್ರಹ್ಮವೇ ತಾನೆಂದು ನಿಶ್ಚಿತವಾಗಿ ತಿಳಿದಿರುವವನೇ ನಿಜವಾದ ಯೋಗೀಶ್ವರನು. ಶ್ರೀಕೃಷ್ಣಪರಮಾತ್ಮನು ಇಂಥ ಮಹಾಯೋಗೀಶ್ವರನಾಗಿರುತ್ತಾನಲ್ಲವೆ? ಇವನೇ ಬ್ರಹ್ಮಜ್ಞಾನಿಯು. ಇವನು ಇಡೀ ವಿಶ್ವವನ್ನೇ ತಾನೆಂದು ತಿಳಿದಿರುತ್ತಾನೆ. ಇವನಿಗೆ ಪರಿಚ್ಛಿನ್ನ ಭಾವನೆಯು ಸಂಪೂರ್ಣವಾಗಿ ತೊಲಗಿರುತ್ತದೆ. ಪರಿಪೂರ್ಣಾತ್ಮನೇ ತಾನೆಂದು ಇವನು ತಿಳಿದಿರುತ್ತಾನೆ. ಇವನ ದೃಷ್ಟಿಯಿಂದ ತಾನಲ್ಲದ ವಸ್ತುವೆಂಬುದು ಯಾವುದೂ ಇರಲಾರದು! <strong>ಆತ್ಮೈ ವೇದಂ ವಿಶ್ವಮ್</strong>.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಬುದ್ಧಿಸಾಕ್ಷಿಣೇ ಶ್ರೀಸುರೇಶ್ವರಾಯ ನಮಃ॥</div>
  <div>ಅಂತಃಕರಣದೋಷೋಽಯಂ ಯದನಾತ್ಮಸುಚಿಂತನಮ್।<br/>ಬುದ್ಧ್ಯಪರಾಧದೂರಸ್ಥಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೨೨</strong></div>
  <div>
    <p><strong><span class="en">143.</span></strong> ಬುದ್ಧಿಯ ಅಪರಾಧವಿದು</p>
  </div>
  <div>ಬುದ್ಧೇಃ ಸ್ಯಾದಪರಾಧೋಽಯಂ ಯದ್ ಬಾಹ್ಯಾರ್ಥಾನುಕಾರಿತಾ।<br/>ಪ್ರತ್ಯಕ್ತ್ವಂ ಚಿನ್ನಿಭತ್ವಂ ಚ ಕೌಟಸ್ಥ್ಯಾನ್ನಾಯಮಾತ್ಮನಿ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೬೫೫</p>
    <p><strong>ಅನ್ವಯಾರ್ಥ</strong>: <strong>ಬಾಹ್ಯಾರ್ಥಾನುಕಾರಿತಾ ಇತಿ ಯತ್</strong> = ಹೊರಗಿನ ವಸ್ತುಗಳನ್ನು ಅನುಸರಿಸಿಹೋಗುವುದೆಂಬದು, <strong>ಅಯಂ</strong> = ಇದು, <strong>ಬುದ್ಧೇಃ</strong> = ಬುದ್ಧಿಯ, <strong> ಅಪರಾಧಃ</strong> = ಅಪರಾಧವು. <strong>ಪ್ರತ್ಯಕ್ತ್ವಂ</strong> = ಪ್ರತ್ಯಗಾತ್ಮನಂತೆ ತೋರುವುದೂ, <strong>ಚ</strong> = ಮತ್ತು <strong>ಚಿತ್ ನಿಭತ್ವಂ</strong> = ಚೈತನ್ಯದಂತೆ ತೋರುವುದೂ ಬುದ್ಧಿಗೆ ಧರ್ಮವಾಗಿರುತ್ತದೆ. <strong>ಅಯಂ</strong> = ಈ ರೀತಿಯ ವಿಕಾರಗಳು, <strong>ಆತ್ಮನಿ</strong> = ಆತ್ಮನಲ್ಲಿ , <strong>ನ ಸಂಭವತಿ</strong> = ಹೊಂದುವುದಿಲ್ಲ. ಏಕೆಂದರೆ, <strong>ಕೌಟಸ್ಥ್ಯಾತ್</strong> = ಆತ್ಮನು ಕೂಟಸ್ಥನಿತ್ಯನಾಗಿರುವುದರಿಂದ.</p>
    <p><strong>ಭಾವಾರ್ಥ</strong>: ಬುದ್ಧಿಯು ಬಾಹ್ಯವಿಷಯಗಳ ಆಕಾರವನ್ನು ಹೊಂದುತ್ತಿರುವುದು, ಪ್ರತ್ಯಗಾತ್ಮನಂತೆಯೂ ಚಿದಾಭಾಸದಂತೆಯೂ ತೋರುತ್ತಿರುವುದು, ಕ್ಷಣಕ್ಷಣಕ್ಕೂ ಪರಿಣಾಮಗೊಳ್ಳುತ್ತಿರುವುದು— ಇವೆಲ್ಲವೂ ಬುದ್ಧಿಯ ಅಪರಾಧಗಳಾಗಿವೆ. ಆದರೆ ಕೂಟಸ್ಥನಿತ್ಯನಾದ ಆತ್ಮನಲ್ಲಿ ಮಾತ್ರಾ ಈ ವಿಕಾರಗಳಾವುವೂ ಇಲ್ಲ.</p>
    <p><strong>ವಿವರಣೆ</strong>: ಬುದ್ಧಿಗೂ ಆತ್ಮನಿಗೂ ವೈಲಕ್ಷಣ್ಯವನ್ನು ಇಲ್ಲಿ ತಿಳಿಸಿದೆ. ಬುದ್ಧಿಯು ಕಂಡ ಕಂಡ ವಸ್ತುಗಳ ಆಕಾರವನ್ನು ಹೊಂದುತ್ತಾ ಇರುತ್ತದೆ. ಕ್ಷಣಕ್ಷಣಕ್ಕೂ ಬುದ್ಧಿಯು ವಿಕಾರಗೊಳ್ಳುತ್ತಾ ಇದೆ. ಆತ್ಮನ ಸಮೀಪದಲ್ಲಿರುವುದರಿಂದ ಆತ್ಮನಂತೆಯೂ ಚಿದಾಭಾಸವಾಗಿಯೂ ಬುದ್ಧಿಯು ತೋರುತ್ತಿದೆ. ಆದರೆ ಆತ್ಮನಲ್ಲಿ ಇಂಥ ವಿಕಾರಗಳಾವುವೂ ಇರುವುದಿಲ್ಲ. ಏಕೆಂದರೆ ಆತ್ಮನು ಕೂಟಸ್ಥನಿತ್ಯನಾಗಿರುತ್ತಾನೆ. ಬುದ್ಧಿಯೂ ಆತ್ಮನಿಂದಲೇ ತನ್ನ ಕೆಲಸಗಳನ್ನು ಮಾಡುತ್ತಿದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಕಾರುಣ್ಯಸಾಗರಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ತತ್ತ್ವಜಿಜ್ಞಾಸವೇ ನಿತ್ಯಂ ಶಾಂತಚಿತ್ತಾಯ ಧೀಮತೇ।<br/>ಬೋಧಯಂತಂ ದಯಾವಂತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೨೩</strong></div>
  <div>
    <p><strong><span class="en">144.</span></strong> ಸಾಧಕನು ಮಣ್ಣುಹೆಂಟೆಯಲ್ಲ!</p>
  </div>
  <div>ಬೋಧೇಽಪ್ಯನುಭವೋ ಯಸ್ಯ ನ ಕಥಂಚನ ಜಾಯತೇ।<br/>ತಂ ಕಥಂ ಬೋಧಯೇತ್ ಶಾಸ್ತ್ರಂ ಲೋಷ್ಟಂ ನರಸಮಾಕೃತಿಮ್॥</div>
  <div>
    <p>ನೈಷ್ಕರ್ಮ್ಯಸಿದ್ಧಿಃ ೩-೩೮</p>
    <p><strong>ಅನ್ವಯಾರ್ಥ</strong>: <strong>ಯಸ್ಯ</strong> = ಯಾವನಿಗೆ, <strong>ಬೋಧೇಽಪಿ</strong> = ತಿಳಿದರೂ, <strong>ಅನುಭವಃ</strong> = ಅನುಭವವು ಮಾತ್ರ, <strong>ಕಥಂಚನ</strong> = ಏನು ಮಾಡಿದರೂ ಹೇಗೂ, <strong>ನ ಜಾಯತೇ</strong> = ಹುಟ್ಟುವದಿಲ್ಲವೋ, <strong>ತಂ</strong> = ಅಂಥ, <strong>ನರಸಮಾಕೃತಿಮ್</strong> = ನರನಂತೆ ಕಾಣುತ್ತಿರುವಂಥ, <strong>ಲೋಷ್ಟಂ</strong> = ಮಣ್ಣು ಹೆಂಟೆಗೆ, <strong>ಶಾಸ್ತ್ರಂ</strong> = ಶ್ರುತಿಯು, <strong>ಕಥಂ</strong> = ಹೇಗೆತಾನೇ, <strong>ಬೋಧಯೇತ್</strong> = ತಿಳಿಸೀತು?</p>
    <p><strong>ಭಾವಾರ್ಥ</strong>: ‘<strong>ತತ್ ತ್ವಮ್ ಅಸಿ</strong>’—ಎಂದು ಶ್ರುತಿಯು ಮಾನವನಿಗೆ ಹೇಳುತ್ತಿದೆ. ಇದರ ಅಭಿಪ್ರಾಯವನ್ನು ತಿಳಿಸಿದರೂ ಅವನು ‘ನನಗೆ ಇನ್ನೂ ಅನುಭವವು ಆಗಿಲ್ಲ’ ಎಂದು ಹೇಳಿದರೆ ಅವನೊಬ್ಬ ಮಣ್ಣುಮುದ್ದೆಯಂತಿರುವ ಮನುಷ್ಯನಂತೆ ತೋರುತ್ತಿರುವ ಒಂದು ಮಣ್ಣು ಹೆಂಟೆ. ಅವನಿಗೆ ಹೇಗೆ ಅರ್ಥವಾದೀತು?</p>
    <p><strong>ವಿವರಣೆ</strong>: ‘<strong>ತತ್ ತ್ವಮ್ ಅಸಿ</strong>’—‘ಆ ಬ್ರಹ್ಮವೇ ನೀನಾಗಿದ್ದೀಯೆ’ ಎಂಬುದು ಶ್ರುತಿಯ ಸಂದೇಶವು. ಸಾಧನಚತುಷ್ಟಯ ಸಂಪನ್ನನಾದ ಸಾಧಕನಿಗೆ ಈ ಉಪದೇಶವು ನಿಶ್ಚಿತವಾಗಿಯೂ ಅರ್ಥವಾಗಿ, ಅನುಭವಕ್ಕೂ ಬರುತ್ತದೆ. ‘<strong>ಅಹಂ</strong> <strong>ಬ್ರಹ್ಮಾಸ್ಮಿ</strong>’—ಎಂಬ ಅನುಭವವು ಬಂದೇ ಬರುತ್ತದೆ. ಏಕೆಂದರೆ ಮನುಷ್ಯನು ತೀರಾ ಮಣ್ಣು ಮುದ್ದೆಯಷ್ಟು ದಡ್ಡನೇನಲ್ಲ. ಇವನು ಮಾನವ, ಇವನು ಮನುಷ್ಯ, ಇವನು ನರ, ಇವನೊಬ್ಬ ಸಾಧಕನಲ್ಲವೆ? ಶುದ್ಧವಾದ ಅಂತಃಕರಣದಿಂದ ಕೂಡಿಕೊಂಡು ಮುಮುಕ್ಷುಸಾಧಕನಾದರೆ ಅಂಥವನಿಗೆ “<strong>ಅಹಂ ಬ್ರಹ್ಮಾಸ್ಮಿ</strong>”—ಎಂಬ ಅನುಭವವು ಬಂದೇ ಬರುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಜ್ಞಾತುರಾತ್ಮನೇ ಶ್ರೀಸುರೇಶ್ವರಾಯ ನಮಃ॥</div>
  <div>ಪರಂ ಬ್ರಹ್ಮ ಪರಂ ಜ್ಞೇಯಂ ಜ್ಞಾತುರಾತ್ಮತಯಾ ಸ್ಥಿತಮ್।<br/>ಬ್ರಹ್ಮಾಭಿನ್ನಂ ಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೨೪</strong></div>
  <div>
    <p><strong><span class="en">145.</span></strong> ಜ್ಞಾತೃಜ್ಞೇಯಗಳು ಬೇರೆಬೇರೆಯಲ್ಲ</p>
  </div>
  <div>ಜ್ಞಾತುರ್ಜ್ಞೇಯಂ ಪರಂ ಬ್ರಹ್ಮ ಭೇದಬುದ್ಧ್ಯಪನುತ್ತಯೇ।<br/>ಗುಹಾಯಾಂ ಪರಮೇ ವ್ಯೋಮನ್ ಜ್ಞೇಯಂ ಜ್ಞಾತರಿ ಶಿಷ್ಯತೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೧೧೪</p>
    <p><strong>ಅನ್ವಯಾರ್ಥ</strong>: <strong>ಪರಂ ಬ್ರಹ್ಮ</strong> = ಪರಬ್ರಹ್ಮವು, <strong>ಜ್ಞಾತುಃ</strong> = ಜೀವನಿಗೆ, <strong>ಜ್ಞೇಯಂ</strong> = ಜ್ಞೇಯವಾಗಿದೆ ಎಂಬ, <strong>ಭೇದಬುದ್ಧಿ ಅಪನುತ್ತಯೇ</strong> = ಭೇದಬುದ್ಧಿಯನ್ನು ನಿವಾರಿಸುವುದಕ್ಕಾಗಿ, <strong>ಜ್ಞಾತರಿ</strong> = ಜ್ಞಾ ತೃವಿನಲ್ಲಿಯೇ, <strong>ಜ್ಞೇಯಂ</strong> = ಆತ್ಮನಾಗಿದೆಯೆಂದು ತಿಳಿಯಬೇಕೆಂದು ತಿಳಿಸಲು, <strong>ಪರಮೇ ವ್ಯೋಮನ್</strong> <strong>ಗುಹಾಯಾಂ</strong> = ಪರಮ ಆಕಾಶವಾದ ಗುಹೆಯಲ್ಲಿದೆ—ಎಂದು, <strong>ಶಿಷ್ಯತೇ</strong> = ಹೇಳುತ್ತಿದೆ.</p>
    <p><strong>ಭಾವಾರ್ಥ</strong>: ‘ಜ್ಞಾತೃವಾದವನು ಜ್ಞೇಯವಾದ ಬ್ರಹ್ಮವನ್ನು ತಿಳಿಯಬೇಕು’—ಎಂದರೆ ಜ್ಞಾತೃವೇ ಬೇರೆ, ಜ್ಞೇಯವೇ ಬೇರೆ— ಎಂಬ ಭೇದಬುದ್ಧಿಯು ಉಂಟಾಗುತ್ತದೆ. ಇದನ್ನು ದೂರಮಾಡಲು ಜ್ಞಾತೃವಿನ ಒಳಗೇ ಬ್ರಹ್ಮವಿದೆ ಎಂದು ಹೇಳುವುದಕ್ಕಾಗಿ <strong>ಪರಮೇ</strong> <strong>ವ್ಯೋಮನ್ ಗುಹಾಯಾಂ</strong> ಎಂದು ಶ್ರುತಿಯು ಹೇಳುತ್ತಿದೆ.</p>
    <p><strong>ವಿವರಣೆ</strong>: ಜ್ಞಾತೃವೂ ಜ್ಞೇಯವೂ ನಿಜವಾಗಿ ಒಂದೇ; ಜ್ಞಾತೃವಿ ಗಿಂತ ಜ್ಞೇಯವು ಭಿನ್ನವಾಗಿಲ್ಲ. ಇದೇ ವೇದಾಂತದ ಸಂದೇಶ. ಇದನ್ನು ತಿಳಿಸುವುದಕ್ಕಾಗಿ ಶ್ರುತಿಯಲ್ಲಿ “ಬ್ರಹ್ಮವು ಗುಹೆಯಲ್ಲಿ ಅಡಕವಾಗಿದೆ” ಎಂದು ಹೇಳುತ್ತಿದೆ. ಬ್ರಹ್ಮವು ಜ್ಞಾತೃವಿನ ಆತ್ಮನೇ ಆಗಿದೆ ಎಂದು ಸಾರುತ್ತಿದೆ. ಯಾವ ಬ್ರಹ್ಮವನ್ನು ತಿಳಿಯಬೇಕೆಂದು ಜಿಜ್ಞಾಸುಸಾಧಕನು ಪ್ರಯತ್ನಿಸುತ್ತಿದ್ದಾನೆಯೋ, ಆ ಬ್ರಹ್ಮವು ತನ್ನೊಳಗೇ ಇದೆ, ನಿಜವಾಗಿ ನೋಡಿದರೆ ತಾನೇ ಆಗಿದೆ ಎಂದರ್ಥ. ಹೀಗಾಗಿ ಜೀವನೂ ಬ್ರಹ್ಮವೂ ಒಂದೇ ಆಗಿರುತ್ತದೆ. ಅವಿದ್ಯಾಕಲ್ಪಿತೋಪಾಧಿಸಂಬಂಧದಿಂದಲೇ ಜೀವನಿಗೆ ಜೀವತ್ವವು ತೋರುತ್ತಿದೆ. ಜೀವನು ಪರಬ್ರಹ್ಮ ಸ್ವರೂಪನೇ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಜ್ಞಾನಜಾಗ್ರತೇ ಶ್ರೀಸುರೇಶ್ವರಾಯ ನಮಃ॥</div>
  <div>ಪರಬ್ರಹ್ಮಣಿ ವಿಜ್ಞಾತೇ ಸ್ವಪ್ನಕಲ್ಪಮಿದಂ ಜಗತ್।<br/>ಸಾಕ್ಷಾತ್ ಕೃತಪರಾತ್ಮಾನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೨೫</strong></div>
  <div>
    <p><strong><span class="en">146.</span></strong> ಎಚ್ಚರವಾದರೆ ಎಲ್ಲವೂ ಸ್ವಪ್ನವೇ</p>
  </div>
  <div>ಬ್ರಹ್ಮಾದಿಸ್ತಂಬಪರ್ಯಂತಾ ಸ್ವಪ್ನಕಲ್ಪೈವ ಕಲ್ಪನಾ।<br/>ಸಾಕ್ಷಾತ್ ಕೃತೇಽನವಚ್ಛಿನ್ನಪ್ರಕಾಶೇ ಪರಮಾತ್ಮನಿ॥</div>
  <div>
    <p>ಮಾನಸೋಲ್ಲಾಸ ೧-೨೮</p>
    <p><strong>ಅನ್ವಯಾರ್ಥ</strong>: <strong>ಅನವಚ್ಛಿನ್ನಪ್ರಕಾಶೇ</strong> = ಯಾವ ಉಪಾಧಿಯ ಪರಿಚ್ಛೇದವೂ ಇಲ್ಲದಿರುವ ಪ್ರಕಾಶಸ್ವರೂಪನಾದ, <strong>ಪರಮಾತ್ಮನಿ</strong> = ಪರಮಾತ್ಮನನ್ನು <strong>ಸಾಕ್ಷಾತ್ ಕೃತೇ</strong> = ತಾನೆಂದು ಅನುಭವದಿಂದ ನಿಶ್ಚಿತವಾಗಿ ತಿಳಿದುಕೊಂಡು, ಆಗ <strong>ಬ್ರಹ್ಮಾದಿಸ್ತಂಬಪರ್ಯಂತಾ</strong> = ಬ್ರಹ್ಮನಿಂದ ಇರುವೆಯ ವರೆಗಿರುವಂಥ, <strong>ಕಲ್ಪನಾ</strong> = ಕಲ್ಪನೆಗಳೆಲ್ಲವೂ, <strong>ಸ್ವಪ್ನಕಲ್ಪಾ ಏವ</strong> = ಸ್ವಪ್ನದಂತೆ ಕಲ್ಪನೆಗಳೇ ಎಂದು ತಿಳಿದುಬಿಡುತ್ತದೆ.</p>
    <p><strong>ಭಾವಾರ್ಥ</strong>: ನಿರುಪಾಧಿಕನಾದ ಚಿನ್ಮಾತ್ರಸ್ವರೂಪನಾದ ಆತ್ಮನೇ ತಾನೆಂದು ತಿಳಿದುಬಿಟ್ಟರೆ, ಅನಂತರ ಈ ವಿಶ್ವವೆಲ್ಲವೂ ಸ್ವಪ್ನಸಮಾನವೇ ಎಂಬುದು ಅರ್ಥವಾಗುತ್ತದೆ.</p>
    <p><strong>ವಿವರಣೆ</strong>: ಈಗ ಈ ಎಚ್ಚರವನ್ನು ಪ್ರತಿಯೊಬ್ಬನೂ ಸತ್ಯವೆಂದೇ ತಿಳಿಯುತ್ತಿದ್ದಾನಲ್ಲವೆ? ನಿಜವಾಗಿ ನೋಡಿದರೆ ಇದು ಸತ್ಯವಲ್ಲ, ಇದೂ ಸ್ವಪ್ನವೇ ಆಗಿರುತ್ತದೆ. ಹೇಗೆ ಆ ಸ್ವಪ್ನವು ಸ್ವಪ್ನಕಾಲದಲ್ಲಿ ಸ್ವಪ್ನವೆಂದು ತಿಳಿಯಲಿಲ್ಲವೋ, ಆಗ ಅದು ಹೇಗೆ ಸತ್ಯವಾಗಿಯೇ ತೋರುತ್ತಿತ್ತೋ, ಎಚ್ಚರವಾದಕೂಡಲೇ ಅದೆಲ್ಲವೂ ಸುಳ್ಳೆಂದು ತಿಳಿಯುತ್ತದೆಯೋ; ಹಾಗೆಯೇ ಜ್ಞಾನೋದಯವಾದ ಕೂಡಲೇ ಇದೆಲ್ಲವೂ ಕಲ್ಪನಾಲಹರಿಮಾತ್ರವೆಂದು ತಿಳಿಯುತ್ತದೆ—ಎಂದರ್ಥ. ವೇದಾಂತದಲ್ಲಿ ಜ್ಞಾನೋದಯವೇ ಎಚ್ಚರವು, ಅಜ್ಞಾನವೇ ಕನಸು. ಆತ್ಮಜ್ಞಾನವೆಂಬ ಎಚ್ಚರವಾದಕೂಡಲೇ ಅವಿದ್ಯೆಯೆಂಬ ಕನಸು ನಾಶವಾಗಿ ಬಿಡುತ್ತದೆ. ಆದ್ದರಿಂದ ಮುಮುಕ್ಷುವು ಆತ್ಮಜ್ಞಾನವೆಂಬ ಎಚ್ಚರಕ್ಕೆ ಬರುವ ಪ್ರಯತ್ನವನ್ನು ಮಾಡಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಶ್ರುತಿತಾತ್ಪರ್ಯವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸಾಧ್ಯಸಾಧನರೂಪೋಽಯಂ ಲೋಕಃ ಕಾರ್ಯಂ ನ ಸಂಶಯಃ।<br/>ಕಾರಣಬ್ರಹ್ಮತತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೨೬</strong></div>
  <div>
    <p><strong><span class="en">147.</span></strong> ಇದೆಲ್ಲವೂ ಬ್ರಹ್ಮದ ಕಾರ್ಯವೇ</p>
  </div>
  <div>ಸಾಧ್ಯಸಾಧನವತ್ ಕೃತ್ಸ್ನಕಾರ್ಯರೂಪವಿವಕ್ಷಯಾ।<br/>ಶ್ರುತಿಃ ಪ್ರವವೃತೇ ಸೇಯಂ ನೈವೇಹೇತೀಹ ಯತ್ನತಃ॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೧-೧೪೦</p>
    <p><strong>ಅನ್ವಯಾರ್ಥ</strong>: <strong>ಸಾಧ್ಯ ಸಾಧನವತ್ ಕೃತ್ಸ್ನ ಕಾರ್ಯರೂಪವಿವಕ್ಷಯಾ</strong> = ಸಾಧ್ಯ-ಸಾಧನರೂಪವಾದ ಎಲ್ಲ ಕಾರ್ಯ ಪ್ರಪಂಚವನ್ನೂ ಒಟ್ಟಾಗಿ ತಿಳಿಸಬೇಕೆಂಬ ಇಚ್ಛೆಯಿಂದ, <strong>ಸಾ ಇಯಂ ಶ್ರುತಿಃ</strong> = ಆ ಈ ಶ್ರುತಿಯು; “<strong>ನೈವೇಹ ಕಿಂಚನ ಆಸೀತ್</strong>” = ಇಲ್ಲಿ ಮುಂಚೆ ಏನೂ ಇರಲಿಲ್ಲ ಎಂದು, <strong>ಯತ್ನತಃ</strong> = ಪ್ರಯತ್ನದಿಂದ ತಿಳಿಸಲು, <strong>ಪ್ರವವೃತೇ</strong> = ಹೊರಟಿರುತ್ತದೆ.</p>
    <p><strong>ಭಾವಾರ್ಥ</strong>: ‘<strong>ನೈವೇಹ ಕಿಂಚನ ಆಸೀತ್</strong>’ ಎಂಬ ಶ್ರುತಿವಾಕ್ಯವು ಸೃಷ್ಟಿಗಿಂತ ಮುಂಚೆ ಕಾರ್ಯವಾದ ಈ ದ್ವೈತಪ್ರಪಂಚವು ಯಾವುದೊಂದೂ ಇರಲಿಲ್ಲ ಎಂದು ಒತ್ತಿ ಹೇಳುತ್ತದೆ.</p>
    <p><strong>ವಿವರಣೆ</strong>: ಈ ಪ್ರಪಂಚವು ಸಾಧ್ಯ-ಸಾಧನರೂಪವಾಗಿ, ಕಾರ್ಯ-ಕಾರಣರೂಪದಿಂದ ಹರಡಿಕೊಂಡಿರುತ್ತದೆ. ಸೃಷ್ಟಿಗಿಂತ ಮುಂಚೆ ಈ ಯಾವ ಭೇದವೂ ಸ್ವಲ್ಪವೂ ಇರಲಿಲ್ಲ, ಕೇವಲ ಪರಬ್ರಹ್ಮವೊಂದೇ ಪರಮಾರ್ಥವಾಗಿತ್ತು, ಆ ಪರಬ್ರಹ್ಮದಲ್ಲಿಯೇ ಇಡೀ ವಿಶ್ವವು ಇತ್ತು ಎನ್ನುವುದನ್ನು ಹೇಳುವುದಕ್ಕಾಗಿ <strong>ನೈವೇಹ</strong> <strong>ಕಿಂಚನ ಅಗ್ರೇ ಆಸೀತ್</strong> = ಈ ಬ್ರಹ್ಮದಲ್ಲಿ ಆಗ ಏನೇನೂ ಇರಲಿಲ್ಲ ಎಂದು ಶ್ರುತಿಯು ಹೇಳುತ್ತಿದೆ. ನಿಜವಾಗಿ ನೋಡಿದರೆ ಈ ಕಾರ್ಯರೂಪವಾದ ದ್ವೈತ ಪ್ರಪಂಚವೆಲ್ಲವೂ ಹಿಂದೆಯೂ, ಇಂದೂ, ಮುಂದೂ ಎಂದೆಂದಿಗೂ ಪರಬ್ರಹ್ಮವೇ ಆಗಿರುತ್ತದೆ. ಪರಬ್ರಹ್ಮವೇ ಈ ವಿಶ್ವವಾಗಿ ತೋರುತ್ತಿದೆ —ಎಂದರ್ಥ. ಮಣ್ಣಿನ ವಿಕಾರವಾದ ಮಡಕೆಯು ಹಿಂದೂ, ಇಂದೂ, ಮುಂದೂ, ಎಂದೆಂದಿಗೂ ಮಣ್ಣೇ ಆಗಿರುತ್ತದೆಯಲ್ಲವೇ?</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸುಖದುಃಖರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಸುಖದುಃಖಾದಿದೂರಂ ತಂ ಸುಖದುಃಖಾದಿಸಾಕ್ಷಿಣಮ್।<br/>ಶೋಕಮೋಹವಿದೂರಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೨೭</strong></div>
  <div>
    <p><strong><span class="en">148.</span></strong> ಆತ್ಮನಲ್ಲಿ ಸುಖದುಃಖಗಳಿಲ್ಲ</p>
  </div>
  <div>ದುಃಖೀ ಯದಿ ಭವೇದಾತ್ಮಾ ಕಃ ಸಾಕ್ಷೀ ದುಃಖಿನೋ ಭವೇತ್।<br/>ದುಃಖಿನಃ ಸಾಕ್ಷಿತಾಽಯುಕ್ತಾ ಸಾಕ್ಷಿಣೋ ದುಃಖಿತಾ ತಥಾ॥</div>
  <div>
    <p>ನೈಷ್ಕರ್ಮ್ಯಸಿದ್ಧಿಃ ೨-೭೬</p>
    <p><strong>ಅನ್ವಯಾರ್ಥ</strong>: <strong>ಆತ್ಮಾ</strong> = ಆತ್ಮನು, <strong>ದುಃಖೀ ಯದಿ ಭವೇತ್</strong> = ದುಃಖಿಯು ಎಂದಾಗಿಬಿಟ್ಟಿದ್ದಿದ್ದರೆ, <strong>ದುಃಖಿನಃ</strong> = ದುಃಖಿಯಾದ ಆ ಆತ್ಮನಿಗೆ, <strong>ಕಃ</strong> = ಯಾವನು, <strong>ಸಾಕ್ಷೀ</strong> = ಸಾಕ್ಷಿಯು, <strong>ಭವೇತ್</strong> = ಇದ್ದಾನು? <strong>ದುಃಖಿನಃ</strong> = ದುಃಖಿಯಾದ ಆತ್ಮನಿಗೆ, <strong>ಸಾಕ್ಷಿತಾ</strong> = ಸಾಕ್ಷಿತ್ವವು, <strong>ಅಯುಕ್ತಾ</strong> = ಹೊಂದಲಾರದು. <strong>ತಥಾ</strong> = ಹಾಗೆಯೇ, <strong>ಸಾಕ್ಷಿಣಃ</strong> = ಸಾಕ್ಷಿಯಾದ ಆತ್ಮನಿಗೆ, <strong>ದುಃಖಿತಾ</strong> = ದುಃಖಿತ್ವವೂ ಹೊಂದಲಾರದು.</p>
    <p><strong>ಭಾವಾರ್ಥ</strong>: ಆತ್ಮನೇ ದುಃಖಿಯು ಎಂದಾದರೆ ಇದನ್ನು ಅರಿತವನು ಯಾರು? ಸಾಕ್ಷಿಯಾದ ಆತ್ಮನಿಗೆ ಸುಖದುಃಖಗಳ ಸಂಬಂಧವು ಇರಲಾರದು.</p>
    <p><strong>ವಿವರಣೆ</strong>: ಆತ್ಮನು ಎಲ್ಲ ವಿಕಾರಗಳಿಗೂ ಸಾಕ್ಷಿ ಎಂದಾದಮೇಲೆ ಅವನಿಗೆ ಸ್ವರೂಪದಲ್ಲಿ ಸುಖದುಃಖಗಳಾವುವೂ ಇರಲಾರವು. ಸುಖದುಃಖಗಳನ್ನೂ ಬೆಳಗುತ್ತಿರುವ ಆತ್ಮನಿಗೆ ಆ ಸುಖದುಃಖಗಳ ಸಂಬಂಧವು ಸ್ವಲ್ಪವೂ ಇರುವುದಿಲ್ಲ. ಆತ್ಮನು ತಾನೊಬ್ಬನೇ ಸಾಕ್ಷಿಯೂ ಆಗಿ ಸುಖದುಃಖಗಳೂ ಆಗಲಾರನು. ಏಕೆಂದರೆ, ಬೆಳಗುವವನು ಬೆಳಗಲ್ಪಡಲಾಗಲಾರನು, ಬೆಳಗಲ್ಪಡತಕ್ಕದ್ದು ಬೆಳಗುವವನೂ ಆಗಲಾರದು. ಅಂತಃಕರಣದಲ್ಲಿ ಜೀವಾತ್ಮನಿಗೆ ಸುಖದುಃಖ, ಶೋಕಮೋಹ, ರಾಗದ್ವೇಷಾದಿಗಳು ತೋರುತ್ತಿವೆ; ಆದರೆ ಈ ವಿಕಾರಗಳನ್ನೆಲ್ಲ ಬೆಳಗುತ್ತಿರುವ ಆತ್ಮನಲ್ಲಿ ಯಾವ ವಿಕಾರಗಳೂ ಇರಲಾರವು. ಅಂತೂ ಸಾಕ್ಷಿಸ್ವರೂಪನಾದ ಆತ್ಮನಲ್ಲಿ ಯಾವ ಸುಖದುಃಖಗಳೂ ಇಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಕೋಶಾಸ್ಪದನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅನ್ನಾದಯಃ ಪಂಚ ಕೋಶಾಃ ಅವಿದ್ಯಾಪರಿಕಲ್ಪಿತಾಃ।<br/>ಪಂಚಕೋಶಾಸ್ಪದವಿದಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೨೮</strong></div>
  <div>
    <p><strong><span class="en">149.</span></strong> ಪರಬ್ರಹ್ಮವೇ ಗಟ್ಟಿ</p>
  </div>
  <div>ಯಸ್ಮಾದೇವಮತೋ ಹಿತ್ವಾ ಕೋಶಾನಜ್ಞಾನಕಲ್ಪಿತಾನ್।<br/>ನಿರ್ವಿಕಾರಮನಾದ್ಯಂತಂ ಪರಮಾತ್ಮಾನಮಾಶ್ರಯೇತ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೫೬</p>
    <p><strong>ಅನ್ವಯಾರ್ಥ</strong>: <strong>ಯಸ್ಮಾತ್ ಏವಂ ಅತಃ</strong> = ಹೀಗಿರುವುದರಿಂದ, <strong>ಅಜ್ಞಾನ</strong> <strong>ಕಲ್ಪಿತಾನ್</strong> = ಅಜ್ಞಾನದಿಂದ ಕಲ್ಪಿತವಾಗಿರುವಂಥ, <strong>ಕೋಶಾನ್</strong> = ಐದೂ ಕೋಶಗಳನ್ನು, <strong>ಹಿತ್ವಾ</strong> = ಬಿಟ್ಟು, <strong>ನಿರ್ವಿಕಾರಂ</strong> = ನಿರ್ವಿಕಾರನೂ, <strong>ಅನಾದ್ಯಂತಂ</strong> = ಆದಿಯಾಗಲೀ ಅಂತವಾಗಲೀ ಇಲ್ಲದಿರುವಂಥ, <strong>ಪರಮಾತ್ಮಾನಂ</strong> = ಸತ್ಯಸ್ವರೂಪನೇ ಆಗಿರುವಂಥ ಪರಮಾತ್ಮನನ್ನೇ ವಿವೇಕಿಗಳು, <strong>ಆಶ್ರಯೇತ್</strong> = ಅರ್ಥಮಾಡಿಕೊಂಡು ಅವನಲ್ಲಿಯೇ ನೆಲೆಗೊಳ್ಳಬೇಕು.</p>
    <p><strong>ಭಾವಾರ್ಥ</strong>: ಪಂಚಕೋಶಗಳೆಲ್ಲವೂ ಅವಿದ್ಯಾಕಲ್ಪಿತವಾದ್ದರಿಂದ ಮಿಥ್ಯಾಭೂತವಾಗಿರುತ್ತವೆ. ಆದ್ದರಿಂದ ಇವುಗಳನ್ನು ‘ನಾನಲ್ಲ’ ಎಂದು ತಿಳಿದು, ಅವುಗಳನ್ನು ಕೈಬಿಟ್ಟು ನಿರ್ವಿಕಾರನಾದ ಆತ್ಮನೇ ತಾನೆಂದು ತಿಳಿದು ಸಾಧಕನು ಆತ್ಮನಿಷ್ಠನಾಗಬೇಕು.</p>
    <p><strong>ವಿವರಣೆ</strong>: ಪಂಚಕೋಶಗಳನ್ನೇ ಆತ್ಮನೆಂದು ತಿಳಿದರೆ ತಪ್ಪೇನು? ಎಂದರೆ, ಪಂಚಕೋಶಗಳು ಆತ್ಮನಲ್ಲವೇ ಅಲ್ಲ. ಕೋಶಗಳೆಂದರೆ ಚೀಲಗಳು. ಈ ಕೋಶಗಳು ಕೇವಲ ಪಂಚಭೂತಗಳಿಂದಾಗಿರುವ ಅಚೇತನ ಪದಾರ್ಥಗಳು. ಇವುಗಳು ಸಚ್ಚಿದಾನಂದಸ್ವರೂಪನಾದ ಆತ್ಮನಾಗಲು ಸಾಧ್ಯವೇ ಇಲ್ಲ. ಇವುಗಳು ಅವಿದ್ಯಾಕಲ್ಪಿತವಾಗಿರುತ್ತವೆ. ಆತ್ಮನೊಬ್ಬನೇ ಆಸ್ಪದನಾದ ಸತ್ಯಾತ್ಮನು. ಅಂಥ ಆತ್ಮನು ನಿರ್ವಿಕಾರನೂ ಅನಾದಿಯೂ ಅನಂತವೂ ಆಗಿರುತ್ತಾನೆ. ಅವನೇ ಸತ್ಯವಾದ ಆತ್ಮನು, ಅವನಲ್ಲಿಯೇ ನೆಲೆಗೊಳ್ಳಬೇಕು. ಪಂಚಕೋಶಗಳಿಗೆ ಆಸ್ಪದನೇ ಪ್ರತ್ಯಗಾತ್ಮನು, ಅವನೇ ತಾನು ಎಂದು ತಿಳಿಯಬೇಕು.</p>
  </div>
  <div>
    <p>॥ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ಓಂ ಕಾಲಾತೀತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅನಾತ್ಮಚಿಂತನೇನೈವ ಕಾಲಂ ನಯತಿ ಮೂಢಧೀಃ।<br/>ಕಾಲದೇಶಾದಿದೂರಸ್ಥಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೨೯</strong></div>
  <div>
    <p><strong><span class="en">150.</span></strong> ಅಜ್ಞನ ಹಣೆಬರಹ</p>
  </div>
  <div>ತಥೈವ ಜಾಗ್ರತ್ ಕಾಲೇಽಪಿ ಮನೋರಾಜ್ಯಂ ಕರೋತ್ಯಸೌ।<br/>ಕಾಲನದ್ಯೋಘಯೋಗೇನ ಕ್ಷೀಣಮಾಯುರ್ನ ಪಶ್ಯತಿ॥</div>
  <div>
    <p>ಮಾನಸೋಲ್ಲಾಸ ೧-೧೮</p>
    <p><strong>ಅನ್ವಯಾರ್ಥ</strong>: <strong>ತಥಾ ಏವ</strong> = ಹಾಗೆಯೇ, <strong>ಜಾಗ್ರತ್ ಕಾಲೇ ಅಪಿ</strong> = ಈ ಎಚ್ಚರದ ಕಾಲದಲ್ಲಿಯೂ, <strong>ಅಸೌ</strong> = ಈ ಅಜ್ಞನು, <strong>ಮನೋರಾಜ್ಯಂ</strong> = ಮನಸ್ಸಿನಿಂದ ರಾಜ್ಯಭಾರವನ್ನು, <strong>ಕರೋತಿ</strong> = ಮಾಡುತ್ತಿದ್ದಾನೆ. <strong>ಕಾಲ ನದೀ</strong> <strong>ಓಘಯೋಗೇನ</strong> = ಕಾಲವೆಂಬ ನದಿಯ ಪ್ರವಾಹದ ವೇಗದ ಸಂಬಂಧದಿಂದ, <strong>ಕ್ಷೀಣಮ್</strong> = ಕಳೆಯುತ್ತಿರುವ, <strong>ಆಯುಃ</strong> = ಆಯುಷ್ಯವನ್ನು, <strong>ನ ಪಶ್ಯತಿ</strong> = ಅರಿಯದವನಾಗಿರುತ್ತಾನೆ.</p>
    <p><strong>ಭಾವಾರ್ಥ</strong>: ಕನಸಿನಂತೆಯೇ ಎಚ್ಚರವನ್ನೂ ಸತ್ಯವೆಂದೇ ಭ್ರಮಿಸಿ ಈ ಅವಿವೇಕಿಯಾದ ಮನುಷ್ಯನು ಮನಸ್ಸಿನಿಂದ ಕಲ್ಪಿಸಿಕೊಂಡು, ಈ ದ್ವೈತವನ್ನು ಕಾಣುತ್ತಾ ರಾಜ್ಯಭಾರವನ್ನು ಮಾಡುತ್ತಾ ಇದ್ದಾನೆ. ಕಾಲವೆಂಬ ನದಿಯ ಪ್ರವಾಹದಲ್ಲಿ ಸಿಕ್ಕಿಕೊಂಡು ತನ್ನ ಆಯುಷ್ಯವೆಲ್ಲ ಕಳೆಯುತ್ತಿದ್ದರೂ ಇದು ಅವನಿಗೆ ತಿಳಿದೇ ಇರುವುದಿಲ್ಲ.</p>
    <p><strong>ವಿವರಣೆ</strong>: ಸ್ವಪ್ನವು ಹೇಗೆ ಮನಃಕಲ್ಪಿತವಾದದ್ದೋ ಹಾಗೆಯೇ ಎಚ್ಚರವೂ ಮನಃಕಲ್ಪಿತವಾದದ್ದೇ ಆಗಿದೆ. ಎಚ್ಚರದಲ್ಲಿ ತೋರುತ್ತಿರುವ ದ್ವೈತವೆಲ್ಲವೂ ಕೇವಲ ಮನಃಕಲ್ಪಿತವಾಗಿ ತೋರುತ್ತಿರುವ ಮಿಥ್ಯಾಪದಾರ್ಥಗಳೇ ಆಗಿರುತ್ತವೆ. ಆದ್ದರಿಂದ ಇದಾವುದೂ ಸತ್ಯವಲ್ಲ. ಇವನ್ನು ಸತ್ಯವೆಂದು ಭ್ರಮಿಸಿ ಇವುಗಳಲ್ಲಿ ಮುಳುಗಿ ಅಜ್ಞನು ಕನಸಿನಲ್ಲಿ ತೋರುತ್ತಿದ್ದ ವಸ್ತುಗಳನ್ನು ಆ ಕಾಲದಲ್ಲಿ ಸತ್ಯವೆಂದೇ ತಿಳಿದಿದ್ದನಲ್ಲವೆ? ಕನಸಿನ ವಸ್ತುಗಳಂತೆಯೇ ಎಚ್ಚರದ ವಸ್ತುಗಳೂ ಹುಸಿತೋರಿಕೆಯೇ ಆಗಿರುತ್ತವೆ. ಈ ರಹಸ್ಯವನ್ನು ತಿಳಿಯದೇ ಜೀವಾತ್ಮನು ಈ ವಸ್ತುಗಳನ್ನು ಪರಮಾರ್ಥಸತ್ಯವೆಂದೇ ತಿಳಿದು, ದುಃಖಪಡುತ್ತಿದ್ದಾನೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸುಜ್ಞಾನನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅಜ್ಞಾನತ್ರಯಸಾಕ್ಷಿತ್ವಾತ್ ನಾತ್ಮನ್ಯೇತತ್ ತ್ರಯಂ ಭವೇತ್।<br/>ಅಜ್ಞಾನತ್ರಯದ್ರಷ್ಟಾರಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ಮೇ <strong>೩೦</strong></div>
  <div>
    <p><strong><span class="en">151.</span></strong> ಅಜ್ಞಾನತ್ರಯವಿದು</p>
  </div>
  <div>ಅಜ್ಞಾನಮ್ ಅನ್ಯಥಾಜ್ಞಾನಂ ಸಂಶಯಜ್ಞಾನಮೇವ ಚ।<br/>ಘಟಾದಾವೇವ ತದ್ ದೃಷ್ಟಂ ನ ಜ್ಞಾತೃಜ್ಞಾನಸಾಕ್ಷಿಷು॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೬೬೦</p>
    <p><strong>ಅನ್ವಯಾರ್ಥ</strong>: <strong>ಅಜ್ಞಾನಂ</strong> = ಜ್ಞಾನಾಭಾವವು, <strong>ಅನ್ಯಥಾಜ್ಞಾನಂ</strong> = ಭ್ರಾಂತಿಜ್ಞಾನವು, <strong>ಚ</strong> = ಮತ್ತು, <strong>ಸಂಶಯಜ್ಞಾನಂ</strong> = ಸಂಶಯಜ್ಞಾನವು—ಈ ಮೂರೂ ರೀತಿಯ ಅಜ್ಞಾನಗಳು, <strong>ಘಟಾದೌ ಏವ</strong> = ಗಡಿಗೆಯೇ ಮುಂತಾದ ಅನಾತ್ಮವಸ್ತುಗಳಲ್ಲಿ ಮಾತ್ರವೇ, <strong>ದೃಷ್ಟಂ</strong> = ಕಂಡಿರುತ್ತದೆಯೇ ಹೊರತು, <strong>ತತ್</strong> = ಅದು, <strong>ಜ್ಞಾತೃಜ್ಞಾನಸಾಕ್ಷಿಷು ನ</strong> = ಆದರೆ ಜ್ಞಾತೃವಿನಲ್ಲಾಗಲೀ, ಜ್ಞಾನದಲ್ಲಾಗಲೀ, ಸಾಕ್ಷಿಯಲ್ಲಾಗಲೀ ಇರಲಾರವು.</p>
    <p><strong>ಭಾವಾರ್ಥ</strong>: ಜ್ಞಾನಾಭಾವ, ಸಂಶಯಜ್ಞಾನ, ಮಿಥ್ಯಾಜ್ಞಾನಗಳೆಂಬ ಈ ಅಜ್ಞಾನತ್ರಯವು ಅನಾತ್ಮವಸ್ತುಗಳಲ್ಲಿ ಮಾತ್ರವೇ ತೋರುತ್ತದೆ. ಆದರೆ ಜ್ಞಾತೃ, ಜ್ಞಾನ, ಸಾಕ್ಷಿಗಳಲ್ಲಿ ಈ ಅಜ್ಞಾನವು ತೋರಲಾರದು.</p>
    <p><strong>ವಿವರಣೆ</strong>: ಅಜ್ಞಾನವೆಂದರೆ ಮೂರು ಅರ್ಥಗಳು: ಜ್ಞಾನ ಅಭಾವ, ಸಂಶಯಜ್ಞಾನ ಮತ್ತು ಮಿಥ್ಯಾಜ್ಞಾನಗಳು. ಈ ಮೂರೂ ರೀತಿಯ ಅಜ್ಞಾನವು ಘಟಪಟಾದಿ ಅನಾತ್ಮವಸ್ತುಗಳಲ್ಲಿ ಮಾತ್ರವೇ ಇರಬಹುದೇ ಹೊರತು ಜ್ಞಾತೃವಿನಲ್ಲಿ , ಜ್ಞಾನದಲ್ಲಿ , ಅಥವಾ ಸಾಕ್ಷಿಯಲ್ಲಿ ಇದು ಇರಲಾರದು. ಎಲ್ಲಕ್ಕೂ ಸಾಕ್ಷಿಯಾದ ಆತ್ಮನಲ್ಲಂತೂ ಜ್ಞಾನವಾಗಲೀ ಅಜ್ಞಾನವಾಗಲೀ—ಎರಡೂ ಇರಲಾರದು. ಅಜ್ಞಾನಕ್ಕೂ ಆತ್ಮನು ಕೂಟಸ್ಥನಿತ್ಯನಾಗಿ ಸಾಕ್ಷಿಯಾಗಿರುತ್ತಾನೆ. ಅಜ್ಞಾನತ್ರಯಗಳು ಆತ್ಮನಲ್ಲಿ ಇರಲಾರವು. ಜ್ಞಾನ ಹಾಗೂ ಅಜ್ಞಾನಗಳು ಅಂತಃಕರಣದ ಧರ್ಮಗಳೇ ಎಂದು ತಿಳಿಯಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸುಖದುಃಖಾದಿಸಾಕ್ಷಿಣೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸುಖದುಃಖಭಯದ್ವೇಷರಾಗಮೋಹಾದಿಸಾಕ್ಷಿಣಮ್।<br/>ದ್ವಂದ್ವಾತೀತಂ ಗುಣಾತೀತಂ ಸುರೇಶ್ವರಮಹಂ ಭಜೇ॥</div>
  <div>ಮೇ <strong>೩೧</strong></div>
  <div>
    <p><strong><span class="en">152.</span></strong> ಇವನೇ ಆತ್ಮನು</p>
  </div>
  <div>ಅಹಂ ದುಃಖೀ ಸುಖೀ ಚೇತಿ ಯೇನಾಯಂ ಪ್ರತ್ಯಯೋಽಧ್ರುವಃ।<br/>ಅವಗತ್ಯಂತ ಆಭಾತಿ ಸ ಮ ಆತ್ಮೇತಿ ವಾಕ್ಯಧೀಃ॥</div>
  <div>
    <p>ನೈಷ್ಕರ್ಮ್ಯಸಿದ್ಧಿಃ ೩-೪೬</p>
    <p><strong>ಅನ್ವಯಾರ್ಥ</strong>: <strong>ಅಹಂ ಸುಖೀ</strong> = ನಾನು ಸುಖಿಯು, <strong>ಚ</strong> = ಮತ್ತು, <strong>ಅಹಂ</strong> <strong>ದುಃಖೀ</strong> = ನಾನು ದುಃಖಿಯು, <strong>ಇತಿ</strong> = ಎಂಬ ಈ, <strong>ಅಧ್ರುವಃ</strong> = ಅನಿತ್ಯವಾದ, <strong>ಪ್ರತ್ಯಯಃ</strong> = ತಿಳಿವಳಿಕೆಯು, <strong>ಯೇನ</strong> = ಯಾವ ಆತ್ಮನಿಂದ, <strong>ಅವಗತ್ಯಂತಃ</strong> = ಅನುಭವಪರ್ಯಂತವಾಗಿ, <strong>ಆಭಾತಿ</strong> = ತೋರುತ್ತಿದೆಯೋ, <strong>ಸಃ</strong> = ಅವನೇ, <strong>ಮೇ</strong> = ನನ್ನ, <strong>ಆತ್ಮಾ</strong> = ಆತ್ಮನು, <strong>ಇತಿ</strong> = ಎಂಬಿದೇ, <strong>ವಾಕ್ಯಧೀಃ</strong> = ವಾಕ್ಯದ ಜ್ಞಾನವು.</p>
    <p><strong>ಭಾವಾರ್ಥ</strong>: ಸಾಕ್ಷಿಯಾದ ಆತ್ಮನಿಂದಲೇ ನಾನು ಸುಖೀ, ನಾನು ದುಃಖೀ ಎಂಬ ಈ ಅನಿತ್ಯವಾದ ಪ್ರತ್ಯಯಗಳು ಅರಿಯಲ್ಪಡುತ್ತಿರುತ್ತವೆ. ಆ ಆತ್ಮನೇ ತಾನು ಎಂದು ‘<strong>ತತ್ತ್ವಮಸಿ</strong>’ ವಾಕ್ಯಕ್ಕೆ ಸುಲಭವಾಗಿ ಅರ್ಥವು ಉಂಟಾಗಿಬಿಡುತ್ತದೆ.</p>
    <p><strong>ವಿವರಣೆ</strong>: ನಾನು ಸುಖಿ, ನಾನು ದುಃಖಿ, ನಾನು ಹುಡುಗ, ನಾನು ಮುದುಕ, ನಾನು ನೀರೋಗಿ, ನಾನು ರೋಗಿಷ್ಠ—ಮುಂತಾದ ನೂರಾರು ಪ್ರತ್ಯಯಗಳು ನಮ್ಮ ಮನಸ್ಸಿನಲ್ಲಿ ಏಳುತ್ತಾ ನಾಶವಾಗುತ್ತಾ ಇರುತ್ತವೆಯಲ್ಲವೆ? ಈ ಪ್ರತ್ಯಯಗಳನ್ನೆಲ್ಲ ನಿರ್ವಿಕಾರನಾಗಿ ಬೆಳಗುತ್ತಿರುವ ಸಾಕ್ಷಿಸ್ವರೂಪನಾದ ಆತ್ಮನೇ ತಾನು. ಆತ್ಮನು ಸರ್ವಬೌದ್ಧಪ್ರತ್ಯಯಗಳಿಗೂ ಸಾಕ್ಷಿಯಾಗಿರುತ್ತಾನೆ. ಆತ್ಮನು ಅನುಭವಸ್ವರೂಪ ನಾಗಿದ್ದಾನೆ. ಇವನೇ ಪ್ರತ್ಯಗಾತ್ಮನು, ಇವನೇ ತಾನು. ಈ ಆತ್ಮನನ್ನೇ ಶ್ರುತಿಯು ‘<strong>ತತ್ ತ್ವಂ ಅಸಿ</strong>’—ಎಂದು ಬೋಧನೆಮಾಡುತ್ತಿದೆ. ಇದನ್ನು ಅನುಭವದಿಂದ ಸರಿಯಾಗಿ ತಿಳಿದುಕೊಂಡರೆ ಆ ಕೂಡಲೇ ‘<strong>ಅಹಂ</strong> <strong>ಬ್ರಹ್ಮಾಸ್ಮಿ</strong>’ ಎಂಬುದು ಸುಲಭವಾಗಿ ತಿಳಿಯುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
</html>
