<?xml version="1.0"?>
<html>
  <div>
    <p>ನಮೋ ನಮಃ ಸದ್ಗುರುಪಾದುಕಾಭ್ಯಾಮ್</p>
    <p>ತಪೋವೃದ್ಧರೂ, ಜ್ಞಾನವೃದ್ಧರೂ ಹಾಗೂ ವಯೋವೃದ್ಧರೂ ಆದ, ನನ್ನ ಪ್ರೀತಿಯ ಸದ್ಗುರುಪುಂಗವರಾದ ಶ್ರೀಶ್ರೀಸಚ್ಚಿದಾನಂದೇಂದ್ರಸರಸ್ವತೀ ಮಹಾಸ್ವಾಮಿಗಳವರಿಗೆ ನನ್ನ ಅಂತರಂಗದ ಪ್ತೀತಿಪೂರ್ವಕ ಪ್ರಣಾಮಗಳು. ನನಗೆ ಸದ್ಗುರುಗಳು ಶಾಂಕರಭಾಷ್ಯಪಾಠಗಳೇ ಅಲ್ಲದೇ ಶ್ರೀಸುರೇಶ್ವರರ ಅನೇಕ ಕೃತಿಗಳನ್ನೂ ಪಾಠಮಾಡಿರುತ್ತಾರೆ. ನೂರಾರು ವಾರ್ತಿಕ ಶ್ಲೋಕಗಳನ್ನೂ ನನಗೆ ಸದ್ಗುರುಗಳು ಗಟ್ಟುಮಾಡಿಸಿರುತ್ತಾರೆ. ಶ್ರೀಶ್ರೀಗಳವರಿಗೆ ಸುರೇಶ್ವರರ <strong>ವಾರ್ತಿಕ</strong>ಕಳು ಎಂದರೆ, ತುಂಬಾ ಪ್ರೀತಿ; ಹೀಗಾಗಿ ನನಗು ಆ ವಾರ್ತಿಕಗಳನ್ನು ಹೇವಿರುತ್ತಾರೆ.</p>
    <p>“<strong>ಭಾಷಾರ್ಥವಿಮರ್ಶಿನೀ</strong>” ಎಂಬ ತೈತ್ತಿರೀಯಭಾಷ್ಯವ್ಯಾಖ್ಯಾನದಲ್ಲಿಯೂ, “<strong>ಕ್ಲೇಶಾಪಹಾರಿಣೀ</strong>” ಎಂಬ ನೈಷ್ಕರ್ಮ್ಯಸಿದ್ಧಿಯ ವ್ಯಾಖ್ಯಾನದಲ್ಲಿಯೂ ಸದ್ಗುರುಗಳು, ಸುರೇಶ್ವರಾಚಾರ್ಯರವರ ವಾರ್ತಿಕಗಳನ್ನು ತುಂಬಾ ಉದಾಹರಿಸಿರುತ್ತಾರೆ. ಶ್ರೀಶಂಕರರ ಸಾಕ್ಷಾತ್ ಪ್ರಿಯಶಿಷ್ಯರಾದ ಸುರೇಶ್ವರಾಚಾರ್ಯರವರು ಅದ್ವೆನ್ತವೇದಾಂತಕ್ಷೇತ್ರದಲ್ಲಿ <strong>ವಾರ್ತಿಕಕಾರರು</strong> ಎಂದೇ ಪ್ರಸಿದ್ಧರಾಗಿರುತ್ತಾರೆ. ಶ್ರೀಸುರೇಶ್ವರರ ಸಮಗ್ರ ಕೃತಿಗಳನ್ನೂ ಪೂಜ್ಯರಾದ ಸದ್ಗುರುಗಳು ತಳಸ್ಪರ್ಶಿಯಾಗಿ ಅಧ್ಯಯನಮಾಡಿದ್ದರು. ಹೀಗಾಗಿ ಶ್ರೀಶ್ರೀಗಳಿಗೆ ಸುರೇಶ್ವರರ ಕೃತಿಗಳಲ್ಲಿ ಅಪಾರ ಭಕ್ತಿಯೂ ಇತ್ತು.</p>
    <p>ಈ ‘<strong>ಸುರೇಶ್ವರ ಸಂವತ್ಸರ</strong>’ ಕೃತಿಯಲ್ಲಿ ಸುರೇಶ್ವರರ ಕೃತಿಗಳಿಂದ ಆರಿಸಿದ ಮುನ್ನೂರ ಅರವತ್ತಾರು ಶ್ಲೋಕಗಳನ್ನು ನಾನು ಸಂಗ್ರಹಿಸಿರುತ್ತೇನೆ. ಇದೆಲ್ಲವೂ ಸದ್ಗುರುಕೃಪಾನುಗ್ರಹದ ಫಲವೆಂಬುದರಲ್ಲಿ ಎರಡನೆಯ ಮಾತಿಲ್ಲ.</p>
    <p>॥ನಮೋ ನಮಃ ಸದ್ಗುರುಪಾದುಕಾಭ್ಯಾಮ್ಖ್ಶ್ರೀ ‘<strong>ಹೇಮಲಂಬಿ</strong>’ಸಂವತ್ಸರದ ಸದ್ಗುರು ಚರಣಾರವಿಂದ ಸೇವಕಃ<br/>ಮಾರ್ಗಶೀರ್ಷ ಕೃಷ್ಣ, ಹಸ್ತ ನಕ್ಷತ್ರ ಕೆ. ಜಿ. ಸುಬ್ರಾಯಶರ್ಮಾ<br/>ಶ್ರೀ “<strong>ಸದ್ಗುರುಜಯಂತೀ</strong>” ಪರ್ವಕಾಲ ಉತ್ತರಹಳ್ಳಿ, ಬೆಂಗಳೂರ್ದು೬೧<br/>೧೨್ದ೧೨್ದ೨೦೧೭. ಮಂಗಳವಾರ ೨೬೩೯೬೭೮೬, ೯೮೮೬೨೮೧೬೨೨</p>
  </div>
  <div>
    <p>“ಸುರೇಶ್ವರ ಸಂವತ್ಸರ”</p>
    <p>ಪ್ರೀತಿಯ ವಾಚಕರೆ, ಇದೀಗ ನಿಮ್ಮ ಕರಪಲ್ಲವಗಳನ್ನು ಪವಿತ್ರಗೊಳಿಸುತ್ತಿರುವ ಈ ಕೃತಿರತ್ನಕ್ಕೆ “<strong>ಸುರೇಶ್ವರ ಸಂವತ್ಸರ</strong>” ಎಂದು ಹೆಸರು. ದಿನಕ್ಕೆ ಒಂದರಂತೆ, ವರ್ಷದ ಮುನ್ನೂರುಅರವತ್ತಾರು ದಿನಗಳಿಗೂ ಶ್ರೀಸುರೇಶ್ವರಾಚಾರ್ಯರವರ ಒಂದೊಂದು ಶ್ಲೋಕ, ಅದಕ್ಕೆ ಅನ್ವಯಾರ್ಥ, ಭಾವಾರ್ಥ, ವಿವರಣೆಗಳನ್ನು ಈ ‘<strong>ಸುರೇಶ್ವರ ಸಂವತ್ಸರ</strong>’ ಗ್ರಂಥದಲ್ಲಿ ತಿಳಿಸಿರುತ್ತದೆ. ಎಂತೂ ಹೇಗಾದರೂ ಮಾಡಿ, ವಾಚಕರ ಇಡೀ ಸಂವತ್ಸರವು ಸುರೇಶ್ವರರ ಸಂದೇಶಗಳಿಂದ ಕೂಡಿಕೊಂಡು, ವಾಚಕರಿಗೆ ವೇದಾಂತಸಂದೇಶಗಳು ಹೃದಯಕ್ಕೆ ನಾಟುವಂತಾಗಬೇಕು ಎಂಬುದಿಷ್ಟೇ ನನ್ನ ಅಭಿಲಾಷೆ!</p>
    <p>ಶ್ರೀಸುರೇಶ್ವರರ <strong>ನೈಷ್ಕರ್ಮ್ಯಸಿದ್ಧಿ</strong>, <strong>ಬೃಹದಾರಣ್ಯಕಭಾಷ್ಯವಾರ್ತಿಕ</strong>’, <strong>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕ</strong>, <strong>ಮಾನಸೋಲ್ಲಾಸ</strong>, ಮತ್ತು <strong>ಪಂಚೀಕರಣ ವಾರ್ತಿಕ</strong>—ಈ ಐದು ಗ್ರಂಥಗಳಿಂದ ಆರಿಸಿದ ಮುನ್ನುರು ಅರವತ್ತಾರು ಶ್ಲೋಕಗಳಿಂದ ಅಲಂಕೃತವಾಗಿರುವ ಗ್ರಂಥರತ್ನ, <strong>ಸುರೇಶ್ವರ ಸಂವತ್ಸರ</strong>. ಹೀಗಾಗಿ ಈ ಗ್ರಂಥವೊಂದನ್ನು ಪ್ರತಿದಿನವೂ ಹತ್ತು ನಿಮಿಷ ಅಧ್ಯಯನ ಮಾಡಿದರೆ ಅಂಥವರಿಗೆ ಶ್ರೀಸುರೇಶ್ವರರ ಉಪದೇಶಗಳೆಲ್ಲವೂ ಅರ್ಥವಾಗಿಬಿಡುತ್ತವೆ.</p>
    <p>ಅನ್ವಯಾರ್ಥ, ಭಾವಾರ್ಥ, ವಿವರಣೆಗಳನ್ನು ಪ್ರತಿಯೊಂದು ಶ್ಲೋಕಕ್ಕೂ ಕೊಟ್ಟಿರುವುದರಿಂದ ವಾಚಕರಿಗೆ ಆಯಾ ಶ್ಲೋಕದ ತಾತ್ಪರ್ಯವು ತಿಳಿಯುತ್ತದೆ. ಆಯಾ ಶ್ಲೋಕದ ಹೆಚ್ಚಿನ ವಿವರಣೆಯನ್ನು ವಾಚಕರೇ ತಿಳಿದುಕೊಳ್ಳಬಹುದು. ನಾನಿಲ್ಲಿ ಒಂದೊಂದೇ ಪುಟದಲ್ಲಿ ಒಂದೊಂದೇ ಶ್ಲೋಕಕ್ಕೆ ಅರ್ಥವನ್ನು ಬರೆದಿದ್ದೇನೆ. ಇದೆಲ್ಲವನ್ನೂ ನನಗೆ ನನ್ನ ಪ್ರೀತಿಯ ಸದ್ಗುರುಗಳು ನನ್ನ ಗುರುಕುಲವಾಸದ ಸಮಯದಲ್ಲಿ (೧೯೫೯ ರಿಂದ ೧೯೭೫) ತಿಳಿಸಿರುತ್ತಾರೆ. ಹೀಗಾಗಿ ಇದೆಲ್ಲವೂ ಸದ್ಗುರುಪ್ರಸಾದವೇ ಹೊರತು ಇದರಲ್ಲಿ ನನ್ನದು ಎಂಬುದು ಏನೂ ಇಲ್ಲ.</p>
    <p>ಲೇಖಕ</p>
  </div>
  <div>
    <p>ಲೇಖಕನ ವಿನಮ್ರ ಬಿನ್ನಹ</p>
    <p>ಸದ್ಗುರುಗಳವರ ಕೃಪಾನುಗ್ರಂಹದಿಂದ, ಇದೀಗ “<strong>ಸುರೇಶ್ವರ ಸಂವತ್ಸರ</strong>” ಕೃತಿರತ್ನವು ಮುದ್ರಿತವಾಗಿ ಪ್ರಕಾಶನಗೊಂಡಿರುತ್ತದೆ. ಈವರೆಗೆ “<strong>ವೇದಾಂತ ಸಂವತ್ಸರ</strong>” (೨೦೦೪), “ಶಾಂಕರ ಸಂವತ್ಸರ” (೨೦೦೧), “<strong>ಗೀತಾ ಸಂವತ್ಸರ</strong>” (೨೦೦೭), “<strong>ಸುಭಾಷಿತ ಸಂವತ್ಸರ</strong>” (೨೦೦೯) ಗಳೆಂಬ “<strong>ಸಂವತ್ಸರ ಚತುಷ್ಟಯ</strong>” ಗ್ರಂಥರತ್ನಗಳು ನನ್ನಿಂದ ಬರೆಯಲ್ಪಟ್ಟು ಲೋಕಾರ್ಪಣೆಗೊಂಡಿರುತ್ತವೆ. ಇದೀಗ “<strong>ಸುರೇಶ್ವರ ಸಂವತ್ಸರ</strong>” (೨೦೧೭) ಕೃತಿಯು ಲೋಕಾರ್ಪಣೆಗೊಂಡಿರುತ್ತದೆ.</p>
    <p>ಸದ್ಗುರುಗಳ ಆಶೀರ್ವಾದದಿಂದ ಈವರೆಗೆ ಒಟ್ಟು ತೊಂಭತ್ತು ಕೃತಿಗಳು ರಚಿತವಾಗಿ ಲೋಕಾರ್ಪಣೆಗೊಂಡಿರುತ್ತವೆ. ಜ್ಞಾನಾರ್ಜನೆಗೆ ಇರುವ ದಾರಿಗಳೆಂದರೆ ಎರಡೇ; ಒಂದು ಶ್ರವಣ, ಮತ್ತೊಂದು ಅಧ್ಯಯನ. ಸದ್ಗುರುಗಳ ಕೃಪೆಯಿಂದ ನಾನು ಈ ಎರಡೂ ಸೇವೆಗಳನ್ನು ಯಥಾಶಕ್ತಿ ಮಾಡುತ್ತಾ ಬಂದಿರುತ್ತೇನೆ. ಶ್ರವಣಕ್ಕೆ ಭಾಷ್ಯಪ್ರವಚನಗಳೇ ಸಾಧನವಾದರೆ, ಅಧ್ಯಯನಕ್ಕೆ ಗ್ರಂಥಗಳೇ ಸಾಧನ. ಹೀಗಾಗಿ ನಾನು ವೇದಾಂತಪ್ರವಚನಗಳನ್ನು ಮಾಡುತ್ತಾ, ವೇದಾಂತಗ್ರಂಥಗಳನ್ನು ಬರೆಯುತ್ತಾ ಬಂದಿರುತ್ತೇನೆ.</p>
    <p>ದಿನಕ್ಕೊಂದರಂತೆ ವರ್ಷದ ಮುನ್ನೂರು ಅರವತ್ತಾರು ದಿನಗಳಿಗೂ ಶ್ರೀಸುರೇಶ್ವರಾಚಾರ್ಯರವರ ನೇರವಾದ ಶ್ಲೋಕಗಳನ್ನೂ, ತಾತ್ಪರ್ಯವನ್ನೂ ವಾಚಕರಿಗೆ ತಿಳಿಸಬೇಕೆಂಬ ಹೆಬ್ಬಯಕೆಯಿಂದ ‘ಸುರೇಶ್ವರ ಸಂವತ್ಸರ’ ಗ್ರಂಥವನ್ನು ಬರೆದಿರುತ್ತೇನೆ. ಪ್ರತಿದಿನಕ್ಕೆ ಒಂದರಂತೆ ಅಧ್ಯಯನಮಾಡುತ್ತಾ ಬಂದರೆ, ಅಂಥವರಿಗೆ ಶ್ರೀಸುರೇಶ್ವರಾಚಾರ್ಯರ ಉಪದೇಶಗಳೆಲ್ಲವೂ ಮನದಟ್ಟಾಗುವುದರಲ್ಲಿ ಸಂಶಯವಿಲ್ಲ.</p>
    <p>ಈ ಗ್ರಂಥವನ್ನು ಸುಂದರವಾಗಿ ಮುದ್ರಿಸಿಕೊಟ್ಟಿರುವ ಆತ್ಮೀಯಸನ್ಮಿತ್ರರಾದ ಶ್ರೀ ಬಿ. ಎನ್. ನಟರಾಜ್ ರವರಿಗೆ ನನ್ನ ಪ್ರೀತಿಯ ಕೃತಜ್ಞತೆಗಳು.</p>
    <p>೨೦್ದ೧೦್ದ೨೦೧೭,ಶುಕ್ರವಾರ ಲೇಖಕ</p>
  </div>
  <div><p>ವಿಶೇಷ ಕೃತಜ್ಞತೆಗಳು</p>್ಜರ್ = <p>ಶತೇಷು ಜಾಯತೇ ಶೂರಃ ಸಹಸ್ರೇಷು ಚ ಪಂಡಿತಃ।<br/>ವಕ್ತಾ ದಶಸಹಸ್ರೇಷು “ದಾತಾ ಭವತಿ ವಾ ನ ವಾ”ಖ್ಇದೊಂದು ಪ್ರಸಿದ್ಧವಾದ ಸುಭಾಷಿತ ಶ್ಲೋಕ. ಇದರ ತಾತ್ಪರ್ಯ: ನೂರುಜನಗಳಲ್ಲಿ ಒಬ್ಬನು ಶೂರನು ಇರಬಹುದು, ಸಹಸ್ರಜನಗಳಲ್ಲಿ ಒಬ್ಬ ಪಂಡಿತನೂ ಇರಬಹುದು, ಹತ್ತುಸಾವಿರ ಜನಗಳಲ್ಲಿ ಒಬ್ಬನು ಒಳ್ಳೆಯ ಉಪನ್ಯಾಸಪಟುವೂ ಇರಬಹುದು, ಆದರೆ ಉದಾರ ದಾನಿಯು ಮಾತ್ರ ಒಬ್ಬನಾದರೂ ಇರುವುದು ದುರ್ಲಭ.</p><p>ಹೌದು, ಈ ಮಾತು ಸತ್ಯ; ಬೇಕಾದಷ್ಟು ಮಾತನಾಡುವವರಿದ್ದಾರೆ, ದಾನದ ಬಗ್ಗೆ ಘಂಡೆಗಳಗಟ್ಟಲೇ ಪ್ರವಚನ ಮಾಡುವವರೂ ಇರುತ್ತಾರೆ; ಆದರೆ ಹತ್ತು ರೂಪಾಯಿಗಳನ್ನು ಸಂತೋಷದಿಂದ ದಾನಮಾಡುವವಂಥವರು ಅತ್ಯಂತ ವಿರಳ.</p><p>ಈ ಮಾತಿಗೆ ಅಪವಾದವೋ ಎನ್ನುವಂತೆ ಸನ್ಮಾನ್ಯರಾದ ಸಿ. ಎ. ಸಂಜೀವಮೂರ್ತಿಗಳು ಅತ್ಯಂತ ಉದಾರಿಗಳಾಗಿರುತ್ತಾರೆ. ಸ್ವತಃ ಸದ್ಗುರುಭಕ್ತರೂ, ತತ್ತನ್ಜಿಜ್ಞಾಸುಗಳೂ, ವೇದಾಂತಪ್ರಿಯರೂ ಆದ ಸನ್ಮಿತ್ರ ಸಿ. ಎ. ಸಂಜೀವಮೂರ್ತಿಗಳು “<strong>ಸುರೇಶ್ವರ ಸಂವತ್ಸರ</strong>” ಗ್ರಂಥದ ಮುದ್ರಣದ ಸಂಪೂರ್ಣ ಹಣವನ್ನು ಪ್ರೀತಿಯಿಂದ ಕೊಟ್ಟಿರುತ್ತಾರೆ. ಅವರ ಪೂಜ್ಯ ಮಾತಾಪಿತೃಗಳಾದ ಶ್ರೀಮತಿ ಜಯಲಕ್ಷಿಢ್ ಮತ್ತು ಶ್ರೀ ಸಿ. ಅನಂತಕೃಷ್ಣಯ್ಯ ನವರ ಹೆಸರಿನಲ್ಲಿ ಈ ಹಣವನ್ನು ಕೊಟ್ಟಿರುತ್ತಾರೆ.</p><p>ಇದರಿಂದ ಸಂತುಷ್ಟರಾದ ಸದ್ಗುರುಗಳು ಶ್ರೀ ಸಿ. ಎ. ಸಂಜೀವಮೂರ್ತಿಗಳಿಗೂ ಹಾಗೂ ಅವರ ಸಕಲ ಕುಟುಂಬವರ್ಗದವರಿಗೂ ಸಕಲ ಅಭೀಷ್ಟಗಳನ್ನು ಕರುಣಿಸಲೆಂದೂ ವಿಶೇಷವಾಗಿ ಬ್ರಹ್ಮಾತ್ಮಜ್ಞಾನವನ್ನು ಅನುಗ್ರಹಿಸಲೆಂದೂ ಭಗವಂತನಲ್ಲಿ ಮನಸಾರೇ ಪ್ರಾರ್ಥಿಸುತ್ತೇನೆ. ಇವರಿಗೆ ನನ್ನ ವಿಶೇಷ ಕೃತಜ್ಞತೆಗಳು.</p><p>ಲೇಖಕ—ಕೆ. ಜಿ. ಸುಬ್ರಾಯಶರ್ಮಾ</p></div>
  <div>
    <p>ಶ್ರೀಸುರೇಶ್ವರಾಚಾರ್ಯರವರ<br/>“ನೈಷ್ಕರ್ಮ್ಯಸಿದ್ಧಿ”</p>
    <p>“<strong>ನೈಷ್ಕರ್ಮ್ಯಸಿದ್ಧಿ</strong>”: ಇದೊಂದು ಶ್ರೀಸುರೇಶ್ವರಾಚಾರ್ಯರವರ ಸ್ವತಂತ್ರ ಮೇರುಕೃತಿ. ಕರ್ಮಗಳಿಂದ ಮೋಕ್ಷವು ದೊರಕಲಾರದೆಂದು ತಿಳಿಸಿ ಆತ್ಮೈಕತ್ವಜ್ಞಾನದಿಂದಲೇ ಅಮೃತತ್ವವೆಂಬ ಮೋಕ್ಷವು ದೊರಕುತ್ತದೆ—ಎಂದು ಈ ಗ್ರಂಥದಲ್ಲಿ ತಿಳಿಸಿದೆ. ಶ್ರೀಸುರೇಶ್ವರರ ಪಾಂಡಿತ್ಯಕ್ಕೂ ಬ್ರಹ್ಮಾತ್ಮನಿಷ್ಠೆಗೂ ”<strong>ನೈಷ್ಕರ್ಮ್ಯಸಿದ್ಧಿ</strong>” ಗ್ರಂಥವು ಜ್ವಲಂತ ನಿದರ್ಶನವಾಗಿರುತ್ತದೆ.</p>
    <p>ಇದರಲ್ಲಿ ನಾಲ್ಕು ಅಧ್ಯಾಯಗಳಿದ್ದು ಒಚ್ಚು ೪೨೦ ಶ್ಲೋಕಗಳಿರುತ್ತವೆ.</p>
    <p><strong>ಪ್ರಥಮಾಧ್ಯಾಯದಲ್ಲಿ</strong>: ಆತ್ಮಜ್ಞಾನದ ಮಹಿಮೆಯನ್ನೂ ನೈಷ್ಕರ್ಮ್ಯಸಿದ್ಧಿರೂಪವಾದ ಮೋಕ್ಷದ ಸ್ವರೂಪವನ್ನೂ ತಿಳಿಸಿದೆ.</p>
    <p><strong>ದ್ವಿತೀಯಾಧ್ಯಾಯದಲ್ಲಿ</strong>: ‘<strong>ತತ್ ತ್ವಮ್ ಅಸಿ</strong>’ ವಾಕ್ಯದಲ್ಲಿರುವ ‘ತ್ವಂ’ಪದಾರ್ಷವಿವೇಕವನ್ನು ತಿಳಿಸಿದೆ.</p>
    <p>‘<strong>ತೃತೀಯಾಧ್ಯಾಯದಲ್ಲಿ</strong>’: ‘ತತ್ತನ್ಮಸಿ’ ವಾಕ್ಯಾರ್ಥವನ್ನು ವಿಸ್ತಾರವಾಗಿ ಯುಕ್ತಿಯಿಂದ ತಿಳಿಸಿದೆ.</p>
    <p><strong>ಚತುರ್ಥಾಧ್ಯಾಯದಲ್ಲಿ</strong>: ಪ್ರತ್ಯಗಾತ್ಮನ ಸ್ವರೂಪವನ್ನೂ, ಜ್ಞಾನಿಗಳ ಲಕ್ಷಣಗಳನ್ನೂ ತಿಳಿಸಿದೆ.</p>
    <p>ಈ “<strong>ನೈಷ್ಕರ್ಮ್ಯಸಿದ್ಧಿ</strong>” ಗ್ರಂಥವು ಮುಮುಕ್ಷುಸಾಧಕರಿಗೂ, ಸರ್ವಸಂಗಪರಿತ್ಯಾಗಿಗಳಾದ ಸಂನ್ಯಾಸಿಗಳಿಗೂ ಮನನೀಯವಾಗಿರುತ್ತದೆ.</p>
    <p>“<strong>ಸುರೇಶ್ವರ ಸಂವತ್ಸರ</strong>” ವೆಂಬ ಪ್ರಕೃತ ಗ್ರಂಥದಲ್ಲಿ “<strong>ನೈಷ್ಕರ್ಮ್ಯಸಿದ್ಧಿ</strong>”ಯಿಂದ ೫೮ ಶ್ಲೋಕಗಳನ್ನು ಆರಿಸಿ ಸಂಗ್ರಹಿಸಿದೆ.</p>
  </div>
  <div><p>ಶ್ರೀಸುರೇಶ್ವರಾಚಾರ್ಯರವರ<br/>“ಬೃಹದಾರಣ್ಯಕಭಾಷ್ಯವಾರ್ತಿಕಮ್”</p><p><strong>ಬೃಹದಾರಣ್ಯಕಭಾಷ್ಯವಾರ್ತಿಕಮ್</strong>: ಇದು ಶ್ರೀಶಂಕರಾಚಾರ್ಯರ ಬೃಹದಾರಣ್ಯಕಭಾಷ್ಯಕ್ಕೆ ಶ್ರೀಸುರೇಶ್ವರಾಚಾರ್ಯರವರು ಬರೆದಿರುವ ವ್ಯಾಖ್ಯಾನವು. ಶ್ಲೋಕರೂಪದಲ್ಲರುವ ಈ ವಾರ್ತಿಕವು ಅತ್ಯಂತ ವಿಸ್ತಾರವಾಗಿರುತ್ತದೆ. ಹೀಗಾಗಿ ಶ್ರೀಸುರೇಶ್ವರಾಚಾರ್ಯರು ‘<strong>ವೇದಾಂತವಾರ್ತಿಕಕಾರ</strong>’ರೆಂದೇ ಪ್ರಸಿದ್ಧರಾಗಿರುತ್ತಾರೆ.</p>್ಜರ್ = <p>ಉಕ್ತಾನುಕ್ತದುರುಕ್ತಾನಾಂ ಚಿಂತಾ ಯತ್ರ ಪ್ರವರ್ತತೇ।<br/>ತಂ ಗ್ರಂಥಂ ವಾರ್ತಿಕಂ ಪ್ರಾಹುಃ ವಾರ್ತಿಕಜ್ಞಾ ವಿಚಕ್ಷಣಾಃಖ್<strong>ಅರ್ಥ</strong>: ಉಕ್ತ, ಅನುಕ್ತ ಮತ್ತು ದುರುಕ್ತಗಳನ್ನು ವಿಮರ್ಶೆಮಾಡುವ ಗ್ರಂಥವನ್ನು <strong>ವಾರ್ತಿಕ</strong> ಎಂದು ವಾರ್ತಕಜ್ಞರಾದ ವಿಚಕ್ಷಣರು ಹೇಳುತ್ತಾರೆ.</p><p>ಈ ಮಾತು ಸುರೇಶ್ವರರ <strong>ಬೃಹದಾರಣ್ಯಭಾಷ್ಯವಾರ್ತಿಕ</strong>ಕ್ಕೆ ಸಾರ್ಥಕವಾಗಿದೆ. ಶ್ರೀಸುರೇಶ್ವರರು ಪ್ರಾರಂಭದಲ್ಲಿ <strong>ಸಂಬಂಧವಾರ್ತಿಕ</strong>ಗಳನ್ನು ಬರೆದಿದ್ದಾರೆ. ಇದರಲ್ಲಿ ಶಾಂಕರಾದ್ವೈತವೇದಾಂತದ ರಹಸ್ಯಾರ್ಥಗಳನ್ನೆಲ್ಲ ವಿಸ್ತಾರವಾಗಿ ತಿಳಿಸಿರುತ್ತಾರೆ. <strong>ಸಂಬಂಧವಾರ್ತಿಕ</strong>ದಲ್ಲಿ, ಸುಮಾರು ೧೧೫೦ ಶ್ಲೋಕಗಳಿರುತ್ತವೆ. ಇವುಗಳನ್ನು ಸೇರಿಸಿಕೊಂಡರೆ ಬೃಹದಾರಣ್ಯಕವಾರ್ತಿಕಗಳು ಒಟ್ಟು ಸುಮಾರು ೧೨೦೦೦ ಶ್ಲೋಕಗಳಾಗುತ್ತವೆ.</p><p>ಶುಕ್ಲಯಜುರ್ವೇದಕ್ಕೆ ಸೇರಿದ ಬೃಹದಾರಣ್ಯಕೋಪನಿಷತ್ತು ದಶೋಪನಿಷತ್ತುಗಳಲ್ಲಿ ಅತ್ಯಂತ ದೊಡ್ಡದಾಗಿರುತ್ತದೆ. ಶ್ರೀಶಂಕರರು ಇದಕ್ಕೆ ಭಾಷ್ಯವನ್ನು ವಿಸ್ತಾರವಾಗಿಯೇ ಬರೆದಿದ್ದಾರೆ. ಶುಕ್ಲಯಜುರ್ವೇದದ ಕಾಣ್ವಶಾಖೆಗೆ ಸೇರರುವ ಶ್ರೀಸುರೇಶ್ವರಾಚರ್ಯರು ಬೃಹದಾರಣ್ಯಕಶಾಂಕರಭಾಷ್ಯಕ್ಕೆ ಸಂಪೂರ್ಣವಾಗಿ ವಾರ್ತಿಕಗಳನ್ನು ಬರೆದಿದ್ದಾರೆ. ಶಾಂಕರಭಾಷ್ಯದ ಮರ್ಮಗಳನ್ನು ಈ ವಾರ್ತಿಕಗಳಲ್ಲಿ ಸುರೇಶ್ವರರು ತಿಳಿಸಿರುತ್ತಾರೆ.</p><p>ಪ್ರಕೃತ ‘<strong>ಸುರೇಶ್ವರ ಸಂವತ್ಸರ</strong>’ ಎಂಬೀ ಗ್ರಂಥದಲ್ಲಿ <strong>ಬೃಹದಾರಣ್ಯಕಭಾಷ್ಯವಾರ್ತಿಕ</strong>ದಿಂದ ಸುಮಾರು ೧೦೦ ಶ್ಲೋಕಗಳನ್ನು ಆರಿಸಿಕೊಂಡಿರುತ್ತದೆ.</p></div>
</html>
