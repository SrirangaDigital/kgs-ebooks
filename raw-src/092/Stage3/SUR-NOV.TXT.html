<?xml version="1.0"?>
<html>
  <div/>
  <div><strong>॥</strong>ಓಂ ಬ್ರಹ್ಮಲಕ್ಷಣವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸತ್ಯಜ್ಞಾನಾನಂತಮೇತತ್ ಬ್ರಹ್ಮಣೋ ಲಕ್ಷಣಾನಿ ವೈ।<br/>ಲಕ್ಷ್ಯಲಕ್ಷಣಭಾವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧</strong></div>
  <div>
    <p><strong><span class="en">306.</span></strong> ಬ್ರಹ್ಮದ ಲಕ್ಷಣಗಳಿವು</p>
  </div>
  <div>ವಿಶೇಷಣವಿಶೇಷ್ಯತ್ವೇ ಸತಿ ದೋಷಃ ಪ್ರಸಜ್ಯತೇ।<br/>ಲಕ್ಷ್ಯಲಕ್ಷಣತಾಂ ಯಾತು ನ ದೋಷೋಽತ್ರ ಮನಾಗಪಿ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೫೦</p>
    <p><strong>ಅನ್ವಯಾರ್ಥ</strong>: <strong>ವಿಶೇಷಣ ವಿಶೇಷ್ಯತ್ವೇ ಸತಿ</strong> = ವಿಶೇಷಣವಿಶೇಷ್ಯ ಭಾವವನ್ನು ಒಪ್ಪಿಕೊಂಡರೆ, <strong>ದೋಷಃ</strong> = ದೋಷವು, <strong>ಪ್ರಸಜ್ಯತೇ</strong> = ಒದಗಿಬರುತ್ತದೆ. ಆದ್ದರಿಂದ <strong>ಲಕ್ಷ್ಯಲಕ್ಷಣತಾಂ</strong> = ಲಕ್ಷ್ಯ ಮತ್ತು ಲಕ್ಷಣಭಾವವನ್ನು, <strong>ಯಾತು</strong> = ಹೊಂದಲಿ, <strong>ಅತ್ರ</strong> = ಹೀಗೆ ಅರ್ಥಮಾಡಿದಾಗ, <strong>ಮನಾಕ್ ಅಪಿ</strong> = ಸ್ವಲ್ಪವೂ ಕೂಡ, <strong>ದೋಷಃ ನ</strong> = ದೋಷವು ಬರುವುದಿಲ್ಲ.</p>
    <p><strong>ಭಾವಾರ್ಥ</strong>: <strong>ಸತ್ಯಂ ಜ್ಞಾನಂ ಅನಂತಂ ಬ್ರಹ್ಮ</strong>—ಎಂಬಲ್ಲಿ <strong>ಬ್ರಹ್ಮ</strong>ಶಬ್ದವು ವಿಶೇಷ್ಯವೆಂದೂ, ಉಳಿದ ಮೂರು ಪದಗಳು <strong>ವಿಶೇಷಣ</strong>ವೆಂದೂ ಹೇಳಿದಾಗ ದೋಷವು ಉಂಟಾಗಬಹುದು. ಆದರೆ ಲಕ್ಷ್ಯ ಲಕ್ಷಣಭಾವವನ್ನು ಹೇಳಿದಾಗ ಯಾವ ದೋಷವೂ ಬರುವುದಿಲ್ಲ.</p>
    <p><strong>ವಿವರಣೆ</strong>: ಸತ್ಯಂ ಬ್ರಹ್ಮ , ಜ್ಞಾನಂ ಬ್ರಹ್ಮ , ಅನಂತಂ ಬ್ರಹ್ಮ— ಎಂದು ಅರ್ಥವನ್ನು ಮಾಡಿ, ಬ್ರಹ್ಮವನ್ನು ವಿಶೇಷ್ಯವೆಂದೂ ಸತ್ಯಾದಿಪದಗಳನ್ನು ವಿಶೇಷಣವೆಂದೂ ಅರ್ಥಮಾಡಬಹುದು. ಆದರೆ ಬ್ರಹ್ಮವು ಒಂದೇ ಆದ್ದರಿಂದ ಅದಕ್ಕೆ ವಿಶೇಷಣಗಳೇ ಹೊಂದುವುದಿಲ್ಲವಲ್ಲ, ಎಂದರೆ, ಹೌದು. ಆದ್ದರಿಂದ ಲಕ್ಷ್ಯಲಕ್ಷಣಭಾವವನ್ನೇ ಇಲ್ಲಿ ಇಟ್ಟುಕೊಳ್ಳಬೇಕು. ಸತ್ಯಾದಿಗಳು ಬ್ರಹ್ಮಕ್ಕೆ ವಿಶೇಷಣಗಳಲ್ಲ , ಮತ್ತೇನೆಂದರೆ, ಲಕ್ಷಣಗಳು ಎಂದರ್ಥವನ್ನು ಮಾಡಿದರೆ ಈ ಮಂತ್ರದಲ್ಲಿ ಯಾವ ದೋಷಗಳೂ ಉಂಟಾಗುವುದಿಲ್ಲ. ಸತ್ಯಸ್ವರೂಪವಾಗಿರುವ, ಜ್ಞಾನ ಸ್ವರೂಪವಾಗಿರುವ ಮತ್ತು ಅನಂತಸ್ವರೂಪವಾಗಿರುವ ಬ್ರಹ್ಮವನ್ನು ತಿಳಿದವನು ಬ್ರಹ್ಮವನ್ನೇ ಹೊಂದುತ್ತಾನೆ ಎಂಬುದೇ ಇದರ ಅರ್ಥ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಶಪಥತ್ರಯಕರ್ತ್ರೇ ಶ್ರೀಸುರೇಶ್ವರಾಯ ನಮಃ॥</div>
  <div>ಜ್ಞಾನಮುಕ್ತಿನಿವೃತ್ತೀನಾಂ ರಹಸ್ಯಜ್ಞಂ ತಪಸ್ವಿನಮ್।<br/>ಶಪಥತ್ರಯಕರ್ತಾರಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೨</strong></div>
  <div><strong><span class="en">307.</span></strong> ಜ್ಞಾನಿಗಳ ಶಪಥತ್ರಯ</div>
  <div>ಏವಂ ಜ್ಞಾತಂ ವಿಜಾನಾತಿ ವಿಮುಕ್ತಶ್ಚ ವಿಮುಚ್ಯತೇ।<br/>ನಿವರ್ತತೇ ನಿವೃತ್ತಂ ಚ ತ್ರಿರ್ವಃ ಶಪಥಯಾಮ್ಯಹಮ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೧೦೪</p>
    <p><strong>ಅನ್ವಯಾರ್ಥ</strong>: <strong>ಏವಂ</strong> = ಹೀಗೆ, <strong>ಜ್ಞಾತಂ</strong> = ತಿಳಿದದ್ದನ್ನೇ, <strong>ವಿಜಾನಾತಿ</strong> = ತಿಳಿಯುತ್ತಾನೆ; <strong>ಚ</strong> = ಮತ್ತು, <strong>ವಿಮುಕ್ತಃ</strong> = ಮುಕ್ತನಾದವನೇ, <strong>ವಿಮುಚ್ಯತೇ</strong> = ಮುಕ್ತನಾಗುತ್ತಾನೆ; <strong>ಚ</strong> = ಮತ್ತು, <strong>ನಿವೃತ್ತಂ</strong> = ನಿವೃತ್ತವಾಗಿರುವಂಥ ಅಜ್ಞಾನವೇ, <strong>ನಿವರ್ತತೇ</strong> = ನಿವೃತ್ತಿಯಾಗುತ್ತದೆ. ಎಲೈ ಮುಮುಕ್ಷುಗಳೇ, <strong>ವಃ</strong> = ನಿಮಗೆ, <strong>ತ್ರಿಃ</strong> = ಮೂರು ಸಲ, <strong>ಅಹಂ</strong> = ನಾನು, <strong>ಶಪಥಯಾಮಿ</strong> = ಆಣೆಮಾಡಿ ಹೇಳುತ್ತೇನೆ.</p>
    <p><strong>ಭಾವಾರ್ಥ</strong>: ಬ್ರಹ್ಮವು ನಮ್ಮೆಲ್ಲರಿಗೂ ಆತ್ಮರೂಪದಿಂದ ತಿಳಿದೇ ಇರುತ್ತದೆ, ಇದನ್ನೇ ಜಿಜ್ಞಾಸುವು ತಿಳಿಯುತ್ತಾನೆ. ಪ್ರತಿಯೊಬ್ಬನೂ ಮುಕ್ತನಾಗಿಯೇ ಇದ್ದಾನೆ, ಇವನೇ ಈಗ ಜ್ಞಾನದಿಂದ ಮುಕ್ತನಾಗುತ್ತಾನೆ. ಅವಿದ್ಯೆಯು ಎಂದೆಂದಿಗೂ ಇಲ್ಲವೇ ಇಲ್ಲ, ಹೀಗೆ ಇಲ್ಲದ ಅವಿದ್ಯೆಯು ಈಗ ವಿದ್ಯೆಯಿಂದ ಇಲ್ಲವೆಂದಾಗುತ್ತದೆ. ಇದೇ ಜ್ಞಾನದ ಮಹಿಮೆ. ಜ್ಞಾನಿಗಳ ಈ ಮೂರೂ ಶಪಥಗಳನ್ನು ನೆನಪಿಡಿರಿ.</p>
    <p><strong>ವಿವರಣೆ</strong> : ಆತ್ಮಜ್ಞಾನದಿಂದ ಉಂಟಾಗುವ ಮೂರು ಫಲಗಳನ್ನು ಇಲ್ಲಿ ತಿಳಿಸಿದೆ: ಆತ್ಮನು ಎಲ್ಲರಿಗೂ ಆತ್ಮರೂಪದಿಂದ ತಿಳಿದೇ ಇದ್ದಾನೆ ಎಂದೇ ಸಾಧಕನು ಜ್ಞಾನದಿಂದ ತಿಳಿಯುತ್ತಾನೆ. ತನಗೆ ಬಂಧನವೆಂಬುದು ಎಂದೆಂದಿಗೂ ಇರಲಿಲ್ಲವೆಂದೇ ತಿಳಿಯುತ್ತಾನೆ. ಇಲ್ಲದ ಅವಿದ್ಯೆಯು ಎಂದೆಂದಿಗೂ ಇಲ್ಲವೇ ಇಲ್ಲ ಎಂದೂ ತಿಳಿಯುತ್ತಾನೆ. ಈ ಮೂರೂ ಆತ್ಮಜ್ಞಾನದ ಫಲಗಳೇ. ಅಂತೂ ಹೊಸದಾಗಿ ಏನನ್ನೂ ಸಾಧಕನು ಹೊಂದುವುದಿಲ್ಲ. ಇದ್ದದ್ದನ್ನೇ ಇರುವಂತೆ ಸಾಧಕನು ಜ್ಞಾನದಿಂದ ತಿಳಿಯುತ್ತಾನೆ. ಇದೇ ಜ್ಞಾನದ ಪವಾಡ!</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಪೂರ್ಣಬ್ರಹ್ಮನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ದೇಶಕಾಲಾದಿಹೇತುತ್ವಾತ್ ಅನಂತಂ ಬ್ರಹ್ಮ ತದ್ ಧ್ರುವಮ್।<br/>ಮುಖ್ಯಾನಂತಬ್ರಹ್ಮವಿದಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೩</strong></div>
  <div>
    <p><strong><span class="en">308.</span></strong> ಪರಬ್ರಹ್ಮವು ಅನಂತ</p>
  </div>
  <div>ಕಾಲಾಕಾಶಾದಿಯೋನಿತ್ವಾತ್ ಸರ್ವಾತ್ಮತ್ವಾತ್ತಥಾತ್ಮನಃ।<br/>ವಸ್ತ್ವಂತರಸ್ಯ ಚಾಸತ್ತ್ವಾತ್ ಮುಖ್ಯಾನಂತ್ಯಂ ಪರಾತ್ಮನಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೧೩೪</p>
    <p><strong>ಅನ್ವಯಾರ್ಥ</strong> : <strong>ಪರಾತ್ಮನಃ</strong> = ಪರಮಾತ್ಮನಿಗೆ, <strong>ಮುಖ್ಯಾನಂತ್ಯಂ</strong> = ಮುಖ್ಯಾರ್ಥದಲ್ಲಿ ಆನಂತ್ಯವು ಹೊಂದುತ್ತದೆ. ಏಕೆಂದರೆ, <strong>ಕಾಲ ಆಕಾಶಾದಿ</strong> <strong>ಯೋನಿತ್ವಾತ್</strong> = ಕಾಲ, ಆಕಾಶಮುಂತಾದವುಗಳಿಗೂ ಕಾರಣನಾಗಿರುವುದರಿಂದ,<strong> ಚ </strong>= ಮತ್ತು , <strong>ಸರ್ವಾತ್ಮತ್ವಾತ್</strong> = ಸರ್ವಾತ್ಮನಾಗಿರುವುದರಿಂದ,<strong> ತಥಾ</strong> = ಮತ್ತು ,<strong> ಆತ್ಮನಃ</strong> = ಆತ್ಮನಿಗಿಂತ, <strong>ವಸ್ತ್ವಂತರಸ್ಯ</strong> = ಭಿನ್ನವಾಗಿ ಬೇರೆಯ ವಸ್ತುಗಳು, <strong>ಅಸತ್ತ್ವಾತ್</strong> = ಇಲ್ಲದಿರುವುದರಿಂದಲೂ ಕೂಡ.</p>
    <p><strong>ಭಾವಾರ್ಥ</strong>: ಆಕಾಶವು ನಿಜವಾದ ಅರ್ಥದಲ್ಲಿ ‘<strong>ಅನಂತ</strong>’ವಲ್ಲ. ಆದರೆ ಪರಮಾತ್ಮನು ಮಾತ್ರ ನಿಜವಾಗಿಯೂ ಮುಖ್ಯಾರ್ಥದಲ್ಲಿಯೇ <strong>ಅನಂತ</strong>ವಾಗಿರುತ್ತಾನೆ. ಏಕೆಂದರೆ ಆತ್ಮನೇ ದೇಶಕಾಲಾದಿಗಳಿಗೂ ಕಾರಣವಾಗಿರುತ್ತಾನೆ, ಆತ್ಮನು ಸರ್ವಾತ್ಮನೂ ಆಗಿರುತ್ತಾನೆ. ಆತ್ಮನಿಗಿಂತ ಭಿನ್ನವಾಗಿ ಯಾವ ವಸ್ತುಗಳೂ ಇರುವುದೇ ಇಲ್ಲವಾದ್ದರಿಂದ.</p>
    <p><strong>ವಿವರಣೆ</strong>: ಆಕಾಶವನ್ನೂ ಆತ್ಮನನ್ನೂ <strong>ಅನಂತ</strong> ಎಂದೇ ಕರೆಯುತ್ತೇವೆ. ಆದರೆ ಆಕಾಶವು ಸಾಪೇಕ್ಷವಾಗಿ ಅನಂತವಾಗಿದೆ, ಪರಮಾತ್ಮನಾದರೋ ನಿರಪೇಕ್ಷವಾಗಿಯೇ ಅನಂತನಾಗಿರುತ್ತಾನೆ. ಪರಬ್ರಹ್ಮಕ್ಕಿಂತ ಭಿನ್ನವಾಗಿ ಏನೇನೂ ಇಲ್ಲವಾದ್ದರಿಂದಲೂ, ಪರಬ್ರಹ್ಮವೇ ಎಲ್ಲಕ್ಕೂ ಕಾರಣವಾದ್ದರಿಂದಲೂ, ದೇಶಕಾಲವಸ್ತುಗಳನ್ನು ಮೀರಿರುವುದರಿಂದಲೂ ಪರಮಾತ್ಮನು <strong>ಅನಂತ</strong>ನಾಗಿರುತ್ತಾನೆ. ದೇಶದಿಂದಲೂ ಕಾಲದಿಂದಲೂ ಹಾಗೂ ವಸ್ತುಗಳಿಂದಲೂ ಪರಬ್ರಹ್ಮವು ಅನಂತವಾಗಿರುತ್ತದೆ. ಹೀಗಾಗಿ ಪರಬ್ರಹ್ಮವೊಂದೇ ಅನಂತತತ್ತ್ವವು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಮುಕ್ತಿಮಹತ್ತ್ವವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಕೃತಕತ್ವಾತ್ ಕರ್ಮಫಲಮ್ ಅನಿತ್ಯಂ ನಾಶಮೇತಿ ಚ।<br/>ವಿರಕ್ತಂ ಕೃತಕಾತ್ ಪ್ರಾಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೪</strong></div>
  <div>
    <p><strong><span class="en">309.</span></strong> ಮೋಕ್ಷವು ಕೃತಕವಲ್ಲ</p>
  </div>
  <div>ಕ್ಷಯಃ ಕರ್ಮಫಲಸ್ಯೋಕ್ತಃ ಕೃತಕತ್ವಸಮನ್ವಯಾತ್।<br/>ನ ಕ್ಷಯೋ ಜ್ಞಾನಕಾರ್ಯಸ್ಯ ಕೃತಕತ್ವಾದ್ಯಸಂಭವಾತ್॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೬೭೯</p>
    <p><strong>ಅನ್ವಯಾರ್ಥ</strong>: <strong>ಕರ್ಮಫಲಸ್ಯ</strong> = ಕರ್ಮಫಲವು, <strong>ಕ್ಷಯಃ</strong> = ನಾಶವಾಗುತ್ತದೆ ಎಂದು, <strong>ಉಕ್ತಃ</strong> = ಶಾಸ್ತ್ರಗಳಲ್ಲಿ ಹೇಳಿದೆ. ಏಕೆಂದರೆ, <strong>ಕೃತಕತ್ವಸಮನ್ವಯಾತ್</strong> = ಉಂಟಾಗುವ ಫಲದ ಸಂಬಂಧವಿರುವುದರಿಂದ; ಆದರೆ, <strong>ಜ್ಞಾನಕಾರ್ಯಸ್ಯ</strong> = ಆತ್ಮಜ್ಞಾನದ ಫಲವಾದ ಮೋಕ್ಷವಾದರೋ, <strong>ನ ಕ್ಷಯಃ</strong> = ಕ್ಷಯವಾಗುವಂಥದ್ದಲ್ಲ. ಏಕೆಂದರೆ, <strong>ಕೃತಕತ್ವ ಆದಿ ಅಸಂಭವಾತ್</strong> = ಮೋಕ್ಷದಲ್ಲಿ ಕೃತಕತ್ವವೇ ಮುಂತಾದ ದೋಷಗಳು ಇಲ್ಲದ್ದರಿಂದ.</p>
    <p><strong>ಭಾವಾರ್ಥ</strong>: ಕರ್ಮಫಲಗಳೆಲ್ಲವೂ ಕೃತಕವಾದ್ದರಿಂದ ಅನಿತ್ಯವೇಆಗಿರುತ್ತವೆ. ಆದರೆ ಜ್ಞಾನಫಲವಾದ ಮುಕ್ತಿಯು ಮಾತ್ರ ಕೃತಕವಲ್ಲದ್ದರಿಂದ ಅನಿತ್ಯವಲ್ಲ. ಮೋಕ್ಷವು ನಿತ್ಯ.</p>
    <p><strong>ವಿವರಣೆ</strong>: ಕರ್ಮಗಳೆಂದರೆ: ಕರ್ಮಗಳು ಮತ್ತು ಉಪಾಸನೆಗಳು. ಇವುಗಳು ಕರ್ತೃತಂತ್ರಸಾಧನಗಳು. ಇವುಗಳನ್ನು ಮಾಡಿದರೆ ಅಂಥವನಿಗೆ ಐಹಿಕ ಮತ್ತು ಆಮುಷ್ಮಿಕ ಫಲಗಳು ದೊರಕುತ್ತವೆ. ಸ್ವರ್ಗಲೋಕ ಬ್ರಹ್ಮಲೋಕಗಳ ವರೆಗೂ ಕರ್ಮಫಲಗಳುಂಟು. ಆದರೆ ನೆನಪಿರಲಿ, ಈ ಫಲಗಳಾವುವೂ ಶಾಶ್ವತವೂ ಅಲ್ಲ , ಪರಮಾನಂದಸ್ವರೂಪವೂ ಅಲ್ಲ. ಆದರೆ ಮೋಕ್ಷವು ಮಾತ್ರ ಕೃತಕವಲ್ಲದ್ದರಿಂದ ನಿತ್ಯವೂ ಸಹಜವೂ ಆಗಿದೆ. ಆತ್ಮಜ್ಞಾನದ ಫಲವೆಂದರೆ ಪರಮಶಾಂತಿರೂಪವಾದ ಕೈವಲ್ಯ ಅಥವಾ ಅಮೃತತ್ವ. ಅಜ್ಞಾನವೇ ಮುಕ್ತಿಗೆ ಅಡ್ಡಿಯಾಗಿತ್ತು. ಈಗ ಜ್ಞಾನದಿಂದ ಅಜ್ಞಾನವು ಬಾಧಿತವಾದ್ದರಿಂದ ಆತ್ಮಜ್ಞಾನದ ಫಲವಾದ ಮುಕ್ತಿಯು ಕೃತಕಫಲವಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><strong>॥</strong>ಓಂ ವೇದ್ಯಬ್ರಹ್ಮನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಬ್ರಹ್ಮೈವ ಪರಮಂ ವೇದ್ಯಂ ವೇದಾಂತೇಷು ಸುನಿಶ್ಚಿತಮ್।<br/>ವೇದ್ಯಬ್ರಹ್ಮಾತ್ಮತತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೫</strong></div>
  <div>
    <p><strong><span class="en">310.</span></strong> ಪರಬ್ರಹ್ಮವೇ ವಿಜ್ಞೇಯ</p>
  </div>
  <div>ವೇದ್ಯತ್ವೇನ ಯತೋ ಬ್ರಹ್ಮ ಪ್ರಾಧಾನ್ಯೇನ ವಿವಕ್ಷಿತಮ್।<br/>ತಸ್ಮಾದ್ವಿಶೇಷ್ಯಂ ವಿಜ್ಞೇಯಂ ತತೋಽನ್ಯತ್ಸ್ಯಾದ್ವಿಶೇಷಣಮ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೪೫</p>
    <p><strong>ಅನ್ವಯಾರ್ಥ</strong> : <strong>ಬ್ರಹ್ಮ</strong> = ಪರಬ್ರಹ್ಮವು, <strong>ವೇದ್ಯತ್ವೇನ</strong> = ತಿಳಿಯಲ್ಪಡಬೇಕೆಂದು, <strong>ಪ್ರಾಧಾನ್ಯೇನ</strong> = ಪ್ರಧಾನವಾಗಿ, <strong>ವಿವಕ್ಷಿತಮ್</strong> = ಶ್ರುತಿಗೆ ಇಷ್ಟವಾಗಿರುತ್ತದೆ, <strong>ಯತಃ ತಸ್ಮಾತ್</strong> = ಆದ್ದರಿಂದ, <strong>ಬ್ರಹ್ಮ</strong> = ಬ್ರಹ್ಮವೇ ಇಲ್ಲಿ , <strong>ವಿಶೇಷ್ಯಂ</strong> = ವಿಶೇಷ್ಯವೆಂದಾಗಿ, <strong>ತತಃ</strong> = ಅದಕ್ಕಿಂತ, <strong>ಅನ್ಯತ್</strong> = ಬೇರೆಯಾದ, <strong>ಸತ್ಯಂ ಜ್ಞಾನಂ ಅನಂತಂ</strong> = ಈ ಮೂರೂ ಬ್ರಹ್ಮಕ್ಕೆ , <strong>ವಿಶೇಷಣಂ</strong> = ವಿಶೇಷಣವು, <strong>ಸ್ಯಾತ್</strong> = ಆಗಿರುತ್ತದೆ.</p>
    <p><strong>ಭಾವಾರ್ಥ</strong>: <strong>ಸತ್ಯಂ ಜ್ಞಾನಂ ಅನಂತಂ ಬ್ರಹ್ಮ</strong>—ಈ ಮಂತ್ರದಲ್ಲಿ ಬ್ರಹ್ಮವೇ ತಿಳಿಯಲ್ಪಡಬೇಕಾಗಿರುವ ಪ್ರಧಾನ ವಸ್ತುವಾಗಿರುತ್ತದೆ. ಆದ್ದರಿಂದ ಬ್ರಹ್ಮವೇ ವೇದ್ಯವಾದ ವಿಶೇಷ್ಯವು; ಇನ್ನುಳಿದ ಮೂರೂ ಬ್ರಹ್ಮಕ್ಕೆ ವಿಶೇಷಣಗಳಾಗಿರುತ್ತವೆ.</p>
    <p><strong>ವಿವರಣೆ</strong>: <strong>ಸತ್ಯಂ ಜ್ಞಾನಂ ಅನಂತಂ ಬ್ರಹ್ಮ</strong>—ಇದು ಉಪನಿಷತ್ತಿನ ಮಂತ್ರ. ಈ ನಾಲ್ಕೂ ಪದಗಳು ನಪುಂಸಕಲಿಂಗದ ಪ್ರಥಮಾವಿಭಕ್ತಿಯ ಏಕವಚನದಲ್ಲಿರುತ್ತವೆ. ಈ ನಾಲ್ಕು ಪದಗಳ ಪೈಕಿ <strong>ಬ್ರಹ್ಮ</strong> ಪದವೇ ವಿಶೇಷ್ಯವಾಗಿರುತ್ತದೆ. ಏಕೆಂದರೆ ತಿಳಿಯಲ್ಪಡಬೇಕಾಗಿರುವ ತತ್ತ್ವವು ಬ್ರಹ್ಮವೇ. ಎಂಥ ಬ್ರಹ್ಮ? ಎಂದರೆ ಸತ್ಯಂ ಬ್ರಹ್ಮ, ಜ್ಞಾನಂ ಬ್ರಹ್ಮ, ಅನಂತಂ ಬ್ರಹ್ಮ—ಎಂದು ಅರ್ಥವನ್ನು ಮಾಡಿಕೊಳ್ಳಬೇಕು. ಪರಬ್ರಹ್ಮವು ಸತ್ಯವೂ ಜ್ಞಾನವೂ ಅನಂತವೂ ಆಗಿರುತ್ತದೆ. ಇಂಥ ಬ್ರಹ್ಮವನ್ನು ತನ್ನ ಸ್ವರೂಪವೆಂದು ತಿಳಿಯಬೇಕು. ಸತ್ಯವೆಂದರೆ ಅವಿಕ್ರಿಯವೆಂದೂ, ಜ್ಞಾನವೆಂದರೆ ಅಚೇತನವಲ್ಲವೆಂದೂ, ಅನಂತ ಎಂದರೆ ದೇಶಕಾಲವಸ್ತುಗಳಿಂದ ಪರಿಚ್ಛಿನ್ನವಲ್ಲವೆಂದೂ ತಿಳಿಯಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಮಾಯಾವಿದೂರಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಮಾಯಯಾ ದೃಶ್ಯತೇ ವಿಶ್ವಂ ಸ್ಮಾತ್ಮಭಿನ್ನಂ ಚರಾಚರಮ್।<br/>ಮಾಯಾತೀತಂ ಮಹಾತ್ಮಾನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೬</strong></div>
  <div>
    <p><strong><span class="en">311.</span></strong> ಮಾಯೆಯ ಪ್ರಭಾವವಿದು</p>
  </div>
  <div>ಅಂತರಸ್ಮಿನ್ನಿಮೇ ಲೋಕಾಃ ಅಂತರ್ವಿಶ್ವಮಿದಂ ಜಗತ್।<br/>ಬಹಿರ್ವನ್ಮಾಯಯಾಽಽಭಾತಿ ದರ್ಪಣೇ ಪ್ರತಿಬಿಂಬವತ್॥</div>
  <div>
    <p>ಮಾನಸೋಲ್ಲಾಸ ೧-೮</p>
    <p><strong>ಅನ್ವಯಾರ್ಥ</strong>: <strong>ಅಸ್ಮಿನ್</strong> = ಈ ಪರಮಾತ್ಮನಲ್ಲಿ, <strong>ಅಂತಃ</strong> = ತನ್ನೊಳಗೆ, <strong>ಇಮೇ ಲೋಕಾಃ</strong> = ಈ ಲೋಕಗಳು, <strong>ಅಂತಃ</strong> = ಇವನೊಳಗೇ, <strong>ಇದಂ</strong> = ಈ, <strong>ವಿಶ್ವಂ</strong> = ಎಲ್ಲಾ , <strong>ಜಗತ್</strong> = ಜಗತ್ತೂ ಅಡಕವಾಗಿದೆ. <strong>ದರ್ಪಣೇ</strong> = ಕನ್ನಡಿಯಲ್ಲಿ, <strong>ಪ್ರತಿಬಿಂಬವತ್</strong> = ಪ್ರತಿಬಿಂಬದಂತೆ, <strong>ಮಾಯಯಾ</strong> = ಮಾಯೆಯಿಂದ, <strong>ಬಹಿರ್ವತ್</strong> = ಹೊರಗಿರುವಂತೆ, <strong>ಆಭಾತಿ</strong> = ತೋರುತ್ತಿದೆ.</p>
    <p><strong>ಭಾವಾರ್ಥ</strong>: ಈ ಸಮಸ್ತ ಪ್ರಪಂಚವು ಆತ್ಮನೊಳಗೇ ಅಡಕವಾಗಿರುತ್ತದೆ. ಆದರೆ ಹೊರಗಡೆಯಲ್ಲಿ ಸತ್ಯವಾಗಿರುವಂತೆ ಮಾಯೆಯಿಂದ ತೋರುತ್ತಿದೆ. ಕನ್ನಡಿಯಲ್ಲಿ ಪ್ರತಿಬಿಂಬವು ತೋರುತ್ತಿರುವಂತೆ.</p>
    <p><strong>ವಿವರಣೆ</strong>: ಈ ಪ್ರಪಂಚವೆಲ್ಲವೂ ಪರಮಾತ್ಮನಿಂದಲೇ ಉಂಟಾಗಿ ಅವನಲ್ಲಿಯೇ ಇದ್ದು ಅವನಲ್ಲಿಯೇ ಲಯಗೊಳ್ಳುತ್ತಿದೆ. ಪರಮಾತ್ಮನನ್ನು ಬಿಟ್ಟು ಈ ವಿಶ್ವವೆಂಬುದು ನಿಜವಾಗಿ ಇಲ್ಲವೇ ಇಲ್ಲ. ಆದರೂ ನಮಗೆ ಪ್ರತ್ಯಕ್ಷಪ್ರಮಾಣಕ್ಕೆ ಗೋಚರವಾಗಿ ಈ ವಿಶ್ವವು ತೋರುತ್ತಿದೆಯಲ್ಲಾ? ಎಂದರೆ ಮಾಯೆಯಿಂದ ತೋರುತ್ತಿದೆ. ಕನ್ನಡಿಯೊಳಗೇ ತೋರುವ ಪ್ರತಿಬಿಂಬದಂತೆ ಈ ಪ್ರಪಂಚವು ತನ್ನೊಳಗೇ ತೋರಿ ಅಡಗುತ್ತಿದೆ. ನಿಜವಾಗಿ ವಿಚಾರಮಾಡಿದರೆ ಈ ಜಗವೆಲ್ಲವೂ ಪರಮಾತ್ಮನೇ ಆಗಿರುತ್ತದೆ. ಪರಮಾತ್ಮನೇ ಅವಿದ್ಯೆಯಿಂದ ಜಗತ್ತಾಗಿ ತೋರುತ್ತಿದ್ದಾನೆ. ಮಾಯಾವಿಯು ತನ್ನ ಮಾಯೆಯಿಂದ ಅನೇಕ ಪದಾರ್ಥಗಳನ್ನು ಸೃಷ್ಟಿಸುವಂತೆಯೇ ಮಹಾಮಾಯಾವಿಯಾದ ಪರಮಾತ್ಮನೂ ಈ ಜಗತ್ತನ್ನು ಸೃಷ್ಟಿಸಿರುತ್ತಾನೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸ್ವತಂತ್ರಬ್ರಹ್ಮವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸತ್ಯಾದೀನಾಂ ಲಕ್ಷಣಾನಾಂ ಬ್ರಹ್ಮೈವ ಪರಮಾ ಗತಿಃ।<br/>ಸತ್ಯಬ್ರಹ್ಮಾತ್ಮಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೭</strong></div>
  <div>
    <p><strong><span class="en">312.</span></strong> ಸತ್ಯಾದಿಗಳು ಬ್ರಹ್ಮಾಧೀನವೇ</p>
  </div>
  <div>ಸತ್ಯಾದಯಃ ಪರಾರ್ಥತ್ವಾತ್ ಇತರೇತರನಿಃಸ್ಪೃಹಾಃ।<br/>ಏಕೈಕಸ್ತ್ವತ ಏವೈಷಾ ವಿಶೇಷ್ಯಾರ್ಥೇನ ಬಧ್ಯತೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೫೫</p>
    <p><strong>ಅನ್ವಯಾರ್ಥ</strong>: <strong>ಸತ್ಯಾದಯಃ</strong> = ಸತ್ಯಂ ಜ್ಞಾನಂ ಅನಂತಂ ಎಂಬ ಈ ಶಬ್ದಗಳು, <strong>ಇತರೇತರ ನಿಃಸ್ಪೃಹಾಃ</strong> = ಪರಸ್ಪರವಾಗಿ ವಿಶೇಷ್ಯ ವಿಶೇಷಣಗಳಾಗಿರುವುದಿಲ್ಲ. ಏಕೆಂದರೆ, <strong>ಪರಾರ್ಥತ್ವಾತ್</strong> = ಈ ಮೂರೂ ಶಬ್ದಗಳು ತಮಗಿಂತ ಬೇರೆಯಾದ ಬ್ರಹ್ಮಶಬ್ದಕ್ಕೆ ವಿಶೇಷಣಗಳಾಗಿರುತ್ತವೆ. <strong>ಅತಃ ಏವ</strong> = ಆದ್ದರಿಂದಲೇ, <strong>ಏಕೈಕಃ ತು</strong> = ಈ ಮೂರರಲ್ಲಿ ಒಂದೊಂದೂ ಶಬ್ದವು, <strong>ವಿಶೇಷ್ಯಾರ್ಥೇನ</strong> = ವಿಶೇಷ್ಯವಾದ ಬ್ರಹ್ಮದೊಡನೆಯೇ, <strong>ಬಧ್ಯತೇ</strong> = ಸಂಬಂಧವುಳ್ಳದ್ದಾಗಿರುತ್ತದೆ.</p>
    <p><strong>ಭಾವಾರ್ಥ</strong>: <strong>ಸತ್ಯಂ ಜ್ಞಾನಂ ಅನಂತಂ</strong>—ಎಂಬ ಈ ಮೂರು ಪದಗಳೂ ತಮ್ಮೊಳಗೇ ಒಂದಕ್ಕೊಂದು ವಿಶೇಷ್ಯ ವಿಶೇಷಣ ಭಾವದಿಂದ ಇರುವುದಿಲ್ಲ. ಮತ್ತೇನೆಂದರೆ, ಈ ಮೂರೂ ಪದಗಳು ಬ್ರಹ್ಮಕ್ಕೇ ಸಂಬಂಧಪಟ್ಟವುಗಳಾಗಿರುತ್ತವೆ.</p>
    <p><strong>ವಿವರಣೆ</strong>: <strong>ಸತ್ಯಂ ಜ್ಞಾನಂ ಅನಂತಂ</strong>—ಎನ್ನುವಾಗ ಸತ್ಯಂ ಜ್ಞಾನಂ ಅನಂತಂ ಈ ಮೂರು ಪದಗಳಲ್ಲಿ ಪರಸ್ಪರ ವಿಶೇಷ್ಯ ವಿಶೇಷಣ ಭಾವವಿರುವುದಿಲ್ಲ. ಹೇಗೆಂದರೆ: ಸತ್ಯಂ ಜ್ಞಾನಂ, ಜ್ಞಾನಂ ಅನಂತಂ, ಅನಂತಂ ಸತ್ಯಂ—ಎಂದು ಅರ್ಥವನ್ನು ಮಾಡಿಕೊಳ್ಳಬಾರದು. ಏಕೆಂದರೆ ಈ ಮೂರೂ ಪದಗಳು ತಾವುಗಳು ಸ್ವತಂತ್ರವಲ್ಲ. <strong>ಬ್ರಹ್ಮ</strong> ಪದಕ್ಕೆ ವಿಶೇಷಣಗಳಾಗಿರುತ್ತವೆ. ಬ್ರಹ್ಮವನ್ನೇ ಈ ಮೂರೂ ಪದಗಳು ತಿಳಿಸುತ್ತಿವೆ ಎಂದರ್ಥ. ಸತ್ಯಂ ಬ್ರಹ್ಮ, ಸತ್ಯಂ ಜ್ಞಾನಂ ಬ್ರಹ್ಮ, ಸತ್ಯಂ ಜ್ಞಾನಂ ಅನಂತಂ ಬ್ರಹ್ಮ—ಎಂದು ಅರ್ಥಮಾಡಿಕೊಳ್ಳಬೇಕು. ಬ್ರಹ್ಮವೆಂಬ ವಿಶೇಷ್ಯಕ್ಕೆ ಸತ್ಯಾದಿತ್ರಯಗಳು ವಿಶೇಷಣಗಳಾಗಿವೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಪ್ರತ್ಯಕ್ ಸ್ಥವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸತ್ಯಜ್ಞಾನಾನಂತರೂಪಂ ಸರ್ವಪ್ರತ್ಯಕ್ ಸ್ವರೂಪಿಣಮ್।<br/>ಪ್ರತ್ಯಕ್ಸ್ಥಬ್ರಹ್ಮನಿಷ್ಠಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೮</strong></div>
  <div>
    <p><strong><span class="en">313.</span></strong> ಬ್ರಹ್ಮವು ನಮ್ಮೊಳಗೇ ಇದೆ</p>
  </div>
  <div>ತಸ್ಮಾದಾಸನ್ನಕರ್ತೃತ್ವತಿಮಿರೋಽಯಮವಿದ್ಯಯಾ।<br/>ಸತ್ಯಾದಿಲಕ್ಷಣಂ ಬ್ರಹ್ಮ ಪ್ರತ್ಯಕ್ ಸ್ಥಮಪಿ ನೇಕ್ಷತೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೧೦೫</p>
    <p><strong>ಅನ್ವಯಾರ್ಥ</strong>: <strong>ತಸ್ಮಾತ್</strong> = ಆದ್ದರಿಂದ, <strong>ಅಯಂ</strong> = ಈ ಜೀವನು, <strong>ಅವಿದ್ಯಯಾ</strong> = ಅವಿದ್ಯೆಯಿಂದ, <strong>ಆಸನ್ನಕರ್ತೃತ್ವತಿಮಿರಃ</strong> = ಕಲ್ಪಿಸಿಕೊಂಡಿರುವ ಕರ್ತೃತ್ವವೆಂಬ ದೋಷವುಳ್ಳವನಾಗಿ, <strong>ಸತ್ಯಾದಿಲಕ್ಷಣಂ</strong> = ಸತ್ಯಜ್ಞಾನಾನಂತ ರೂಪವಾದ, <strong>ಬ್ರಹ್ಮ</strong> = ಬ್ರಹ್ಮವನ್ನು, <strong>ಪ್ರತ್ಯಕ್ ಸ್ಥಂ ಅಪಿ</strong> = ತನ್ನೊಳಗೇ ಇದ್ದರೂ, <strong>ನ ಈಕ್ಷತೇ</strong> = ಅವಿದ್ಯೆಯಿಂದ ಕಾಣಲಾಗುತ್ತಿಲ್ಲ.</p>
    <p><strong>ಭಾವಾರ್ಥ</strong>: ಸತ್ಯಜ್ಞಾನಾನಂತಸ್ವರೂಪವಾಗಿರುವ ಪರಬ್ರಹ್ಮವು ತನ್ನೊಳಗೇ ಇದ್ದರೂ, ತಾನೇ ಆಗಿದ್ದರೂ, ಜೀವನು ತನ್ನ ಅವಿದ್ಯಾದೋಷದಿಂದ ಇದನ್ನು ಕಾಣಲಾಗುತ್ತಿಲ್ಲ.</p>
    <p><strong>ವಿವರಣೆ</strong>: ಪರಬ್ರಹ್ಮವು ಸಾಕಾರವಾದ ಸೋಪಾಧಿಕವಾದ ಒಂದು ವಸ್ತುವೂ ಅಲ್ಲ , ಒಬ್ಬ ದೇವತೆಯೂ ಅಲ್ಲ. ಬ್ರಹ್ಮವು ನಮ್ಮೆಲ್ಲರ ಪ್ರತ್ಯಗಾತ್ಮನೇ ಆಗಿರುತ್ತದೆ. ಬ್ರಹ್ಮವು ಸತ್ಯವೂ ಜ್ಞಾನವೂ ಅನಂತವೂ ಆಗಿರುತ್ತದೆ. ಯಾವ ಸಂಸಾರದ ಧರ್ಮಗಳೂ ಇಲ್ಲದಿರುವ ಸ್ವರೂಪವೇ ಬ್ರಹ್ಮವು. ಹೀಗಿದ್ದರೂ ಈ ಪರಬ್ರಹ್ಮವನ್ನು ತನ್ನ ನಿಜಸ್ವರೂಪವೆಂದು ಸಾಧಕರು ತಿಳಿಯದಿರುವುದಕ್ಕೆ ಅವಿದ್ಯೆಯೇ ಕಾರಣವು. ಅವಿದ್ಯೆಯಿಂದ ತನ್ನನ್ನು ಸಂಸಾರಿಯೆಂದೂ ಕರ್ತೃ ಭೋಕ್ತೃ ಸ್ವರೂಪನೆಂದೂ ತಿಳಿದಿರುವುದರಿಂದ ಆತ್ಮನ ಸ್ವರೂಪವು ತಿಳಿಯದಾಗಿದೆ. ವೇದಾಂತಗಳ ಸಂದೇಶಗಳನ್ನು ಸದ್ಗುರುಗಳಿಂದ ಸರಿಯಾಗಿ ಶ್ರವಣಮಾಡಿದಾಗ ತನ್ನ ಸ್ವರೂಪವು ತಿಳಿಯುತ್ತದೆ. ಪರಬ್ರಹ್ಮವು ತನ್ನೊಳಗೇ ಇದೆಯೆಂಬುದರ ರಹಸ್ಯವನ್ನು ಸಾಧಕನು ತಿಳಿಯಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಜ್ಞಾನಸುನಿಶ್ಚಯವತೇ ಶ್ರೀಸುರೇಶ್ವರಾಯ ನಮಃ॥</div>
  <div>ಆತ್ಮಾಜ್ಞಾನಾತ್ ಭವೇತ್ ಭ್ರಾಂತಿಃ ಆತ್ಮಜ್ಞಾನಾತ್ ಸುನಿಶ್ಚಯಃ।<br/>ಆತ್ಮಜ್ಞಾನೇನ ಸಂಪೂರ್ಣಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೯</strong></div>
  <div>
    <p><strong><span class="en">314.</span></strong> ಜ್ಞಾನಾಭಾವದಿಂದ ಭ್ರಾಂತಿಜ್ಞಾನ</p>
  </div>
  <div>ಯದಜ್ಞಾನಾತ್ ಪ್ರವೃತ್ತಿರ್ಯಾ ತಜ್ಜ್ಞಾನಾತ್ ಸಾ ಕುತೋ ಭವೇತ್।<br/>ತಸ್ಮಾತ್ ಸರ್ವಪ್ರವೃತ್ತೀನಾಮಲಂ ವಿದ್ಯೋಪಶಾಂತಯೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಶೀಕ್ಷಾವಲ್ಲೀ ೮</p>
    <p><strong>ಅನ್ವಯಾರ್ಥ</strong> : <strong>ಯದಜ್ಞಾನಾತ್</strong> = ಯಾವ ಆತ್ಮನ ಜ್ಞಾನವಿಲ್ಲದ್ದರಿಂದ, <strong>ಯಾ</strong> = ಯಾವ, <strong>ಪ್ರವೃತ್ತಿಃ</strong> = ಪ್ರವೃತ್ತಿಯು ತೋರುತ್ತಿದೆಯೋ, <strong>ತಜ್ಜ್ಞಾನಾತ್</strong> = ಅಂಥ ಆತ್ಮನ ಜ್ಞಾನವಾದ ಮೇಲೆ, <strong>ಸಾ</strong> = ಆ ಪ್ರವೃತ್ತಿಯು, <strong>ಕುತಃ</strong> = ಹೇಗೆತಾನೇ, ಎಲ್ಲಿಂದ ತಾನೆ, <strong>ಭವೇತ್</strong> = ಉಂಟಾದೀತು? <strong>ತಸ್ಮಾತ್</strong> = ಆದ್ದರಿಂದ, <strong>ಸರ್ವಪ್ರವೃತ್ತೀನಾಂ</strong> = ಎಲ್ಲ ಕರ್ಮಗಳೂ, <strong>ಉಪಶಾಂತಯೇ</strong> = ನಿವೃತ್ತಿಯಾಗಬೇಕಾದರೆ, <strong>ವಿದ್ಯಾ</strong> = ಬ್ರಹ್ಮಾತ್ಮಜ್ಞಾನವೊಂದೇ, <strong>ಅಲಂ</strong> = ಸಾಕಾಗಿದೆ.</p>
    <p><strong>ಭಾವಾರ್ಥ</strong>: ಆತ್ಮನ ಅಜ್ಞಾನದಿಂದ ಕರ್ಮಗಳು, ಎಂದಮೇಲೆ ಆತ್ಮನ ಜ್ಞಾನದಿಂದ ಕರ್ಮಗಳು ತೊಲಗಲೇಬೇಕಲ್ಲವೆ? ಆದ್ದರಿಂದ ಆತ್ಮವಿದ್ಯೆಯುಂಟಾದರೆ, ಅವಿದ್ಯೆಯು ನಿವೃತ್ತಿಯಾದರೆ, ಎಲ್ಲ ಕರ್ಮಗಳೂ ತಾವೇ ತಾವಾಗಿ ನಿವೃತ್ತವಾಗಿಬಿಡುತ್ತವೆ.</p>
    <p><strong>ವಿವರಣೆ</strong>: ಪ್ರವೃತ್ತಿಯೆಂದರೆ ಕರ್ಮಗಳು. ಕರ್ಮಗಳನ್ನು ಮಾಡುವುದೆಂಬುದು ಅಷ್ಟೇನೂ ಸುಲಭವಲ್ಲ. ಆದರೂ ಏಕೆ ಜನಗಳು ಕರ್ಮಗಳಲ್ಲಿ ಪ್ರವೃತ್ತರಾಗುತ್ತಾರೆ? ಎಂದರೆ, ಅವಿದ್ಯೆಯಿಂದ. ಆತ್ಮನ ಅಜ್ಞಾನದಿಂದಲೇ ಕರ್ಮಪ್ರವೃತ್ತಿ ಎಂದಾದರೆ, ಪ್ರತ್ಯಗಾತ್ಮನ ಜ್ಞಾನ ದಿಂದ ಕರ್ಮನಿವೃತ್ತಿ ಎಂದಾಯಿತಲ್ಲವೆ? ಆತ್ಮಜ್ಞಾನದಿಂದ ಕರ್ಮಗಳೆಲ್ಲವೂ ಬೂದಿಯಾಗಿಬಿಡುತ್ತವೆ ಎಂದರ್ಥ. ಆತ್ಮನು ನಿಜವಾಗಿ ಅಕರ್ತೃವೂ ಅಭೋಕ್ತೃವೂ ಆಗಿದ್ದಾನೆ—ಎಂಬುದು ಅನುಭವಕ್ಕೆ ಬಂದುಬಿಟ್ಟರೆ ಇನ್ನು ಕರ್ಮಗಳಿಗೆ ಅವಕಾಶವೆಲ್ಲಿರುತ್ತದೆ? ಹೀಗಾಗಿ ಅಜ್ಞಾನದಿಂದ ಕರ್ಮಪ್ರವೃತ್ತಿ , ಜ್ಞಾನದಿಂದ ಕರ್ಮನಿವೃತ್ತಿ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಗುಹಾಬ್ರಹ್ಮವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ರಜಸ್ತಮೋವಿನಿರ್ಮುಕ್ತಂ ಕಾಮಕ್ರೋಧಾದಿವರ್ಜಿತಮ್।<br/>ಸದಾ ಸದ್ ವೃತ್ತಿಸಂಪನ್ನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧೦</strong></div>
  <div>
    <p><strong><span class="en">315.</span></strong> ಮನಸ್ಸಿನಿಂದಲೇ ತಿಳಿಯಬೇಕು</p>
  </div>
  <div>ತಮೋರಜೋವಿನಿರ್ಮುಕ್ತಂ ಸದ್ ವೃತ್ತ್ಯಾ ಚೋಪಲಭ್ಯತೇ।<br/>ಬ್ರಹ್ಮಾತೋ ನಿಹಿತಂ ಬುದ್ಧೌ ಮನಸೈವೇತಿ ಚ ಶ್ರುತಿಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೧೦೮</p>
    <p><strong>ಅನ್ವಯಾರ್ಥ</strong>: <strong>ಬ್ರಹ್ಮ</strong> = ಪರಬ್ರಹ್ಮವು, <strong>ತಮೋರಜೋವಿನಿರ್ಮುಕ್ತಂ</strong> = ತಮೋಗುಣ ರಜೋಗುಣಗಳಿಂದ ದೂರವಾಗಿದ್ದು, <strong>ಸದ್ ವೃತ್ತ್ಯಾ</strong> = ಸಾತ್ತ್ವಿಕ ವೃತ್ತಿಯುಳ್ಳ ಮನಸ್ಸಿನಿಂದ, <strong>ಉಪಲಭ್ಯತೇ</strong> = ಅರಿಯಲ್ಪಡುತ್ತದೆ. <strong>ಅತಃ</strong> = ಆದ್ದರಿಂದಲೇ, <strong>ನಿಹಿತಂ ಬುದ್ಧೌ</strong> = <strong>ನಿಹಿತಂ ಗುಹಾಯಾಂ</strong> ಎಂದೂ, <strong>ಮನಸಾ ಏವ ಇತಿ</strong> = <strong>ಮನಸೈವೇದಮಾಪ್ತವ್ಯಂ</strong> ಎಂದೂ, <strong>ಶ್ರುತಿಃ</strong> = ಶ್ರುತಿಯು ಹೇಳುತ್ತಿದೆ.</p>
    <p><strong>ಭಾವಾರ್ಥ</strong>: ಸಾತ್ತ್ವಿಕ ಸ್ವಭಾವದ ಮನಸ್ಸಿನಿಂದ ಬ್ರಹ್ಮವನ್ನು ತನ್ನೊಳಗೇ ಕಾಣಬಹುದು ಎಂಬ ಉದ್ದೇಶದಿಂದ ಶ್ರುತಿಯು <strong>ಯೋ ವೇದ ನಿಹಿತಂ ಗುಹಾಯಾಂ</strong> ಎಂದೂ <strong>ಮನಸೈವೇದಮಾಪ್ತವ್ಯಂ</strong> ಎಂದೂ ಹೇಳುತ್ತಿದೆ.</p>
    <p><strong>ವಿವರಣೆ</strong>: ತಮೋಗುಣ ಹಾಗೂ ರಜೋಗುಣಗಳೇ ಮನಸ್ಸಿನ ದೋಷಗಳು. ಸಾಧಕರು ಈ ದೋಷಗಳನ್ನು ಕಳೆದುಕೊಂಡು ಮನಸ್ಸನ್ನು ಸಾತ್ತ್ವಿಕವನ್ನಾಗಿ ಮಾಡಿಕೊಳ್ಳಬೇಕು. ಶುದ್ಧವಾದ ಹಾಗೂ ಸೂಕ್ಷ್ಮವಾದ ಮತ್ತು ಸಾತ್ತ್ವಿಕವಾದ ಮನಸ್ಸಿನಿಂದ ಬ್ರಹ್ಮವನ್ನು ತನ್ನೊಳಗೇ ಮುಮುಕ್ಷುಗಳು ಕಾಣುತ್ತಾರೆ—ಎಂದು ತಿಳಿಸುವುದಕ್ಕಾಗಿ ಶ್ರುತಿಯಲ್ಲಿ <strong>ಯೋ ವೇದ ನಿಹಿತಂ</strong> <strong>ಗುಹಾಯಾಂ</strong> ಎಂದೂ <strong>ಮನಸೈವೇದಮಾಪ್ತವ್ಯಂ</strong> ಎಂದೂ ತಿಳಿಸಿರುತ್ತದೆಯೇ ಹೊರತು ಮನಸ್ಸಿಗೆ ವಿಷಯವಾಗಿದೆ ಎಂದಭಿಪ್ರಾಯದಿಂದಲ್ಲ. ಮನಸ್ಸಿಗೂ ಮನಸ್ಸಾಗಿರುವ ಆತ್ಮನನ್ನು ಶುದ್ಧವಾದ ಮನಸ್ಸಿನಿಂದಲೇ ತಿಳಿಯಬೇಕು. ಮನಸ್ಸನ್ನೇ ಬೆಳಗುತ್ತಿರುವ ಆತ್ಮನನ್ನು ಶುದ್ಧಮನಸ್ಸಿನಿಂದಲೇ ಅರಿಯಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಶುದ್ಧಬ್ರಹ್ಮವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ನಾಮರೂಪಕ್ರಿಯಾಧರ್ಮಾಃ ನ ವಿದ್ಯಂತೇ ಪರಾತ್ಮನಿ।<br/>ನಾಮರೂಪಾದಿದೂರಸ್ಥಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧೧</strong></div>
  <div>
    <p><strong><span class="en">316.</span></strong> ನಾಮರೂಪಗಳು ಬ್ರಹ್ಮಕ್ಕಿಲ್ಲ</p>
  </div>
  <div>ಅಂತರಾ ನಾಮರೂಪೇ ಯೇ ಬ್ರಹ್ಮಬಾಹ್ಯೇ ತಯೋರ್ಹಿ ತತ್।<br/>ನ ಸ್ತೋ ಬ್ರಹ್ಮಣಿ ತೇ ಭಾನೌ ಉದಯಾಸ್ತಮಯಾವಿವ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೫೭೯</p>
    <p><strong>ಅನ್ವಯಾರ್ಥ</strong>: <strong>ಯೇ</strong> = ಯಾವ, <strong>ನಾಮರೂಪೇ</strong> = ನಾಮರೂಪಗಳು, <strong>ಬ್ರಹ್ಮಬಾಹ್ಯೇ</strong> = ಬ್ರಹ್ಮಕ್ಕಿಂತ ಭಿನ್ನವಾಗಿವೆಯೋ, <strong>ತಯೋಃ</strong> = ಆ ನಾಮರೂಪಗಳಿಗಿಂತ, <strong>ತತ್</strong> = ಆ ಬ್ರಹ್ಮವೂ, <strong>ಅಂತರಾ</strong> = ವಿಲಕ್ಷಣವಾಗಿಯೇ ಇದೆಯಲ್ಲವೆ? ಆದ್ದರಿಂದ, <strong>ತೇ</strong> = ಆ ನಾಮರೂಪಗಳು, <strong>ಬ್ರಹ್ಮಣಿ</strong> = ಬ್ರಹ್ಮದಲ್ಲಿ, <strong>ನ ಸ್ತಃ</strong> = ಇರುವುದಿಲ್ಲ; <strong>ಭಾನೌ</strong> = ಸೂರ್ಯನಲ್ಲಿ, <strong>ಉದಯಾಸ್ತಮಯೌ ಇವ</strong> = ಉದಯ ಅಸ್ತಮಾನಗಳು ಇಲ್ಲದಿರುವಂತೆ.</p>
    <p><strong>ಭಾವಾರ್ಥ</strong>: ನಾಮರೂಪಗಳು ಪರಬ್ರಹ್ಮದಲ್ಲಿ ಇಲ್ಲವೇ ಇಲ್ಲ. ಸೂರ್ಯನಲ್ಲಿ ಉದಯ ಅಸ್ತಮಾನಗಳು ಇಲ್ಲದಿರುವಂತೆ.</p>
    <p><strong>ವಿವರಣೆ</strong>: ನಾಮರೂಪಗಳು ಇಡೀ ವಿಶ್ವವನ್ನೇ ವ್ಯಾಪಿಸಿರುತ್ತವೆ. ನಾಮರೂಪಗಳಿಲ್ಲದ ವಸ್ತುಗಳೇ ಇಲ್ಲ ಎನ್ನಬಹುದು. ಆದರೆ ನೆನಪಿರಲಿ, ಈ ನಾಮರೂಪಗಳ ಸಂಬಂಧವು ಪರಬ್ರಹ್ಮಕ್ಕೆ ಇರುವುದಿಲ್ಲ. ವ್ಯಾಕೃತಪ್ರಪಂಚದಲ್ಲಿ ನಾಮರೂಪಗಳಿರುತ್ತವೆ. ಬ್ರಹ್ಮವು ವ್ಯಾಕೃತಪ್ರಪಂಚಕ್ಕಿಂತ ಅತ್ಯಂತ ವಿಲಕ್ಷಣವಾಗಿರುತ್ತದೆ. ಅವಿದ್ಯೆಯಿಂದಲೇ ಪರಮಾತ್ಮನಲ್ಲಿ ನಾಮರೂಪಗಳು ಇರುವಂತೆ ತೋರುತ್ತಿವೆಯೇ ಹೊರತು, ನಿಜವಾಗಿ ಆತ್ಮನಲ್ಲಿ ಇಲ್ಲ. ಸೂರ್ಯನಿಗೆ ಉದಯವಾಗಲೀ ಅಸ್ತಮಾನವಾಗಲೀ ಇಲ್ಲದಿರುವಂತೆ. ಭೂಮಿಯ ದೃಷ್ಟಿಯಿಂದ ಸೂರ್ಯನಿಗೆ ಉದಯಾಸ್ತಮಾನಗಳಿರುವಂತೆ ತೋರುತ್ತಿರುವಂತೆಯೇ ಅವಿದ್ಯೆಯಿಂದ ಆತ್ಮನಲ್ಲಿ ನಾಮರೂಪಗಳು ತೋರುತ್ತಿವೆ. ಪರಮಾರ್ಥದೃಷ್ಟಿಯಿಂದ ಆತ್ಮನಲ್ಲಿ ನಾಮರೂಪಗಳಿಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸತ್ಯಸ್ವರೂಪವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸತ್ಯಂ ನಾಮ ನಿರಾಕಾರಂ ನಿರ್ವಿಕಾರಂ ನಿರಂಜನಮ್।<br/>ನಿರ್ವಿಕಾರಬ್ರಹ್ಮನಿಷ್ಠಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧೨</strong></div>
  <div>
    <p><strong><span class="en">317.</span></strong> ಸತ್ಯದ ಲಕ್ಷಣವಿದು</p>
  </div>
  <div>ಸಕೃತ್ಪ್ರಮಿತರೂಪಾದ್ ಯದ್ರೂಪಮನ್ಯತ್ ಕದಾಚನ।<br/>ನೈವ ಪ್ರಪದ್ಯತೇ ಸತ್ಯಂ ತಸ್ಮಾತ್ ಕಾರ್ಯವಿಲಕ್ಷಣಮ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೫೬</p>
    <p><strong>ಅನ್ವಯಾರ್ಥ</strong> : <strong>ಯತ್</strong> = ಯಾವ ವಸ್ತುವು, <strong>ಸಕೃತ್</strong> = ಒಮ್ಮೆ, <strong>ಪ್ರಮಿತರೂಪಾತ್</strong> = ನಿಶ್ಚಿತವಾದ ತನ್ನ ಸ್ವರೂಪಕ್ಕಿಂತ, <strong>ಅನ್ಯತ್</strong> = ಬೇರೆಯಾದ, <strong>ರೂಪಂ</strong> = ರೂಪವನ್ನು, <strong>ಕದಾಚನ</strong> = ಎಂದೆಂದಿಗೂ, <strong>ನೈವ ಪ್ರಪದ್ಯತೇ</strong> = ಹೊಂದುವುದೇ ಇಲ್ಲವೋ, ಅದು <strong>ಸತ್ಯಂ</strong> = ಸತ್ಯವೆಂದಾಗುತ್ತದೆ. <strong>ತಸ್ಮಾತ್</strong> = ಆದ್ದರಿಂದ, ಸತ್ಯಂ ಎಂದರೆ, <strong>ಕಾರ್ಯ ವಿಲಕ್ಷಣಮ್</strong> = ಪರಬ್ರಹ್ಮವು ಕಾರ್ಯಕ್ಕಿಂತ ವಿಲಕ್ಷಣವಾದದ್ದು , ಅಂದರೆ, ಕಾರಣವು—ಎಂದು ತಿಳಿಯಬೇಕು.</p>
    <p><strong>ಭಾವಾರ್ಥ</strong>: <strong>ಸತ್ಯಂ ಜ್ಞಾನಂ ಅನಂತಂ ಬ್ರಹ್ಮ</strong>—ಎಂಬಲ್ಲಿ ಬ್ರಹ್ಮವನ್ನು ಸತ್ಯವೆಂದೂ ಜ್ಞಾನವೆಂದೂ ಅನಂತವೆಂದೂ ಕರೆದಿರುತ್ತದೆ. ಇಲ್ಲಿ ಸತ್ಯವೆಂದರೆ ಏನರ್ಥ? ತನ್ನ ನಿಜಸ್ವರೂಪವನ್ನು ಬದಲಾಯಿಸಿಕೊಳ್ಳದೇ ಯಾವಾಗಲೂ ಒಂದೇ ರೂಪದಿಂದ, ಅವಿಕ್ರಿಯವಾಗಿ ಇರುವುದಕ್ಕೆ <strong>ಸತ್ಯಂ</strong> ಎಂದು ಹೆಸರು. <strong>ಸತ್ಯ</strong> ಎಂದರೆ ಕಾರಣ ಎಂದರ್ಥ. ಬ್ರಹ್ಮವು ಕಾರ್ಯವಲ್ಲ—ಎಂದರ್ಥ.</p>
    <p><strong>ವಿವರಣೆ</strong>: ಈ ಪ್ರಕೃತಮಂತ್ರದಲ್ಲಿ <strong>ಸತ್ಯಂ ಬ್ರಹ್ಮ</strong> ಎಂದಿರುವಾಗ <strong>ಸತ್ಯ</strong> ಎಂದರೆ ಕಾರಣ ಎಂದರ್ಥ. ಒಮ್ಮೆ <strong>ಇದಮಿತ್ಥಂ</strong> ಎಂದು ನಿಶ್ಚಿತವಾದ ಬಳಿಕ ಆ ತನ್ನ ಸ್ವರೂಪವನ್ನು ಯಾವುದು ಬದಲಾವಣೆಮಾಡಿಕೊಳ್ಳುವುದಿಲ್ಲವೋ ಅದಕ್ಕೆ ಸತ್ಯ ಎಂದು ಹೆಸರು. ಅದೇ ಕಾರಣ. ಅಂತೂ ಬ್ರಹ್ಮವು <strong>ಸತ್ಯ</strong> ಎಂದರೆ <strong>ಕಾರಣ</strong> ಎಂದರ್ಥವನ್ನು ಮಾಡಿಕೊಳ್ಳಬೇಕು ಎಂದರ್ಥ. ನಾಮರೂಪಾತ್ಮಕವಾದ ದ್ವೈತಪ್ರಪಂಚಕ್ಕೆ ಪರಬ್ರಹ್ಮವೇ ಅಭಿನ್ನನಿಮಿತ್ತೋಪಾದಾನಕಾರಣವಾಗಿರುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಜಗದಾಸ್ಪದನಿಷ್ಠಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಬ್ರಹ್ಮೈವ ತ್ವಾಸ್ಪದಂ ಸರ್ವಜಗತೋ ಕಲ್ಪಿತಸ್ಯ ಹಿ।<br/>ಆಸ್ಪದಬ್ರಹ್ಮತತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧೩</strong></div>
  <div>
    <p><strong><span class="en">318.</span></strong> ಬ್ರಹ್ಮವೇ ಆಸ್ಪದವು</p>
  </div>
  <div>ಪರಮಾರ್ಥಮನಾಲಿಂಗ್ಯ ನ ದೃಷ್ಟಂ ವಿತಥಂ ಕ್ವಚಿತ್।<br/>ತಸ್ಮಾದ್ವಾ ವಿತಥಂ ಸರ್ವಂ ಪರಮಾರ್ಥೈಕನಿಷ್ಠಿತಮ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೬೪</p>
    <p><strong>ಅನ್ವಯಾರ್ಥ</strong>: <strong>ಪರಮಾರ್ಥಂ</strong> = ಪರಮಾರ್ಥವಸ್ತುವನ್ನು, <strong>ಅನಾಲಿಂಗ್ಯ</strong> = ಆಶ್ರಯಿಸದೇ, <strong>ಕ್ವಚಿತ್</strong> = ಎಲ್ಲಿಯೂ, <strong>ವಿತಥಂ</strong> = ಸುಳ್ಳಾದ ವಸ್ತುವು, <strong>ನ</strong> <strong>ದೃಷ್ಟಂ</strong> = ಲೋಕದಲ್ಲಿ ಕಂಡಿರುವುದಿಲ್ಲ. <strong>ತಸ್ಮಾತ್</strong> = ಆದ್ದರಿಂದ, <strong>ವಿತಥಂ</strong> = ಸುಳ್ಳಾದ, <strong>ಸರ್ವಂ ವಸ್ತು</strong> = ಎಲ್ಲ ವಸ್ತುಗಳೂ, <strong>ಪರಮಾರ್ಥೈಕನಿಷ್ಠಿತಮ್</strong> = ಪರಮಾರ್ಥವಾದ ಬ್ರಹ್ಮವೊಂದರಲ್ಲಿಯೇ ನೆಲೆಗೊಂಡಿರುತ್ತವೆ.</p>
    <p><strong>ಭಾವಾರ್ಥ</strong> : ಹುಸಿತೋರಿಕೆಯಾಗಿ ಯಾವುದೇ ವಸ್ತುವು ತೋರ ಬೇಕಾದರೂ ಅದು ಸತ್ಯವಾದ ಒಂದನ್ನು ಆಶ್ರಯಿಸಿಕೊಂಡಿರಲೇಬೇಕು. ಆಸ್ಪದವಿಲ್ಲದೆ ವಿಕಲ್ಪವೆಂಬುದು ತೋರಲಾರದು. ಆದ್ದರಿಂದ ಬ್ರಹ್ಮವೊಂದೇ ಪರಮಾರ್ಥವಾಗಿರುವ ವಸ್ತುವು ಎಂದಾಯಿತು.</p>
    <p><strong>ವಿವರಣೆ</strong>: ಯಾವುದೇ ಪದಾರ್ಥವು <strong>ಸುಳ್ಳು</strong> ಎಂದು ತೋರಬೇಕಾದರೆ ಅದಕ್ಕೊಂದು <strong>ಆಸ್ಪದ</strong>ವಾದ <strong>ಸತ್ಯ</strong>ವಾದ ವಸ್ತುವು ಇರಲೇ ಬೇಕಷ್ಟೆ? ಹಾವು ಸುಳ್ಳು ಎಂದಾಗಬೇಕಾದರೆ ಅಲ್ಲಿ ಆಸ್ಪದವಾಗಿ ಹಗ್ಗವೆಂಬುದು ಇರಬೇಕಲ್ಲವೆ? ಹೀಗೆ ನೋಡಿದಾಗ ಈ ವಿಶ್ವವೆಲ್ಲವನ್ನೂ <strong>ಆಭಾಸ</strong> ಎನ್ನುವಾಗ ಇದಕ್ಕೆ <strong>ಆಸ್ಪದ</strong>ವಾದ <strong>ಸತ್ಯ</strong>ವಾದ ಪರಬ್ರಹ್ಮವು ಇರಲೇಬೇಕು. ಆ ಪರಬ್ರಹ್ಮವೊಂದೇ <strong>ಪರಮಾರ್ಥಸತ್ಯ</strong> ಎಂದರ್ಥ. ಅಜ್ಞಾತವಾದ ಹಗ್ಗವೇ ಹಾವಾಗಿ ತೋರುವಂತೆ ಅಜ್ಞಾತವಾದ ಬ್ರಹ್ಮವೇ ಈ ವ್ಯಾಕೃತಪ್ರಪಂಚವಾಗಿ ತೋರುತ್ತಿದೆ. ಬ್ರಹ್ಮವನ್ನು ತಿಳಿದರೆ ಈ ಜಗವೆಲ್ಲವೂ ಬ್ರಹ್ಮವೇ ಆಗಿ ತೋರುತ್ತದೆ. ಕಾರ್ಯವೆಲ್ಲವೂ ತನ್ನ ಕಾರಣಕ್ಕಿಂತ ಭಿನ್ನವಾಗಿ ಇರುವುದಿಲ್ಲವಲ್ಲವೇ?</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಬ್ರಹ್ಮಾನಂದಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಬ್ರಹ್ಮೈವಾನಂದರೂಪಂ ಚ ಹ್ಯಾನಂದಂ ಬ್ರಹ್ಮರೂಪಕಮ್।<br/>ಬ್ರಹ್ಮಾನಂದಸ್ವರೂಪಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧೪</strong></div>
  <div>
    <p><strong><span class="en">319.</span></strong> ಬ್ರಹ್ಮವೇ ಆನಂದ</p>
  </div>
  <div>ಬ್ರಹ್ಮತಾನಂದರೂಪಸ್ಯ ಕೇನ ವಾ ಪ್ರತಿಷಿಧ್ಯತೇ।<br/>ನಿರಸ್ತಾಶೇಷಭೇದಸ್ಯ ರೂಪಂ ತತ್ ಪರಮಾತ್ಮನಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೩೮</p>
    <p><strong>ಅನ್ವಯಾರ್ಥ</strong>: <strong>ಆನಂದರೂಪಸ್ಯ</strong> = ಆನಂದಸ್ವರೂಪಕ್ಕೆ, <strong>ಬ್ರಹ್ಮತಾ</strong> = ಬ್ರಹ್ಮ ತ್ವವು, <strong>ಕೇನ ವಾ</strong> = ಯಾರಿಂದ ತಾನೆ, <strong>ಪ್ರತಿಷಿಧ್ಯತೇ</strong> = ಪ್ರತಿಷೇಧಿಸಲ್ಪಡುತ್ತದೆ? <strong>ತತ್</strong> = ಅದು, <strong>ನಿರಸ್ತಾಶೇಷಭೇದಸ್ಯ</strong> = ಯಾವ ಭೇದವೂ ಇಲ್ಲದಿರುವ, <strong>ಪರಮಾತ್ಮನಃ</strong> = ಪರಮಾತ್ಮನ, <strong>ರೂಪಂ</strong> = ಸ್ವರೂಪವೇ ಆಗಿರುತ್ತದೆ.</p>
    <p><strong>ಭಾವಾರ್ಥ</strong>: ನಿರುಪಾಧಿಕವಾದ ಆನಂದಸ್ವರೂಪವೇ ಬ್ರಹ್ಮ. ಬ್ರಹ್ಮವೇ ಆನಂದಸ್ವರೂಪ. ಯಾವ ಭೇದಗಳೂ ಇಲ್ಲದಿರುವುದೇ ಪರಮಾತ್ಮನ ಸ್ವರೂಪವು. ಹೀಗಾಗಿ ಬ್ರಹ್ಮ, ಆತ್ಮ, ಪರಮಾನಂದ— ಎಲ್ಲವೂ ಒಂದೇ ಸ್ವರೂಪವಾಗಿರುತ್ತವೆ.</p>
    <p><strong>ವಿವರಣೆ</strong>: ಆನಂದವೆಂದರೆ ವಿಷಯಸುಖವಲ್ಲ. ಇದು ನಿರುಪಾಧಿಕವಾದ ಸಹಜವಾದ ಆನಂದ. ಇದು ಬ್ರಹ್ಮ ಸ್ವರೂಪವೇ ಆಗಿರುತ್ತದೆ. ಉಪಾಧಿಗಳ ಸಂಬಂಧವಿಲ್ಲದ ಸ್ವರೂಪವೆಂದರೆ ಅದೇ ಪರಮಾತ್ಮನ ಪರಬ್ರಹ್ಮದ ಸ್ವರೂಪವು. ಆತ್ಮಜ್ಞಾನದಿಂದ ಜ್ಞಾನಿಯು ಇಂಥ ನಿರುಪಾಧಿಕವಾದ ಸಹಜವಾದ ಬ್ರಹ್ಮಾನಂದವನ್ನೇ ಹೊಂದುತ್ತಾನೆ ಎಂದರ್ಥ. ಇದು ವಿಷಯಾನಂದದಂತೆ ತಾರತಮ್ಯದಿಂದ ಕೂಡಿದ್ದಲ್ಲ. ಇದು ಸಹಜವೂ ಸ್ವಾಭಾವಿಕವೂ ಆಗಿರುವ ಬ್ರಹ್ಮಾನಂದ. ಇದು ಆನಂದೀ, ಆನಂದ್ಯ, ಆನಂದಗಳೆಂಬ ತ್ರಿಪುಟಿಗಳಿಂದ ಕೂಡಿದ್ದಲ್ಲ. ನಿತ್ಯನಿರ್ವಿಕಾರವಾದ, ತಾರತಮ್ಯರಹಿತವಾದ ಸ್ವಾಭಾವಿಕವಾದ ಬ್ರಹ್ಮಾನಂದಸ್ವಭಾವದ್ದು. ಇದೇ ಮೋಕ್ಷ. ಈ ಆನಂದವು ಸಾಧಕನ ಪರಮಾರ್ಥಸ್ವರೂಪವೇ ಹೊರತು ಹೊರಗಿನ ಅನಾತ್ಮಸುಖವಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸತ್ತ್ವಾಸತ್ತ್ವವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಬ್ರಹ್ಮೈವ ಪಂಚಕೋಶಾನಾಂ ಪರಾತ್ಮಾ ಪರಮಾರ್ಥತಃ।<br/>ಪರಮಾರ್ಥಾತ್ಮಸಂಪೂರ್ಣಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧೫</strong></div>
  <div><strong><span class="en">320.</span></strong> ಬ್ರಹ್ಮವೇ ಕೋಶಗಳಿಗೆ ಸತ್ತ್ವ</div>
  <div>ನ ಹಿ ಕೋಶಾತ್ಮನಾ ಸತ್ತ್ವಮೃತೇ ಬ್ರಹ್ಮ ಸಮಶ್ನುತೇ।<br/>ಕುತಃ ಸರ್ಪಾತ್ಮನಾ ಸತ್ತ್ವಮೃತೇ ರಜ್ಜುಂ ಸದಾತ್ಮಿಕಾಮ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೫೪</p>
    <p><strong>ಅನ್ವಯಾರ್ಥ</strong>: <strong>ಬ್ರಹ್ಮ</strong> = ಬ್ರಹ್ಮವನ್ನು, <strong>ಋತೇ</strong> = ಬಿಟ್ಟು, <strong>ಕೋಶಾತ್ಮನಾ</strong> = ಕೋಶರೂಪದಿಂದ, <strong>ಸತ್ತ್ವಂ</strong> = ಇರುವಿಕೆಯನ್ನು, <strong>ನ ಹಿ ಸಮಶ್ನುತೇ</strong> = ಜೀವನು ಹೊಂದಲಾರನಷ್ಟೆ? <strong>ಸದಾತ್ಮಿಕಾಮ್</strong> = ಸತ್ಯವಾಗಿರುವಂಥ, <strong>ರಜ್ಜುಮ್ ಋತೇ</strong> = ಹಗ್ಗವಿಲ್ಲದೇ, <strong>ಸರ್ಪಾತ್ಮನಾ</strong> = ಹಾವಿನ ರೂಪದಿಂದ, <strong>ಸತ್ತ್ವಂ</strong> = ಇರುವಿಕೆಯು, <strong>ಕುತಃ</strong> = ಹೇಗೆ ಸಾಧ್ಯವಾದೀತು?</p>
    <p><strong>ಭಾವಾರ್ಥ</strong>: ಬ್ರಹ್ಮದಿಂದಲೇ ಪಂಚಕೋಶಗಳಿಗೂ ಅಸ್ತಿತ್ವವು ಬಂದಿರುತ್ತದೆ. ಹಗ್ಗದಿಂದಲೇ ಸರ್ಪಕ್ಕೆ ಸತ್ತ್ವವು ಬಂದಿರುವಂತೆ.</p>
    <p><strong>ವಿವರಣೆ</strong>: ಪಂಚಕೋಶಗಳು ತೋರುತ್ತಿವೆ. ಇವುಗಳೇ ಆತ್ಮನಂತೆ ಮೆರೆಯುತ್ತಲೂ ಇವೆ. ಪಂಚಕೋಶಗಳನ್ನೇ ಅಜ್ಞರು ಆತ್ಮನೆಂದು ತಿಳಿದೂ ಇದ್ದಾರೆ. ಸರಿ. ಆದರೆ ಈ ಪಂಚಕೋಶಗಳಿಗೆ ಅಸ್ತಿತ್ವ ಬಂದಿರುವುದು ಯಾರಿಂದ? ಆತ್ಮನಿಂದ. ಆತ್ಮನಿದ್ದರೇ ಪಂಚಕೋಶಗಳು. ಆತ್ಮನೇ ಪಂಚಕೋಶಗಳಿಗೂ ಆಸ್ಪದನಾಗಿದ್ದಾನೆ. ಆತ್ಮನಿಲ್ಲದಿದ್ದರೆ ಪಂಚಕೋಶಗಳು ತೋರುವಂತೆಯೇ ಇಲ್ಲ. ನಿಜವಾಗಿರುವವನು ಆತ್ಮನೇ, ಅವನಲ್ಲಿ ಅವಿದ್ಯೆಯಿಂದ ತೋರುತ್ತಿರುವುದು ಪಂಚಕೋಶಗಳು. ಹಗ್ಗವೇ ಹಾವಿಗೆ ಆಸ್ಪದವಾಗಿದೆಯಲ್ಲವೆ? ಹಗ್ಗದಿಂದಲೇ ಆ ಹಾವಿಗೆ ಸತ್ತ್ವವು. ಹಗ್ಗವೇ ಇಲ್ಲದಿದ್ದರೆ ಹಾವೆಲ್ಲಿಂದ ತೋರಬೇಕು? ಹಾವು ಎಷ್ಟೇ ಜೋರಾಗಿ ಸತ್ಯವಾಗಿ ತೋರುತ್ತಿದ್ದರೂ ಅದಕ್ಕೆ ಮೂಲವಾದದ್ದು, ಆಸ್ಪದವಾದದ್ದು ಹಗ್ಗವೇ ಅಲ್ಲವೆ? ಅದರಂತೆ ಪಂಚಕೋಶಗಳಿಗೂ ಆತ್ಮನೇ ಸಾರವು, ಆಸ್ಪದನು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ವಿಕಾರಹೀನಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಷಡ್ಭಾವವಿಕ್ರಿಯಾಹೀನಂ ನಿರುಪಾಧಿಕಮವ್ಯಯಮ್।<br/>ಜನ್ಮಮೃತ್ಯುಜರಾಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧೬</strong></div>
  <div>
    <p><strong><span class="en">321.</span></strong> ಆತ್ಮನು ಜನ್ಮರಹಿತನು</p>
  </div>
  <div>ದೇಹೋತ್ಪತ್ತಿಮನೂತ್ಪನ್ನೋ ವ್ಯೋಮವದ್ ಘಟಜನ್ಮನಾ।<br/>ಅಸ್ತ್ಯಾದಯೋಽಪ್ಯತೋ ನ ಸ್ಯುಃ ಸತಿ ಜನ್ಮನಿ ತೇ ಯತಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೧೮೭</p>
  </div>
  <div>
    <p><strong>ಅನ್ವಯಾರ್ಥ</strong>: ಜೀವನು, <strong>ದೇಹೋತ್ಪತ್ತಿಂ ಅನು</strong> = ದೇಹದ ಜನ್ಮವನ್ನು ಅನುಸರಿಸಿ, <strong>ಉತ್ಪನ್ನಃ</strong> = ಹುಟ್ಟುತ್ತಾನೆ. ಉದಾಹರಣೆಗೆ: <strong>ಘಟಜನ್ಮನಾ</strong> = ಗಡಿಗೆಯು ಹುಟ್ಟಿದರೆ, <strong>ವ್ಯೋಮವತ್</strong> = ಘಟಾಕಾಶವು ಹುಟ್ಟುವಂತೆ, <strong>ಅತಃ</strong> = ಆದ್ದರಿಂದ, <strong>ಅಸ್ತಿ ಆದಯಃ ಅಪಿ</strong> = ಇರವು ಮುಂತಾದ ವಿಕಾರಗಳೂ ಕೂಡ, <strong>ನ</strong> <strong>ಸ್ಯುಃ</strong> = ಇವನಿಗೆ ಇರುವುದೇ ಇಲ್ಲ. <strong>ಯತಃ</strong> = ಏಕೆಂದರೆ, <strong>ಜನ್ಮನಿ ಸತಿ</strong> = ‘<strong>ಜನ್ಮ</strong>’ವಿಕಾರ ವಿದ್ದರೆ ಮಾತ್ರವೇ ಆ <strong>ಅಸ್ತಿ</strong> ಮುಂತಾದ ವಿಕಾರಗಳು ಇರುತ್ತವೆಯಲ್ಲವೆ?</p>
  </div>
  <div>
    <p><strong>ಭಾವಾರ್ಥ</strong>: ದೇಹವು ಹುಟ್ಟಿದ್ದನ್ನೇ ನೋಡಿಕೊಂಡು ‘<strong>ಜೀವನು ಹುಟ್ಟುತ್ತಾನೆ</strong>’ ಎನ್ನುತ್ತೇವೆ. ಗಡಿಗೆಯು ಹುಟ್ಟಿದ್ದನ್ನು ಕಂಡು ಘಟಾಕಾಶವು ಹುಟ್ಟುತ್ತದೆ ಎನ್ನುವಂತೆ; ನಿಜವಾಗಿ ಜೀವನು ಹುಟ್ಟಿಯೇ ಇಲ್ಲ. ಇವನಿಗೆ ಜನ್ಮವು ಇಲ್ಲವೇ ಇಲ್ಲ. ಇನ್ನು, ಮುಂದಿನ ಅಸ್ತಿ, ವರ್ಧತೇ ಮುಂತಾದ ವಿಕಾರಗಳಂತೂ ಇವನಿಗೆ ಇಲ್ಲವೇ ಇಲ್ಲ.</p>
  </div>
  <div>
    <p><strong>ವಿವರಣೆ</strong>: ಜೀವಾತ್ಮನು ನಿಜವಾಗಿ ಬ್ರಹ್ಮ ಸ್ವರೂಪನೇ ಆಗಿರುತ್ತಾನೆ. ಇವನಿಗೆ ದೇಹೋಪಾಧಿಯಿಂದ ಜನ್ಮವು ತೋರುತ್ತಿದೆ. ನಿಜವಾಗಿ ಜನ್ಮವೆಂಬುದು ಇಲ್ಲವೇ ಇಲ್ಲ. ಪರಬ್ರಹ್ಮ ಸ್ವರೂಪನೇ ಆಗಿರುವ ಜೀವನಿಗೆ ನಿಜವಾಗಿ ಉಪಾಧಿಗಳ ಸಂಬಂಧವೇ ಇಲ್ಲ ಎಂದಾದಮೇಲೆ ಇನ್ನು ಜನ್ಮವೆಲ್ಲಿಂದ ಬರಬೇಕು? ಇನ್ನು ಮುಂದಿನ ಯಾವ ವಿಕಾರವೂ ಜೀವನಿಗೆ ಇಲ್ಲವೇ ಇಲ್ಲ. ಹೀಗಾಗಿ ಜೀವಾತ್ಮನಿಗೂ ಜನ್ಮಾದಿಷಡ್ಭಾವವಿಕಾರಗಳು ನಿಜವಾಗಿ ಇಲ್ಲವೇ ಇಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಪಾಶದ್ವಯವಿದೂರಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಸಂಸಾರದುಃಖದೋಷಜ್ಞಂ ಶೋಕಮೋಹನಿವಾರಕಮ್।<br/>ಸಂಸಾರಶೋಕನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧೭</strong></div>
  <div>
    <p><strong><span class="en">322.</span></strong> ಪಾಶದ್ವಯಗಳು</p>
  </div>
  <div>ಅಯಃಪಾಶೇನ ಕಾಲೇನ ಸ್ನೇಹಪಾಶೇನ ಬಂಧುಭಿಃ।<br/>ಆತ್ಮಾನಂ ಕೃಷ್ಯಮಾಣಂ ತ್ವಮಭಿತೋ ದ್ರಕ್ಷ್ಯಸೇ ತದಾ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೧೬</p>
    <p><strong>ಅನ್ವಯಾರ್ಥ</strong>: <strong>ಕಾಲೇನ</strong> = ಮೃತ್ಯುವು, <strong>ಅಯಃ ಪಾಶೇನ</strong> = ಕಬ್ಬಿಣದ ಪಾಶದಿಂದಲೂ, <strong>ಬಂಧುಭಿಃ</strong> = ನೆಂಟರಿಷ್ಟರು, <strong>ಸ್ನೇಹಪಾಶೇನ</strong> = ಪ್ರೀತಿಯೆಂಬ ಪಾಶದಿಂದಲೂ, <strong>ಆತ್ಮಾನಂ</strong> = ತನ್ನನ್ನು, <strong>ಅಭಿತಃ</strong> = ಸುತ್ತಲೂ, <strong>ಕೃಷ್ಯಮಾಣಂ</strong> = ಎಳೆಯುತ್ತಿರುವುದನ್ನು, <strong>ತ್ವಂ</strong> = ನೀನು, <strong>ತದಾ</strong> = ಆಗ, <strong>ದ್ರಕ್ಷ್ಯಸೇ</strong> = ಕಾಣುವೆ.</p>
    <p><strong>ಭಾವಾರ್ಥ</strong>: ಮರಣಕಾಲದ ಅನುಭವವನ್ನು ಇಲ್ಲಿ ವರ್ಣಿಸಿದೆ. ಎಲೈ ಜೀವನೇ, ನೀನು ಸಾಯುತ್ತಿರುವಾಗ ನಿನ್ನನ್ನು ಯಮನು ಕಬ್ಬಿಣದ ಪಾಶಗಳಿಂದಲೂ, ಬಂಧು ಬಾಂಧವರು ಪ್ರೇಮಪಾಶಗಳಿಂದಲೂ ಎಳೆಯುತ್ತಿರುತ್ತಾರೆ. ಮರಣಕಾಲದಲ್ಲಿ ಇದನ್ನು ಪ್ರತಿಯೊಬ್ಬನೂ ತನ್ನ ಜೀವನದಲ್ಲಿ ನೋಡುತ್ತಾನಲ್ಲವೆ?</p>
    <p><strong>ವಿವರಣೆ</strong>: ಮನುಷ್ಯನು ತಾನು ಎಷ್ಟೇ ದೃಢಕಾಯನಾಗಿದ್ದರೂ ಶ್ರೀಮಂತನಾಗಿದ್ದರೂ, ಮಹಾರಾಜನೇ ಆಗಿದ್ದರೂ ಒಂದಲ್ಲಾ ಒಂದು ದಿನ ಸಾಯಲೇಬೇಕಷ್ಟೆ? ಆಗ ಇವನನ್ನು ಯಮನು ಕಬ್ಬಿಣದಂಥ ಗಟ್ಟಿ ಯಾದ ಪಾಶದಿಂದಲೂ, ಬಂಧುಬಾಂಧವರು ಸ್ನೇಹಪಾಶದಿಂದಲೂ ಎಳೆದಾಡುತ್ತಾರೆ. ಈ ಸಂಕಟವು ಮರಣಕಾಲದಲ್ಲಿ ಎಲ್ಲರಿಗೂ ಅನುಭವಕ್ಕೆ ಬರುತ್ತದೆ. ಇದರಿಂದ ತಪ್ಪಿಸಿಕೊಳ್ಳುವವನೇ ವಿವೇಕಿಯಾದ ಮುಮುಕ್ಷುವು. ಆತ್ಮಜ್ಞಾನದಿಂದ ಮಾತ್ರವೇ ಮಾನವನು ಜನ್ಮಮರಣಬಂಧನದಿಂದ ಮುಕ್ತನಾಗಬಹುದು. ಪಾಂಚಭೌತಿಕದೇಹವು ತಾನಲ್ಲ , ಸ್ವಯಂಜ್ಯೋತಿಃಸ್ವರೂಪನಾದ ಪ್ರತ್ಯಗಾತ್ಮನೇ ತಾನು ಎಂದುವಿವೇಕದಿಂದತಿಳಿದವನಿಗೆಮರಣಭಯವೇ ಇರಲಾರದು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಪ್ರಜ್ಞಾಧೃತಿಮತೇ ಶ್ರೀಸುರೇಶ್ವರಾಯ ನಮಃ॥</div>
  <div>ಪ್ರಜ್ಞಾಮೇಧಾದಿಸಂಯುಕ್ತಂ ಬಲಶೌರ್ಯಸಮನ್ವಿತಮ್।<br/>ಜರಾಯೋಷಿತ್ ವಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧೮</strong></div>
  <div><strong><span class="en">323.</span></strong> ಮುಪ್ಪಿನಿಂದ ಆಗುವ ಹಾನಿ</div>
  <div>ಪ್ರಜ್ಞಾಂ ಮೇಧಾಂ ಧೃತಿಂ ಶೌರ್ಯಂ ಯೂನಾಂ ಜಗ್ಧ್ವಾ ಬಲಂ ತಥಾ।<br/>ಕೃತಾರ್ಥೇವ ಪ್ರಹರ್ಷೇಣ ಜರಾಯೋಷಿತ್ ಪ್ರನೃತ್ಯತಿ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೦೯</p>
    <p><strong>ಅನ್ವಯಾರ್ಥ</strong>: <strong>ಯೂನಾಂ</strong> = ಯುವಕರಾದ ಪುರುಷರ, <strong>ಪ್ರಜ್ಞಾಂ</strong> = ಪ್ರಜ್ಞೆಯನ್ನೂ, <strong>ಮೇಧಾಂ</strong> = ಮೇಧಾಸಾಮರ್ಥ್ಯವನ್ನೂ, <strong>ಧೃತಿಂ</strong> = ಧೈರ್ಯವನ್ನೂ, <strong>ಶೌರ್ಯಂ</strong> = ಶೌರ್ಯವನ್ನೂ, <strong>ತಥಾ</strong> = ಮತ್ತು, <strong>ಬಲಂ</strong> = ಬಲವನ್ನೂ, <strong>ಜಗ್ಧ್ವಾ</strong> = ಚೆನ್ನಾಗಿ ಅಗಿದೂ ಅಗಿದೂ ನುಂಗಿಹಾಕಿಬಿಟ್ಟು, <strong>ಜರಾಯೋಷಿತ್</strong> = ಮುಪ್ಪೆಂಬ ಹೆಂಗಸು, <strong>ಕೃತಾರ್ಥಾ ಇವ</strong> = ತಾನು ಕೃತಾರ್ಥಳಾದಂತೆ ಎಂದು ತಿಳಿದು, <strong>ಪ್ರಹರ್ಷೇಣ</strong> = ಹೆಚ್ಚಿನ ಆನಂದದಿಂದ, <strong>ಪ್ರನೃತ್ಯತಿ</strong> = ತುಂಬಾ ಚೆನ್ನಾಗಿ ಕುಣಿಯುತ್ತಾಳೆ.</p>
    <p><strong>ಭಾವಾರ್ಥ</strong>: ಮುಪ್ಪೆಂಬುದು ಯುವತಿಯಂತಿದೆ. ಈ ಜರಾಯುವತಿಯು ಸರ್ವಮಾನವರ ಪ್ರಜ್ಞಾ, ಮೇಧಾ, ಧೃತಿ, ಶೌರ್ಯ, ಬಲ—ಇವೆಲ್ಲವನ್ನೂ ನಾಶಮಾಡಿಬಿಟ್ಟು ಮಾನವರನ್ನು ದುರ್ಬಲರನ್ನಾಗಿಸಿ ತಾನು ಕೃತಾರ್ಥಳಾದಂತೆ ಭಾವಿಸಿ ಸಂತೋಷದಿಂದ ಮೆರೆಯುತ್ತಿರುತ್ತಾಳೆ.</p>
    <p><strong>ವಿವರಣೆ</strong>: ಮುಪ್ಪೆಂಬುದು ಯಾರೊಬ್ಬರೂ ಬಯಸದ, ಆದರೆ ಯಾರನ್ನೂ ಬಿಡದ ಯುವತಿಯಿದ್ದಂತೆ. ಯುವತಿಯು ಪುರುಷರ ಯೌವನವನ್ನು ಕರಗಿಸುವಂತೆ ಈ ಜರಾಯುವತಿಯೂ ಪುರುಷರ ಪ್ರಜ್ಞಾ, ಮೇಧಾ, ಧೃತಿ, ಶೌರ್ಯ, ಬಲ—ಮುಂತಾದ ಸಂಪತ್ತನ್ನೆಲ್ಲ ನಾಶಮಾಡಿಬಿಡುತ್ತಾಳೆ. ಎಷ್ಟೇ ಗಟ್ಟುಮುಟ್ಟಾಗಿದ್ದರೂ, ಮುದಿತನ ಬಂದಿತೆಂದರೆ, ಆ ಮನುಷ್ಯನ ಕತೆ ಮುಗಿದಂತೆಯೇ. ಇದನ್ನು ತಿಳಿದು ಇಂದಿನಿಂದಲೇ ಜ್ಞಾನಕ್ಕಾಗಿ ಪ್ರಯತ್ನಿಸಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಜಿಜ್ಞಾಸುಹಿತಬೋಧಕಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಮೃತಿಕಾಲೇ ಚ ಯದ್ದುಃಖಂ ತತ್ ಸರ್ವಂ ಸ್ಮರ್ಯತಾಮಿತಿ।<br/>ಮುಮುಕ್ಷುಹಿತವಕ್ತಾರಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೧೯</strong></div>
  <div>
    <p><strong><span class="en">324.</span></strong> ಮುಮುಕ್ಷುಗಳಿಗೆ ಹಿತಬೋಧನೆ</p>
  </div>
  <div>ಮರ್ಮಸೂತ್ಕೃತ್ಯಮಾನೇಷು ಮುಚ್ಯಮಾನೇಷು ಸಂಧಿಷು।<br/>ಯದ್ದುಃಖಂ ಮ್ರಿಯಮಾಣಸ್ಯ ಸ್ಮರ್ಯತಾಂ ತನ್ಮುಮುಕ್ಷುಭಿಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೧೩</p>
    <p><strong>ಅನ್ವಯಾರ್ಥ</strong>: <strong>ಮರ್ಮಸು</strong> = ಮರ್ಮಸ್ಥಳಗಳು, <strong>ಉತ್ಕೃತ್ಯ ಮಾನೇಷು</strong> = ಕಿತ್ತುಕೊಂಡುಬರುತ್ತಿರುವಾಗ, <strong>ಸಂಧಿಷು</strong> = ಕೀಲುಗಳೆಲ್ಲ , <strong>ಮುಚ್ಯಮಾನೇಷು</strong> = ಸಡಿಲವಾಗುತ್ತಿರುವಾಗ, <strong>ಮ್ರಿಯಮಾಣಸ್ಯ</strong> = ಸಾಯುತ್ತಿರುವವನಿಗೆ, <strong>ಯತ್ ದುಃಖಂ</strong> = ಯಾವ ದುಃಖದ ಅನುಭವವು ಆಗುತ್ತದೆಯೋ, <strong>ತತ್</strong> = ಅದನ್ನು, <strong>ಮುಮುಕ್ಷುಭಿಃ</strong> = ಮುಮುಕ್ಷುಗಳು, <strong>ಸ್ಮರ್ಯತಾಂ</strong> = ಜ್ಞಾಪಿಸಿಕೊಂಡು ಇದರಿಂದ ವಿರಕ್ತರಾಗಬೇಕು.</p>
    <p><strong>ಭಾವಾರ್ಥ</strong>: ಮನುಷ್ಯನು ಸಾಯುವಾಗ ಅವನ ಮರ್ಮಸ್ಥಳಗಳೆಲ್ಲ ಕಿತ್ತುಕೊಂಡು ಬರುತ್ತಿರುತ್ತವೆ, ಕೀಲುಗಳೆಲ್ಲ ಸಡಿಲವಾಗುತ್ತವೆ; ಆಗ ಇವನಿಗೆ ನಾನಾರೀತಿಯ ಸಂಕಟಗಳಾಗುತ್ತಿರುತ್ತವೆ. ಇದನ್ನೆಲ್ಲ ನೆನಪಿಗೆ ತಂದುಕೊಂಡರೆ ವಿವೇಕಿಯಾದ ಮುಮುಕ್ಷುವಿಗೆ ವೈರಾಗ್ಯವು ನಿಶ್ಚಿತವಾಗಿ ಬಂದೇ ಬರುತ್ತದೆಯಲ್ಲವೆ?</p>
    <p><strong>ವಿವರಣೆ</strong>: ಮರಣವೆಂಬುದು ಯಾರನ್ನೂ ಬಿಡದ ರೋಗವು. ಆ ಸಮಯದಲ್ಲಿ ಮನುಷ್ಯನಿಗೆ ಎಂಥಾ ನೋವುಗಳಾಗುತ್ತವೆ; ಇಂದ್ರಿಯಗಳೆಲ್ಲ ದುರ್ಬಲವಾಗುತ್ತವೆ, ಮರ್ಮಸ್ಥಳಗಳೆಲ್ಲ ಕಿತ್ತುಕೊಂಡು ಹೋಗುತ್ತವೆ, ಕೈಕಾಲು ಸೊಂಟಗಳ ಕೀಲುಗಳೆಲ್ಲ ಸಡಿಲವಾಗುತ್ತವೆ, ನೆನಪಿನ ಶಕ್ತಿಯೆಲ್ಲವೂ ಮಾಯವಾಗುತ್ತಾ ಹೋಗುತ್ತದೆ. ಇದನ್ನೆಲ್ಲ ಇಂದಿನಿಂದಲೇ ಸ್ಮರಿಸಿಕೊಳ್ಳುವವನಿಗೆ ವೈರಾಗ್ಯವು ಸಹಜ ವಾಗಿ ಉಂಟಾಗುತ್ತದೆ. ಇದನ್ನೇ ಗೀತೆ (೧೩-೯) ಯಲ್ಲಿ <strong>ಜನ್ಮಮೃತ್ಯು ಜರಾವ್ಯಾಧಿದುಃಖದೋಷಾನುದರ್ಶನಂ</strong> ಎಂದು ಹೇಳಿದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಮೃತಿಭಯರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ದೇಹಾಭಿಮಾನರಹಿತಂ ಮೃತ್ಯುಭೀತಿನಿವಾರಕಮ್।<br/>ಮೃತ್ಯುಭೀತಿವಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೨೦</strong></div>
  <div><strong><span class="en">325.</span></strong> ಮೃತ್ಯು ತುಂಬಾ ಜಾಣ!</div>
  <div>ಹ್ರಿಯತೇ ಮೃತ್ಯುನಾ ಜಂತುಃ ಪರಿಷ್ವಕ್ತೋಽಪಿ ಬಾಂಧವೈಃ।<br/>ಸಾಗರಾಂತರ್ಜಲಗತೋ ಗರುಡೇನೇವ ಪನ್ನಗಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೧೧</p>
    <p><strong>ಅನ್ವಯಾರ್ಥ</strong> : <strong>ಬಾಂಧವೈಃ</strong> = ನೆಂಟರಿಷ್ಟರುಗಳಿಂದ, <strong>ಪರಿಷ್ವಕ್ತಃ ಅಪಿ</strong> = ಅಪ್ಪಿಕೊಳ್ಳಲ್ಪಡುತ್ತಿದ್ದರೂ, <strong>ಜಂತುಃ</strong> = ಮನುಷ್ಯನು, <strong>ಮೃತ್ಯುನಾ</strong> = ಮೃತ್ಯುವಿನಿಂದ, <strong>ಹ್ರಿಯತೇ</strong> = ಅಪಹರಿಸಲ್ಪಡುತ್ತಾನೆ. ಹೇಗೆಂದರೆ: <strong>ಸಾಗರಾಂತರ್ಜಲಗತೋಽಪಿ</strong> = ಸಾಗರದ ನೀರಿನ ಒಳಗಡೆಯಲ್ಲಿಯೇ ಅಡಗಿಕೊಂಡಿದ್ದರೂ, <strong>ಪನ್ನಗಃ</strong> = ಹಾವು, <strong>ಗರುಡೇನ ಇವ</strong> = ಗರುಡನಿಂದ ಅಪಹರಿಸಲ್ಪಡುವಂತೆ.</p>
    <p><strong>ಭಾವಾರ್ಥ</strong>: ನೆಂಟರಿಷ್ಟರು, ಸ್ನೇಹಿತರುಗಳಿಂದ ಚೆನ್ನಾಗಿ ರಕ್ಷಿಸಲ್ಪಡುತ್ತಿದ್ದರೂ ಅಂಥ ಮನುಷ್ಯನನ್ನು ಮೃತ್ಯುವು ನಿರ್ದಾಕ್ಷಿಣ್ಯವಾಗಿ ಅಪಹರಿಸಿಬಿಡುತ್ತಾನೆ. ಹಾವು ಸಮುದ್ರದೊಳಗೇ ಇದ್ದರೂ ಅದನ್ನು ಗರುಡನು ಕ್ಷಣಮಾತ್ರದಲ್ಲಿ ಅಪಹರಿಸಿಕೊಂಡು ಹೋಗುವಂತೆ.</p>
    <p><strong>ವಿವರಣೆ</strong>: ಮನುಷ್ಯನಿಗೆ ಸಹಸ್ರಾರು ಜನಗಳು ರಕ್ಷಕರುಗಳುಇರಬಹುದು. ಆಪ್ತರು, ನೆಂಟರಿಷ್ಟರಿರಬಹುದು; ಇವರೆಲ್ಲರೂ ಅವನನ್ನು ತುಂಬಾ ತುಂಬಾ ಪ್ರೀತಿಸುತ್ತಾ ರಕ್ಷಿಸುತ್ತಲೂ ಇರಬಹುದು. ಇದೆಲ್ಲವೂ ಸರಿ; ಆಗಲಿ, ಸಂತೋಷ. ಆದರೆ ನೆನಪಿರಲಿ, ಮೃತ್ಯುವು ತುಂಬಾ ಬುದ್ಧಿವಂತ ಹಾಗೂ ಜಾಣ. ಮೃತ್ಯುವಿಗೆ ದಯಾ ದಾಕ್ಷಿಣ್ಯ ಏನೂ ಇರುವುದಿಲ್ಲ. ಹಾವನ್ನು ಗರುಡನು ಅಪಹರಿಸುವಂತೆಯೇ ಮೃತ್ಯುವೂ ಮಾನವರ ಪ್ರಾಣಗಳನ್ನು ಅಪಹರಿಸಿಬಿಡುತ್ತಾನೆ. ವೈದ್ಯರು, ಜ್ಯೋತಿಷಿಗಳು, ಹಸ್ತಸಾಮುದ್ರಿಕರುಗಳು ಯಾರೂ ಇವನನ್ನು ಮೃತ್ಯುವಿನಿಂದ ರಕ್ಷಿಸಲಾರರು. ಆದ್ದರಿಂದ ಈಗಿನಿಂದಲೇ ಬ್ರಹ್ಮಜ್ಞಾನಪ್ರಾಪ್ತಿಗಾಗಿ ಮಾನವನು ಪ್ರಯತ್ನಿಸಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಸಂಸಾರದೋಷವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಸಂಸಾರೇ ದೃಶ್ಯಮಾನಾನಾಂ ದೋಷಾಣಾಂ ದರ್ಶಕಂ ಪ್ರಭುಮ್।<br/>ಸರ್ವಸಂಸಾರದೋಷಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೨೧</strong></div>
  <div>
    <p><strong><span class="en">326.</span></strong> ಸಂಸಾರದ ದೋಷ</p>
  </div>
  <div>ಸಂಸಾರಯಂತ್ರಮಾರೂಢೋ ಯಮದೂತೈರಧಿಷ್ಠಿತಃ।<br/>ಕ್ವ ಯಾಸ್ಯಾಮೀತಿ ದುಃಖಾರ್ತಃ ಕಾಲಪಾಶೇನ ಯೋಜಿತಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೧೮</p>
    <p><strong>ಅನ್ವಯಾರ್ಥ</strong>: <strong>ಸಂಸಾರಯಂತ್ರಂ</strong> = ಸಂಸಾರದ ಗಾಡಿಯನ್ನು, <strong>ಆರೂಢಃ</strong> = ಏರಿದವನಾಗಿ, <strong>ಯಮದೂತೈಃ</strong> = ಯಮದೂತರುಗಳಿಂದ, <strong>ಅಧಿಷ್ಠಿತಃ</strong> = ಸವಾರಿಮಾಡಲ್ಪಡುವವನಾಗಿ, <strong>ಕ್ವ</strong> = ಎಲ್ಲಿಗೆ, <strong>ಯಾಸ್ಯಾಮಿ</strong> = ಹೋಗುತ್ತೇನೆ, <strong>ಇತಿ</strong> = ಎಂದು, <strong>ದುಃಖಾರ್ತಃ</strong> = ತಿಳಿಯದೇ ದುಃಖಿಯಾಗಿ, <strong>ಕಾಲಪಾಶೇನ</strong> = ಮೃತ್ಯುವಿನ ಪಾಶದಿಂದ, <strong>ಯೋಜಿತಃ</strong> = ಪ್ರೇರಿತನಾಗಿ ಜೀವನು ಸಂಕಟಪಡುತ್ತಾ ಹೋಗುತ್ತಾನೆ.</p>
    <p><strong>ಭಾವಾರ್ಥ</strong>: ಜೀವಾತ್ಮನು ಸಾಯುವಾಗ ಯಮದೂತರು ಇವನನ್ನು ಎಳೆದುಕೊಂಡೊಯ್ಯುತ್ತಿರುತ್ತಾರೆ. ಇವನು ಸಂಸಾರವೆಂಬ ಗಾಡಿಯನ್ನು ಏರಿರುತ್ತಾನೆ. ಇವನಿಗೆ ಮುಂದೇನಾಗುತ್ತದೆ? ಎಲ್ಲಿಗೆ ಸಾಗಬೇಕು? ಎಂಬುದೂ ತಿಳಿದಿರುವುದಿಲ್ಲ.</p>
    <p><strong>ವಿವರಣೆ</strong>: ಪುಣ್ಯಪಾಪಕರ್ಮಗಳನ್ನು ಮಾಡಿರುವುದರಿಂದ ಈ ಜೀವಾತ್ಮನಿಗೆ ಸಂಸಾರಗತಿಯಂತೂ ಇದ್ದೇ ಇರುತ್ತದೆ. ಸಂಸಾರದ ರಥವನ್ನು ಹತ್ತಿಕೊಂಡು ಹೋಗುತ್ತಾನೆ. ಇವನ ಜೊತೆಯಲ್ಲಿಯೇ ಯಮದೂತರು ಇರುತ್ತಾರೆ. ಕಾಲನು ತನ್ನ ಪಾಶದಿಂದ ಇವನನ್ನು ಕಟ್ಟಿಹಾಕಿರುತ್ತಾನೆ. ಆದರೆ, ಅಯ್ಯೋ ಪಾಪ! ಇವನಿಗೆ ಎಲ್ಲಿಗೆ ಹೋಗುತ್ತಿದ್ದೇನೆ? ಎಂಬುದೇ ಗೊತ್ತಿಲ್ಲವಲ್ಲ! ಬ್ರಹ್ಮಜ್ಞಾನದಿಂದ ತನ್ನ ಅವಿದ್ಯೆಯನ್ನು ಕಳೆದುಕೊಳ್ಳದೇ ಕಾಮಕರ್ಮಗಳಿಂದ ಸೆಳೆಯಲ್ಪಡುತ್ತಾ ಜೀವಾತ್ಮನು, ಈ ದೇಹವನ್ನು ಬಿಟ್ಟು ಹೊರಡಲೇಬೇಕು. ಮುಂದಿನ ಗತಿಯೇನೆಂಬುದೇ ಇವನಿಗೆ ತಿಳಿಯದಾಗಿರುತ್ತದೆ. ಬ್ರಹ್ಮಜ್ಞಾನಿಯೊಬ್ಬನನ್ನು ಬಿಟ್ಟು ಉಳಿದ ಸಕಲಮಾನವರ ಪಾಡು ಇಷ್ಟೇ!</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಜಗನ್ಮಿಥ್ಯಾತ್ವವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಯಥಾ ಸ್ವಪ್ನೇ ತಥಾ ಜಾಗ್ರತ್ ವಿಶ್ವಂ ಕಲ್ಪಿತಮೇವ ಹಿ।<br/>ಜಾಗ್ರತ್ ಸ್ವಪ್ನಸಮತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೨೨</strong></div>
  <div>
    <p><strong><span class="en">327.</span></strong> ಎಚ್ಚರವೂ ಕನಸಿನಂತೆಯೇ</p>
  </div>
  <div>ಸ್ವಪ್ನೇ ಸ್ವಾಂತರ್ಗತಂ ವಿಶ್ವಂ ಯಥಾ ಪೃಥಗವೇಕ್ಷತೇ।<br/>ತಥೈವ ಜಾಗ್ರತ್ ಕಾಲೇಽಪಿ ಪ್ರಪಂಚೋಽಯಂ ವಿವಿಚ್ಯತಾಮ್॥</div>
  <div>
    <p>ಮಾನಸೋಲ್ಲಾಸ ೧-೯</p>
    <p><strong>ಅನ್ವಯಾರ್ಥ</strong>: <strong>ಸ್ವಪ್ನೇ</strong> = ಕನಸಿನಲ್ಲಿ, <strong>ಯಥಾ</strong> = ಹೇಗೆ, <strong>ಸ್ವಾಂತರ್ಗತಂ</strong> = ತನ್ನೊಳಗೇ ತೋರುತ್ತಿರುವ, <strong>ವಿಶ್ವಂ</strong> = ಪ್ರಪಂಚವನ್ನು, <strong>ಪೃಥಕ್</strong> = ತನಗಿಂತ ಬೇರೆಯಾಗಿರುವಂತೆ, ಹೊರಗಡೆಯಲ್ಲಿ, <strong>ಇವ</strong> = ಇರುವಂತೆ, <strong>ಅವೇಕ್ಷತೇ</strong> = ಕಾಣುತ್ತಾನೆಯೋ; <strong>ತಥೈವ</strong> = ಹಾಗೆಯೇ, <strong>ಜಾಗ್ರತ್ ಕಾಲೇಽಪಿ</strong> = ಎಚ್ಚರದ ಕಾಲದಲ್ಲಿಯೂ ಕೂಡ, <strong>ಅಯಂ ಪ್ರಪಂಚಃ</strong> = ಈ ಪ್ರಪಂಚವು ತೋರುತ್ತಿದೆ ಎಂದು, <strong>ವಿವಿಚ್ಯತಾಮ್</strong> = ವಿವೇಕದಿಂದ ಬಿಡಿಸಿ ತಿಳಿದುಕೊಳ್ಳಬೇಕು.</p>
    <p><strong>ಭಾವಾರ್ಥ</strong>: ಆಗ ತನ್ನ ಕನಸಿನಲ್ಲಿ ಆ ಪ್ರಪಂಚವು ತೋರುತ್ತಿತ್ತು. ಆದರೆ ಆಗ ಆ ಪ್ರಪಂಚವು ತನಗಿಂತ ಬೇರೆಯಾಗಿ ಹೊರಗಿರುವಂತೆ ತೋರುತ್ತಿತ್ತಲ್ಲವೆ? ಅದರಂತೆ ಈಗ ಈ ಎಚ್ಚರದಲ್ಲಿಯೂ ತೋರುವ ಈ ಪ್ರಪಂಚವು ತನ್ನೊಳಗೇ ತೋರುತ್ತಿದೆ ಎಂದು ವಿವೇಕದಿಂದ ಅರ್ಥಮಾಡಿಕೊಳ್ಳಬೇಕು.</p>
    <p><strong>ವಿವರಣೆ</strong>: ಈ ದ್ವೈತಪ್ರಪಂಚವು ಇಷ್ಟೊಂದು ಅದ್ಭುತವಾಗಿ ನಮ್ಮ ಪ್ರಮಾಣಗಳಿಗೆ ಗೋಚರವಾಗಿ ತೋರುತ್ತಿದೆಯಲ್ಲವೆ? ಹೌದು ದಿಟ. ಆದರೆ ಇದು ನಿಜವಾಗಿ ತನ್ನೊಳಗೇ ತೋರುತ್ತಿದೆಯೇ ಹೊರತು ತನಗಿಂತ ಹೊರಗಡೆಯಲ್ಲಲ್ಲ. ತನ್ನ ಕನಸಿನಲ್ಲಿಯೇ ಆಗ ದ್ವೈತಪ್ರಪಂಚವೆಲ್ಲವೂ ತೋರುತ್ತಿತ್ತಲ್ಲವೆ? ಅದರಂತೆಯೇ ಇದನ್ನೂ ತಿಳಿಯಬೇಕು. ಇಲ್ಲಿ ತಾನೆಂದರೆ ಜೀವಾತ್ಮನಲ್ಲ , ನಿರುಪಾಧಿಕನಾದ ಅಶರೀರಿಯಾದ ಪ್ರತ್ಯಗಾತ್ಮನೇ. ಇವನೇ ಆತ್ಮನೂ ಹೌದು. ಆತ್ಮನಲ್ಲಿಯೇ ಈ ವಿಶ್ವವೆಲ್ಲವೂ ತೋರುತ್ತಿದೆ ಎಂದು ತಿಳಿಯಬೇಕು.</p>
  </div>
  <div>
    <p>॥ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ಓಂ ಜ್ಞಾನಾಗ್ನಿದಗ್ಧಕರ್ಮಣೇ ಶ್ರೀಸುರೇಶ್ವರಾಯ ನಮಃ॥</div>
  <div>ದಹ್ಯಂತೇ ಸರ್ವಪಾಪ್ಮಾನಿ ಬ್ರಹ್ಮಜ್ಞಾನಾಗ್ನಿನಾ ಕ್ಷಣಾತ್।<br/>ಜ್ಞಾನಾಗ್ನಿದಗ್ಧಪಾಪ್ಮಾನಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೨೩</strong></div>
  <div><strong><span class="en">328.</span></strong> ಬ್ರಹ್ಮಜ್ಞಾನಾಗ್ನಿಯಿಂದ ಪಾಪಧ್ವಂಸ</div>
  <div>ನ ಚ ಬ್ರಹ್ಮಪರಿಜ್ಞಾನಹುತಾಶಾಪು<strong>್ಲ</strong>ಷ್ಟಮಣ್ವಪಿ।<br/>ಸಂಭಾವ್ಯತೇ ಬ್ರಹ್ಮಧಿಯಃ ಸರ್ವಾಂತ್ಯತ್ವೈಕಹೇತುತಃ॥</div>
  <div>
    <p>ಬೃಹದಾರಣ್ಯಕಭಾಷ್ಯವಾರ್ತಿಕಂ ೧-೪-೧೫೩೫</p>
    <p><strong>ಅನ್ವಯಾರ್ಥ</strong>: <strong>ಬ್ರಹ್ಮ ಪರಿಜ್ಞಾನ ಹುತಾಶ ಅಪ್ಲುಷ್ಟಮ್</strong> = ಬ್ರಹ್ಮಜ್ಞಾನವೆಂಬ ಬೆಂಕಿಯಿಂದ ನಾಶಮಾಡಲ್ಪಡದಿರುವಂಥದ್ದು, <strong>ಅಣು ಅಪಿ</strong> = ಒಂದು ಚೂರೂ ಕೂಡ, <strong>ನ ಚ ಸಂಭಾವ್ಯತೇ</strong> = ಇರಬಹುದೇನೋ ಎಂದು ಊಹಿಸುವುದಕ್ಕೂ ಸಾಧ್ಯವಿಲ್ಲ. ಏಕೆಂದರೆ, <strong>ಬ್ರಹ್ಮಧಿಯಃ</strong> = ಬ್ರಹ್ಮಜ್ಞಾನವು, <strong>ಸರ್ವ ಅಂತ್ಯತ್ವ ಏಕ ಹೇತುತಃ</strong> = ಎಲ್ಲ ದ್ವೈತಜ್ಞಾನಕ್ಕೂ ಕೊನೆಯಾಗಿರುವುದರಿಂದ.</p>
    <p><strong>ಭಾವಾರ್ಥ</strong>: ಬ್ರಹ್ಮಜ್ಞಾನವೇ ಬೆಂಕಿಯು. ಈ ಬೆಂಕಿಯು ಸಮಸ್ತಭೇದಜ್ಞಾನವನ್ನು ಸುಟ್ಟುಬೂದಿಮಾಡಿಬಿಟ್ಟಿರುತ್ತದೆ. ಹೀಗಾಗಿ ಇನ್ನುಮೇಲೆ ಯಾವ ದ್ವೈತವು ತಾನೆ ಸತ್ಯವಾಗಿ ಉಳಿದುಕೊಂಡೀತು?</p>
    <p><strong>ವಿವರಣೆ</strong>: ಬ್ರಹ್ಮಜ್ಞಾನವನ್ನು ವೇದಾಂತಗಳಲ್ಲಿ ಬೆಂಕಿಯೆಂದು ಕರೆಯುತ್ತಾರೆ. ಈ ಜ್ಞಾನಾಗ್ನಿಯು ಸಮಸ್ತ ಭೇದಜ್ಞಾನವನ್ನೂ ಸುಟ್ಟು ಬೂದಿಮಾಡಿಬಿಟ್ಟಿರುತ್ತದೆ. ಬ್ರಹ್ಮಜ್ಞಾನವೆಂದರೆ ಬರೀ ಬಾಯಿಯ ಮಾತುಗಳಲ್ಲ ; ಮತ್ತೇನೆಂದರೆ, ಈ ಸಮಸ್ತ ದ್ವೈತಪ್ರಪಂಚವೂ ಬ್ರಹ್ಮ ವೆಂದಾಗಿಬಿಟ್ಟು ಯಾವುದೊಂದೂ ಪರಬ್ರಹ್ಮಕ್ಕಿಂತ ಭಿನ್ನವಾಗಿ ಉಳಿಯದೇ ಎಲ್ಲವೂ ಪರಬ್ರಹ್ಮಮಯವಾಗಿ ತೋರಿಕೊಳ್ಳುವುದೇ ಆಗಿದೆ. ಇದು ಅನುಭವನಿಷ್ಠವಾದ ನಿಶ್ಚಿತಜ್ಞಾನವು. ಬ್ರಹ್ಮಜ್ಞಾನವಾಯಿತೆಂದರೆ ಎಲ್ಲ ವಸ್ತುಗಳೂ ಬ್ರಹ್ಮವೇ ಆಗಿಬಿಡುತ್ತದೆ ಎಂದರ್ಥ. <strong>ಬ್ರಹ್ಮೈವೇದಂ ವಿಶ್ವಂ</strong>, <strong>ಆತ್ಮೈವೇದಂ ಸರ್ವಂ</strong> ಎಂಬ ನಿಶ್ಚಿತಜ್ಞಾನವೇ ಬ್ರಹ್ಮಜ್ಞಾನ, ಆತ್ಮಜ್ಞಾನ ಹಾಗೂ ಇದೇ ಬ್ರಹ್ಮಾತ್ಮಜ್ಞಾನವೂ ಆಗಿರುತ್ತದೆ. ಬ್ರಹ್ಮಜ್ಞಾನಿಗೆ ದ್ವೈತಸತ್ಯತ್ವಬುದ್ಧಿಯು ಸಂಪೂರ್ಣವಾಗಿ ಬಾಧಿತವಾಗಿರುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><strong>॥</strong>ಓಂ ಜನಿಮೃತಿಚಕ್ರವಿದೂರಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಜಾಯತೇ ಮ್ರಿಯತೇ ಜೀವಃ ಅವಿದ್ಯಾಕಾಮಕರ್ಮತಃ।<br/>ಅವಿದ್ಯಾಬೀಜರಹಿತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೨೪</strong></div>
  <div>
    <p><strong><span class="en">329.</span></strong> ಜನ್ಮಮರಣಚಕ್ರ</p>
  </div>
  <div>ಮೃತಿಬೀಜಂ ಭವೇಜ್ಜನ್ಮ ಜನ್ಮಬೀಜಂ ತಥಾ ಮೃತಿಃ।<br/>ಘಟೀಯಂತ್ರವದಶ್ರಾಂತೋ ಬಂಭ್ರಮೀತ್ಯನಿಶಂ ನರಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೨೧</p>
    <p><strong>ಅನ್ವಯಾರ್ಥ</strong>: <strong>ಮೃತಿಬೀಜಂ</strong> = ಮರಣಕ್ಕೆ ಕಾರಣ, <strong>ಜನ್ಮ (ಭವೇತ್) =</strong> ಜನ್ಮವು, <strong>ತಥಾ</strong> = ಹಾಗೆಯೇ, <strong>ಜನ್ಮಬೀಜಂ</strong> = ಜನ್ಮಕ್ಕೆ ಕಾರಣವು, <strong>ಮೃತಿಃ</strong> = ಮರಣವು; ಹೀಗೆ, <strong>ನರಃ</strong> = ಮನುಷ್ಯನು, <strong>ಘಟೀಯಂತ್ರವತ್</strong> = ರಾಟೆಯಂತೆ, ಅಥವಾ ಚಕ್ರದಂತೆ, <strong>ಅಶ್ರಾಂತಃ</strong> = ವಿಶ್ರಾಂತಿರಹಿತನಾಗಿ, <strong>ಅನಿಶಂ ಬಂಭ್ರಮೀತಿ</strong> = ಸಂಸಾರ ಚಕ್ರದಲ್ಲಿ ಸಿಕ್ಕಿಕೊಂಡು ಮತ್ತೆಮತ್ತೆ ಭ್ರಮಿಸುತ್ತಾ ಇರುತ್ತಾನೆ.</p>
    <p><strong>ಭಾವಾರ್ಥ</strong>: ಹುಟ್ಟಿರುವುದರಿಂದ ನರನು ಸಾಯುತ್ತಾನೆ, ಸಾಯುವುದರಿಂದ ಇವನು ಹುಟ್ಟುತ್ತಾನೆ. ಹುಟ್ಟಿದಮೇಲೆ ಸಾವು, ಸಾವಿನ ಅನಂತರ ಹುಟ್ಟು; ಹೀಗೆ ಈ ಜೀವಾತ್ಮನು ಒಂದೇಸಮನೆ ಚಕ್ರದಂತೆ ಸಂಸಾರದಲ್ಲಿ ಸುತ್ತಾಡುತ್ತಾ ಅಲೆದಾಡುತ್ತಾ ಇರುತ್ತಾನೆ.</p>
    <p><strong>ವಿವರಣೆ</strong>: ಜನ್ಮಮರಣ ಪ್ರವಾಹವು ಅವ್ಯಾಹತವಾಗಿ ನಡೆಯುತ್ತಿದೆ. ಹುಟ್ಟಿದ ಮೇಲೆ ಸಾವು ಬರಲೇಬೇಕು, ಸತ್ತಮೇಲೆ ಪುನಃ ಹುಟ್ಟಲೇಬೇಕು. ಹುಟ್ಟದಿರಬೇಕಾದರೆ ಸಾಯಬಾರದು, ಸಾಯಬಾರದೆಂದರೆ ಹುಟ್ಟಲೇಬಾರದು. ಅಜ್ಞಾನಿಗಳಿಗೆ ಈ ಜನ್ಮಮರಣಗಳು ಚಕ್ರದಂತೆ ಸುತ್ತುತ್ತಲೇ ಇರುತ್ತವೆ, ಅಜ್ಞಾನಿಗಳ ಹಣೇಬರಹವಿದು! ಜ್ಞಾನದಿಂದ ಮಾತ್ರ ಮಾನವನು ಅಮೃತಾತ್ಮನಾಗಬಲ್ಲ! ಅಜ್ಞಾನಿಗಳಿಗೆ ಅವರ ಕರ್ಮಗಳಿಂದ ಜನ್ಮಮರಣಗಳು ತಪ್ಪಿದ್ದಲ್ಲ. ಸಂಸಾರಿಗಳಿಗಾಗುವ ಸಂಕಷ್ಟಗತಿಯಿದು! <strong>ಪುನರಪಿ ಜನನಂ ಪುನರಪಿ ಮರಣಂ ಪುನರಪಿ ಜನನೀಜಠರೇ ಶಯನಂ। ಇಹಸಂಸಾರೇ ಬಹುದುಸ್ತಾರೇ ಕೃಪಯಾಽಪಾರೇ ಪಾಹಿ ಮುರಾರೇ</strong>, ಎಂದಿದ್ದಾರೆ ಶ್ರೀಶಂಕರರು. </p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div><span class="en"><strong>ಖ್</strong></span>ಓಮ್ ಉಪೇಯಬ್ರಹ್ಮವಿದೇ ಶ್ರೀಸುರೇಶ್ವರಾಯ ನಮಃ॥</div>
  <div>ಉಪಾಯಾಃ ಪಂಚಕೋಶಾಶ್ಚ ಹ್ಯುಪೇಯಂ ಬ್ರಹ್ಮ ತತ್ಪರಮ್।<br/>ಉಪಾಯೋಪೇಯತತ್ತ್ವಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೨೫</strong></div>
  <div>
    <p><strong><span class="en">330.</span></strong> ಪಂಚಕೋಶಗಳು ಉಪಾಯಗಳು</p>
  </div>
  <div>ವ್ಯಾಖ್ಯಾತತ್ವಾದುಪೇಯಸ್ಯ ಹ್ಯುಪಾಯೋಽತ್ರಾವಶಿಷ್ಯತೇ।<br/>ಉಪಾಯಾಃ ಕೋಶಾಃ ಪಂಚಾಪಿ ಯಸ್ಮಾತ್ತೈಸ್ತಂ ಪ್ರಪದ್ಯತೇ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೩೩೪</p>
    <p><strong>ಅನ್ವಯಾರ್ಥ</strong>: <strong>ಉಪೇಯಸ್ಯ</strong> = ಉಪೇಯವಾದ ಬ್ರಹ್ಮವನ್ನು, <strong>ವ್ಯಾಖ್ಯಾತತ್ವಾತ್</strong> = ಈ ಹಿಂದೆಯೇ ವಿವರಿಸಿ ತಿಳಿಸಿರುವುದರಿಂದ, <strong>ಅತ್ರ</strong> = ಇನ್ನು ಇಲ್ಲಿ ಈಗ, <strong>ಉಪಾಯಃ</strong> = ಉಪಾಯವು, <strong>ಅವಶಿಷ್ಯತೇ</strong> = ಉಳಿದಿರುತ್ತದೆ. <strong>ಪಂಚ</strong> <strong>ಅಪಿ</strong> = ಐದೂ, <strong>ಕೋಶಾಃ</strong> = ಕೋಶಗಳು, <strong>ಉಪಾಯಾಃ</strong> = ಕೇವಲ ಉಪಾಯ ಮಾತ್ರವಾಗಿರುತ್ತವೆ. <strong>ಯಸ್ಮಾತ್</strong> = ಏಕೆಂದರೆ, <strong>ತಂ</strong> = ಆ ಆತ್ಮನನ್ನು, <strong>ತೈಃ</strong> = ಆ ಪಂಚಕೋಶಗಳ ಸಹಾಯದಿಂದ, <strong>ಪ್ರಪದ್ಯತೇ</strong> = ಹೊಂದುತ್ತಾನೆ.</p>
    <p><strong>ಭಾವಾರ್ಥ</strong>: ಈ ಹಿಂದೆಯೇ ಉಪೇಯ ಬ್ರಹ್ಮದ ಸ್ವರೂಪವನ್ನು ತಿಳಿಸಿ ಆಗಿದೆ. ಇನ್ನು, ಆ ಬ್ರಹ್ಮವನ್ನು ಹೊಂದುವುದಕ್ಕೆ ಉಪಾಯಗಳನ್ನು ತಿಳಿಸಬೇಕಾಗಿದೆ. ಆ ಉಪಾಯಗಳೇ ಪಂಚಕೋಶಗಳು. ಪಂಚ ಕೋಶಗಳ ಮೂಲಕ ಆ ಬ್ರಹ್ಮವನ್ನು ಸಾಧಕನು ಹೊಂದಬಹುದು.</p>
    <p><strong>ವಿವರಣೆ</strong>: ಬ್ರಹ್ಮವು ಉಪೇಯ, ಪಂಚಕೋಶಗಳು ಉಪಾಯ. ಪಂಚಕೋಶಗಳನ್ನು ವಿವೇಕದಿಂದ ದಾಟಿಕೊಂಡುಬಂದರೆ ಪಂಚಕೋಶಾತೀತನಾದ ಆತ್ಮನ ಸ್ವರೂಪವು ತಿಳಿಯುತ್ತದೆ. ಆತ್ಮನೇ ಪಂಚಕೋಶಗಳಿಗೂ ಆತ್ಮನಾಗಿರುತ್ತಾನೆ. ಪಂಚಕೋಶಗಳ ಸಂಬಂಧವು ಆತ್ಮನಿಗೆ ಇಲ್ಲವೇ ಇಲ್ಲ. ಪಂಚಕೋಶಗಳು ಪ್ರತ್ಯಗಾತ್ಮನನ್ನು ಅರಿಯುವುದಕ್ಕೆ ಉಪಾಯಮಾತ್ರವಾಗಿರುತ್ತವೆ. ಅನ್ನಮಯ, ಪ್ರಾಣಮಯ, ಮನೋಮಯ, ವಿಜ್ಞಾನಮಯ, ಆನಂದಮಯಗಳೆಂಬ ಐದು ಕೋಶಗಳನ್ನು ಶ್ರುತಿಯಲ್ಲಿ ತಿಳಿಸಿ, ಈ ಪಂಚಕೋಶಗಳ ಮೂಲಕ ಪಂಚಕೋಶಾತೀತನಾದ, ಪ್ರತ್ಯಗಾತ್ಮನನ್ನು ತಿಳಿಸಲಾಗುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ದೇಹಾಧ್ಯಾಸರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ದೇಹಾಧ್ಯಾಸೇನ ಜೀವೋಽಯಂ ನಿತ್ಯಂ ಸಂಸಾರದುಃಖಭಾಕ್।<br/>ದೇಹಾಧ್ಯಾಸವಿನಿರ್ಮುಕ್ತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೨೬</strong></div>
  <div>
    <p><strong><span class="en">331.</span></strong> ದೇಹಾಧ್ಯಾಸದ ಫಲವಿದು</p>
  </div>
  <div>ತಥಾ ದೇಹಸ್ಯ ದಾಹಾದೌ ದಗ್ಧೋಽಸ್ಮೀತಿ ಚ ಮನ್ಯತೇ।<br/>ಶ್ಯಾಮೋಽಸ್ಮೀತಿ ಚ ದೇಹಸ್ಯ ಶ್ಯಾಮತ್ವಂ ಮನ್ಯತೇಽಬುಧಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೨೨೭</p>
    <p><strong>ಅನ್ವಯಾರ್ಥ</strong>: <strong>ತಥಾ</strong> = ಹೀಗೆಯೇ, <strong>ದೇಹಸ್ಯ</strong> = ದೇಹಕ್ಕೆ, <strong>ದಾಹಾದೌ</strong> = ದಾಹವೇ ಮುಂತಾದದ್ದು ಆದರೆ, <strong>ದಗ್ಧಃ ಅಸ್ಮಿ</strong> = ನಾನೇ ಸುಡಲ್ಪಟ್ಟೆನು, <strong>ಇತಿ</strong> <strong>ಚ</strong> = ಎಂದೇ, <strong>ಮನ್ಯತೇ</strong> = ತಿಳಿಯುತ್ತಾನೆ. <strong>ಚ</strong> = ಹಾಗೆಯೇ, <strong>ದೇಹಸ್ಯ</strong> = ದೇಹದ, <strong>ಶ್ಯಾಮತ್ವಂ</strong> = ಕಪ್ಪು ಬಣ್ಣವನ್ನು ತನ್ನ ಮೇಲೆ ಆರೋಪಿಸಿಕೊಂಡು, <strong>ಶ್ಯಾಮಃ ಅಸ್ಮಿ</strong> = ನಾನು ಕಪ್ಪಾಗಿದ್ದೇನೆ ಎಂದು, <strong>ಅಬುಧಃ</strong> = ಅಜ್ಞನು ಅವಿದ್ಯೆಯಿಂದ, <strong>ಮನ್ಯತೇ</strong> = ತಿಳಿಯುತ್ತಾನೆ.</p>
    <p><strong>ಭಾವಾರ್ಥ</strong>: ಶರೀರವು ಬೆಂಕಿಯಿಂದ ಸುಡಲ್ಪಟ್ಟರೆ ನಾನೇ ಸುಡಲ್ಪಟ್ಟೆನೆಂದೂ ಶರೀರವು ಕಪ್ಪಾಗಿದ್ದರೆ ನಾನೇ ಕಪ್ಪಾಗಿದ್ದೇನೆಂದೂ ಅವಿದ್ಯೆಯಿಂದ ಅಜ್ಞನು ತಿಳಿಯುತ್ತಾನೆ.</p>
    <p><strong>ವಿವರಣೆ</strong>: ಅಜ್ಞನು ಯಾರು? ಎಂದರೆ ಶರೀರವನ್ನೇ ತಾನೆಂದು ತಿಳಿದವನು; ಅದು ಹೇಗೆಂದರೆ: ಶರೀರದ ಒಂದು ಭಾಗವನ್ನು ಬೆಂಕಿಯು ಸುಟ್ಟರೆ ನನ್ನನ್ನೇ ಬೆಂಕಿಯು ಸುಟ್ಟಿತೆಂದು ತಿಳಿಯುತ್ತಾನೆ; ಮತ್ತು ದೇಹವು ಕಪ್ಪಾಗಿದ್ದರೆ ನಾನೇ ಕಪ್ಪಾಗಿದ್ದೇನೆಂದೂ, ಶರೀರವು ಮುಪ್ಪಾದರೆ ನಾನೇ ಮುದುಕನಾದೆನೆಂದೂ ಅಜ್ಞನು ತಿಳಿಯುತ್ತಾನೆ. ಹೀಗೆ ದೇಹಾತ್ಮಾಭಿಮಾನವುಳ್ಳವನೇ ಅಜ್ಞನು. ಅಜ್ಞಾನಿಗಳಿಗೆ ಈ ದೇಹಾಧ್ಯಾಸವು ಅನಾದಿಯಾಗಿ ಅನಂತವಾಗಿ ಸಹಜವಾಗಿರುವಂತೆಯೇ ತೋರುತ್ತಿದೆ. ಇದು ಎಲ್ಲಾ ಅಜ್ಞಾನಿಗಳ ಜಾತಕ. ಹೀಗಾಗಿ ಬ್ರಹ್ಮಜ್ಞಾನಿಯೊಬ್ಬನನ್ನು ಬಿಟ್ಟು ಉಳಿದ ಎಲ್ಲಾ ಜೀವಾತ್ಮರುಗಳೂ ದೇಹಾಧ್ಯಾಸದಿಂದ ದುಃಖಿಗಳಾಗಿರುತ್ತಾರೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಭ್ರಾಂತಿರಹಿತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಅಜ್ಞಾನಂ ಯುಕ್ತಿಹೀನತ್ವಾತ್ ಭ್ರಾಂತಿರಿತ್ಯಭಿಧೀಯತೇ।<br/>ಭ್ರಾಂತಿಜ್ಞಾನವಿಹೀನಂ <strong>ಶ್ರೀಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೨೭</strong></div>
  <div>
    <p><strong><span class="en">332.</span></strong> ಭ್ರಾಂತಿಗೆ ಲಕ್ಷಣವೇ ಇಲ್ಲ</p>
  </div>
  <div>ಯುಕ್ತಿಹೀನಪ್ರಕಾಶತ್ವಾತ್ ಭ್ರಾಂತೇರ್ನ ಹ್ಯಸ್ತಿ ಲಕ್ಷಣಮ್।<br/>ಯದಿ ಸ್ಯಾಲ್ಲ ಕ<strong>್ಷ</strong>ಣಂ ಕಿಂಚಿತ್ ಭ್ರಾಂತಿರೇವ ನ ಸಿದ್ಧ್ಯತಿ॥</div>
  <div>
    <p>ಮಾನಸೋಲ್ಲಾಸ ೭-೨೭</p>
    <p><strong>ಅನ್ವಯಾರ್ಥ</strong>: <strong>ಯುಕ್ತಿಹೀನ ಪ್ರಕಾಶತ್ವಾತ್</strong> = ಯುಕ್ತಿಯಿಲ್ಲದ ತೋರಿಕೆಯಾದ್ದರಿಂದ, <strong>ಭ್ರಾಂತೇಃ</strong> = ಭ್ರಾಂತಿಗೆ, <strong>ಲಕ್ಷಣಂ</strong> = ಲಕ್ಷಣವೇ, <strong>ನ ಅಸ್ತಿ</strong> = ಇಲ್ಲ. <strong>ಕಿಂಚಿತ್</strong> = ಏನಾದರೂ, <strong>ಲಕ್ಷಣಂ</strong> = ಲಕ್ಷಣವು, <strong>ಯದಿ ಸ್ಯಾತ್</strong> = ಇದ್ದುಬಿಟ್ಟಿದ್ದಿದ್ದರೆ, <strong>ಭ್ರಾಂತಿಃ ಏವ</strong> = ಭ್ರಾಂತಿ ಎಂಬುದೇ, <strong>ನ ಸಿದ್ಧ್ಯತಿ</strong> = ಸಿದ್ಧವಾಗುವುದಿಲ್ಲ.</p>
    <p><strong>ಭಾವಾರ್ಥ</strong>: ಭ್ರಾಂತಿಯು ಯುಕ್ತಿ, ವಿಚಾರ, ತರ್ಕಗಳನ್ನು ಮೀರಿದ್ದು. ಭ್ರಾಂತಿ ಎಂದರೆ ತಪ್ಪುತಿಳಿವಳಿಕೆ. ಇದಕ್ಕೆ ಲಕ್ಷಣಗಳೇ ಇಲ್ಲ. ಭ್ರಾಂತಿಗೇನಾದರೂ ಸರಿಯಾದ ಲಕ್ಷಣಗಳು ಇದ್ದುಬಿಟ್ಟಿದ್ದರೆ ಅದು ಭ್ರಾಂತಿಯೇ ಆಗುವುದಿಲ್ಲ.</p>
    <p><strong>ವಿವರಣೆ</strong>: ಒಂದು ಜ್ಞಾನ, ಮತ್ತೊಂದು ಭ್ರಮೆ. ಜ್ಞಾನಕ್ಕೆ ಲಕ್ಷಣಗಳಿವೆ. ಇದ್ದದ್ದನ್ನು ಇರುವಂತೆ ನಿಶ್ಚಿತವಾಗಿ ತಿಳಿಯುವುದೇ ಜ್ಞಾನವು. ಇದೇ ಸಮ್ಯಗ್ಜ್ಞಾನವೂ ಹೌದು. ಇದು ಏಕಮುಖವಾಗಿ ಸಾರ್ವತ್ರಿಕವಾಗಿರುತ್ತದೆ. ಆದರೆ ಭ್ರಾಂತಿಯೆಂದರೆ ತಪ್ಪುತಿಳಿವಳಿಕೆ. ಇದು ಹೇಗಿರುತ್ತದೆ? ಭ್ರಾಂತಿಗೆ ಲಕ್ಷಣಗಳೇನು? ಎಂದರೆ, ಉತ್ತರವಿಲ್ಲ. ಒಂದು ಪದಾರ್ಥವನ್ನು ತಪ್ಪುತಪ್ಪಾಗಿ ಎಷ್ಟು ರೀತಿಯಲ್ಲಿ ತಿಳಿಯಬಹುದು? ಎಂದರೆ, ಅದಕ್ಕೆ ಲೆಕ್ಕವೇ ಇಲ್ಲ. ಏಕೆಂದರೆ ಅದು ಭ್ರಾಂತಿಯಲ್ಲವೆ? ಯುಕ್ತಿಯಿಂದ ಭ್ರಾಂತಿಯನ್ನು ಸಮರ್ಥಿಸಲು ಸಾಧ್ಯವಿಲ್ಲ. ವಸ್ತುವಿನ ಪರಮಾರ್ಥಜ್ಞಾನವು ಇಲ್ಲದಾಗ ಅದನ್ನು ಎಷ್ಟು ರೀತಿಯಲ್ಲಿ ಬೇಕಾದರೂ ತಪ್ಪುತಪ್ಪಾಗಿ ತಿಳಿಯಬಹುದಲ್ಲವೇ? ಜ್ಞಾನೋದಯವಾದ ಕೂಡಲೇ ಈ ಭ್ರಾಂತಿಯು ತೊಲಗುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ವಿದ್ಯಾವಿದ್ಯಾ<strong>ಽ</strong>ತೀತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ವಿದ್ಯಾವಿದ್ಯೇ ಬುದ್ಧಿಗಮ್ಯೇ ನಾತ್ಮಧರ್ಮೌ ಕದಾಚನ।<br/>ವಿದ್ಯಾವಿದ್ಯಾಸ್ವರೂಪಜ್ಞಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೨೮</strong></div>
  <div>
    <p><strong><span class="en">333.</span></strong> ಇವೆರಡೂ ಅನಾತ್ಮಧರ್ಮಗಳೇ</p>
  </div>
  <div>ಪ್ರತ್ಯ ಕ್ಷೇಣ ಹಿ ದೃಶ್ಯೇತೇ ವಿದ್ಯಾವಿದ್ಯೇ ಮನೋಗತೇ।<br/>ನ ತಯೋರಾತ್ಮಧರ್ಮತ್ವಂ ತಸ್ಮಾತ್ತೇ ನಾಮರೂಪಯೋಃ॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೫೭೮</p>
    <p><strong>ಅನ್ವಯಾರ್ಥ</strong>: <strong>ವಿದ್ಯಾ ಅವಿದ್ಯೇ</strong> = ವಿದ್ಯಾ ಮತ್ತು ಅವಿದ್ಯೆಗಳು, <strong>ಮನೋಗತೇ</strong> = ಮನಸ್ಸಿಗೆ ಸೇರಿದವುಗಳೆಂದು, <strong>ಪ್ರತ್ಯಕ್ಷೇಣ</strong> = ಪ್ರತ್ಯಕ್ಷ ವಾಗಿ ಅನುಭವದಿಂದ, <strong>ದೃಶ್ಯೇತೇ ಹಿ</strong> = ಕಾಣಲ್ಪಡುತ್ತಿವೆಯಲ್ಲವೆ? <strong>ತಸ್ಮಾತ್</strong> = ಆದ್ದರಿಂದ, <strong>ತಯೋಃ</strong> = ಆ,<strong> ನಾಮರೂಪಯೋ</strong>ಃ = ನಾಮರೂಪಗಳು, <strong>ನ ಆತ್ಮಧರ್ಮತ್ವಮ್</strong> = ಆತ್ಮನ ಧರ್ಮಗಳಲ್ಲ ಎಂದು ಸಿದ್ಧವಾಯಿತು.</p>
    <p><strong>ಭಾವಾರ್ಥ</strong>: ವಿದ್ಯೆ ಅವಿದ್ಯೆ , ಎರಡೂ ಮನಸ್ಸಿಗೇ ಸೇರಿದವು ಗಳೆಂದು ನಮಗೆ ಅನುಭವದಲ್ಲಿ ಕಾಣುತ್ತಿದೆ. ಆದ್ದರಿಂದ ಇವುಗಳು ನಾಮರೂಪಗಳಿಗೇ ಸೇರಿದವೇ ಹೊರತು ಆತ್ಮನ ಧರ್ಮಗಳಲ್ಲ.</p>
    <p><strong>ವಿವರಣೆ</strong>: ಸುಖ ದುಃಖ, ರಾಗದ್ವೇಷಾದಿಗಳು ಬೇಕಾದರೆ ಅಂತಃಕರಣದ ಧರ್ಮಗಳೆಂದಾಗಲಿ; ಆದರೆ ವಿದ್ಯಾವಿದ್ಯೆಗಳು ಮಾತ್ರ ಆತ್ಮನ ಧರ್ಮಗಳೇ ಆಗಬೇಕಲ್ಲವೆ? ಆತ್ಮನನ್ನೇ ವಿದ್ಯಾವಾನ್, ಅವಿದ್ಯಾವಾನ್ ಎಂದೇ ನಾವುಗಳು ಕರೆಯುತ್ತೇವಲ್ಲವೆ? ಎಂದರೆ, ಈ ವಾದವು ಸರಿಯಲ್ಲ. ವಿದ್ಯಾವಿದ್ಯೆಗಳೂ ಅಂತಃಕರಣದ ಧರ್ಮಗಳೇ ಆಗಿರುತ್ತವೆ. ವಿದ್ಯೆ, ಅವಿದ್ಯೆಗಳು ಅತ್ಯಂತ ಸೂಕ್ಷ್ಮವೂ ಅತ್ಯಂತ ಆಂತರವೂ ಆಗಿ ಆತ್ಮನಿಗೇ ಸೇರಿದಂತೆ ತೋರಿದರೂ ಇವೂ ಅನಾತ್ಮಧರ್ಮಗಳೇ. ಏಕೆಂದರೆ ಪ್ರತ್ಯಗಾತ್ಮನಿಗೆ ವಿಷಯವಾಗಿಯೇ ಈ ವಿದ್ಯಾವಿದ್ಯೆಗಳೂ ತೋರುತ್ತಿರುವುದರಿಂದ, ಇವುಗಳೂ ಮನಸ್ಸಿನ ಧರ್ಮಗಳೇ ಹೊರತು ಆತ್ಮನಿಗೆ ಸೇರಿದವುಗಳಲ್ಲ. ಆತ್ಮನು ವಿದ್ಯಾವಿದ್ಯೆಗಳಿಗೂ ಸಾಕ್ಷಿಯಾಗಿರು ವುದು ನಮ್ಮಗಳ ಅನುಭವದಲ್ಲಿದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ಇಂದ್ರಿಯಾತೀತಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಮನಸಾ ವಚಸಾ ಚೈವ ಪರಂ ಬ್ರಹ್ಮ ನ ಗೃಹ್ಯತೇ।<br/>ಮನೋವಾಗಿಂದ್ರಿಯಾತೀತಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong><span class="en">29</span></strong></div>
  <div>
    <p><strong><span class="en">334.</span></strong> ಬ್ರಹ್ಮವು ಶಬ್ದಗಮ್ಯವಲ್ಲ</p>
  </div>
  <div>ಯತೋ ವಾಚೋ ನಿವರ್ತಂತೇ ತದ್ ಬ್ರಹ್ಮೇತಿ ಪ್ರತೀಯತಾಮ್।<br/>ಶಬ್ದಪ್ರವೃತ್ತಿಹೇತೂನಾಂ ಪ್ರತ್ಯಗಾತ್ಮನ್ಯಸಂಭವಾತ್॥</div>
  <div>
    <p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೫೯೫</p>
    <p><strong>ಅನ್ವಯಾರ್ಥ</strong>: <strong>ಯತಃ</strong> = ಯಾವುದರಿಂದ, <strong>ವಾಚಃ</strong> = ಮಾತುಗಳು, <strong>ನಿವರ್ತಂತೇ</strong> = ಹಿಂತಿರುಗುತ್ತವೆಯೋ, <strong>ತತ್</strong> = ಅದನ್ನೇ, <strong>ಬ್ರಹ್ಮ ಇತಿ</strong> = ಬ್ರಹ್ಮವು ಎಂದು, <strong>ಪ್ರತೀಯತಾಮ್</strong> = ತಿಳಿಯಬೇಕು. ಏಕೆಂದರೆ, <strong>ಪ್ರತ್ಯಗಾತ್ಮನಿ</strong> = ಪ್ರತ್ಯಗಾತ್ಮನಲ್ಲಿ , <strong>ಶಬ್ದಪ್ರವೃತ್ತಿಹೇತೂನಾಂ</strong> = ಶಬ್ದಪ್ರವೃತ್ತಿಗೆ ಬೇಕಾಗಿರುವ ಹೇತುಗಳು, <strong>ಅಸಂಭವಾತ್</strong> = ಸಂಭವಿಸಲಾರವಾದ್ದರಿಂದ.</p>
    <p><strong>ಭಾವಾರ್ಥ</strong>: ನಿರ್ವಿಶೇಷವಾದ ಪರಬ್ರಹ್ಮವನ್ನು ಯಾವ ಶಬ್ದಗಳಿಂದಲೂ ವರ್ಣಿಸಲು ಸಾಧ್ಯವೇ ಇಲ್ಲ. ಏಕೆಂದರೆ ಶಬ್ದಪ್ರವೃತ್ತಿಗೆ ಹೇತುಗಳು ಬ್ರಹ್ಮದಲ್ಲಿ ಇರುವುದಿಲ್ಲ.</p>
    <p><strong>ವಿವರಣೆ</strong>: ಶ್ರುತಿಯಲ್ಲಿ , <strong>ಯತೋ ವಾಚೋ ನಿವರ್ತಂತೇ</strong> —ಎಂದು ಹೇಳಿರುತ್ತದೆ. ಬ್ರಹ್ಮವನ್ನು ಶಬ್ದಗಳಿಂದ ವರ್ಣಿಸುವುದಕ್ಕೆ ಆಗುವುದಿಲ್ಲ. ಏಕಂದರೆ ಬ್ರಹ್ಮದಲ್ಲಿ ಶಬ್ದಪ್ರವೃತ್ತಿಗೆ ಬೇಕಾದ ಹೇತುಗಳೇ ಇಲ್ಲವಾದ್ದರಿಂದ. ಶಬ್ದ , ಸ್ಪರ್ಶ, ರೂಪ, ರಸ, ಗಂಧಗಳೇ ಶಬ್ದಪ್ರವೃತ್ತಿ ಹೇತುಗಳು. ಇದಾವುದೂ ಪರಬ್ರಹ್ಮದಲ್ಲಿ ಇಲ್ಲ. ಗುಣಗಳಾಗಲೀ ಧರ್ಮಗಳಾಗಲೀ ಪರಬ್ರಹ್ಮದಲ್ಲಿ ಇಲ್ಲವಾದ್ದರಿಂದ ಯಾವ ಶಬ್ದಗಳೂ ಪರಬ್ರಹ್ಮವನ್ನು ವರ್ಣಿಸಲಾರವು. ಬ್ರಹ್ಮವು ಶಬ್ದಗಳಿಗೂ ಇಂದ್ರಿಯಗಳಿಗೂ ಮನೋಬುದ್ಧಿಗಳಿಗೂ ಅಗೋಚರವಾಗಿರುತ್ತದೆ. ಅಂದಮಾತ್ರಕ್ಕೆ ಪರಬ್ರಹ್ಮವನ್ನು ಶೂನ್ಯವೆಂದೂ ಕರೆಯಬಾರದು. ಪರಬ್ರಹ್ಮದ ಸಾಂನಿಧ್ಯದಿಂದಲೇ ಎಲ್ಲವೂ ನಡೆಯುತ್ತಿವೆ. ಇಂದ್ರಿಯ ಮನೋಬುದ್ಧಿಗಳಿಗೂ ಪರಬ್ರಹ್ಮವೇ ನಿಜವಾದ ಆತ್ಮನಾಗಿರುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ಓಂ ನಿರ್ವಿಕಾರಚಿನ್ಮಾತ್ರಾಯ ಶ್ರೀಸುರೇಶ್ವರಾಯ ನಮಃ॥</div>
  <div>ಸದಾಕೂಟಸ್ಥೇ ಚಿನ್ಮಾತ್ರೇ ಅವಿದ್ಯಾ ನೈವ ವಿದ್ಯತೇ।<br/>ಅವಿದ್ಯಾತ್ರಯದೂರಸ್ಥಂ <strong>ಸುರೇಶ್ವರಮಹಂ ಭಜೇ</strong>॥</div>
  <div>ನವೆಂಬರ್ <strong>೩೦</strong></div>
  <div>
    <p><strong><span class="en">335.</span></strong> ಆತ್ಮನಲ್ಲಿ ಅಜ್ಞಾನತ್ರಯವಿಲ್ಲ</p>
  </div>
  <div>ಅಜ್ಞಾನಾದಿತ್ರಯಂ ತಾವತ್ ಜ್ಞಾತರ್ಯಪಿ ನ ವಿದ್ಯತೇ।<br/>ಕಿಮಂಗ ಸರ್ವದಾಽಲುಪ್ತಚಕ್ಷುಷ್ಯಾತ್ಮನಿ ಕೇವಲೇ॥</div>
  <div><p>ತೈತ್ತಿರೀಯೋಪನಿಷದ್ಭಾಷ್ಯವಾರ್ತಿಕಂ, ಬ್ರಹ್ಮಾನಂದವಲ್ಲೀ ೬೬೩</p><p><strong>ಅನ್ವಯಾರ್ಥ</strong>: <strong>ಅಜ್ಞಾನಾದಿತ್ರಯಂ</strong> = ಅಜ್ಞಾನ, ಸಂಶಯಜ್ಞಾನ, ಮಿಥ್ಯಾಜ್ಞಾನಗಳು, <strong>ತಾವತ್</strong> = ಮೊದಲಿಗೆ, <strong>ಜ್ಞಾತರಿ ಅಪಿ</strong> = ಜ್ಞಾತೃವಿನಲ್ಲಿಯೇ, <strong>ನ ವಿದ್ಯತೇ</strong> = ಇರುವುದಿಲ್ಲ, ಹೀಗಿರಬೇಕಾದರೆ, <strong>ಅಂಗ</strong> = ಮಗೂ, ಇನ್ನು, <strong>ಕೇವಲೇ</strong> = ನಿರುಪಾಧಿಕನಾದ, <strong>ಸರ್ವದಾ ಅಲುಪ್ತ ಚಕ್ಷುಷಿ</strong> = ಯಾವಾಗಲೂ ಲೋಪವಾಗದ ಚಿನ್ಮಾತ್ರಸ್ವರೂಪನಾದ, <strong>ಆತ್ಮನಿ</strong> = ಆತ್ಮನಲ್ಲಿ, <strong>ವಿದ್ಯತೇ ಕಿಂ</strong> = ಇರುತ್ತದೆಯೇನು?</p><p><strong>ಭಾವಾರ್ಥ</strong>: ಅಜ್ಞಾನವು ಪ್ರಮಾತೃವಿನಲ್ಲಿಯೇ ಇರಲಾರದು; ಎಂದಮೇಲೆ ಇನ್ನು , ಕೂಟಸ್ಥನಿತ್ಯನಾದ ಹಾಗೂ ವಿಜ್ಞಾನಘನ ಸ್ವರೂಪನಾದ ಶುದ್ಧವಾದ ಆತ್ಮನಲ್ಲಿ ಹೇಗೆ ತಾನೇ ಇದ್ದೀತು?</p><strong>ವಿವರಣೆ</strong>: ಜ್ಞಾತೃವೆಂದರೆ <strong>ಜಾನಾತೀತಿ ಜ್ಞಾತಾ</strong>—ತಿಳಿಯುವವನು. ಇಂದ್ರಿಯ ಪ್ರಮಾಣಗಳನ್ನು ಬಳಸಿಕೊಂಡು ಪ್ರಮೇಯ ಪದಾರ್ಥಗಳನ್ನು ತಿಳಿಯುವವನೇ <strong>ಪ್ರಮಾತೃವು</strong>. ಇವನೇ ಜೀವಾತ್ಮನು. ಇವನಲ್ಲಿಯೇ ಅಜ್ಞಾನತ್ರಯವು ಹೊಂದಲಾರದು. ಜ್ಞಾನಾಭಾವವೇ ಅಜ್ಞಾನವು, ವಿರುದ್ಧಜ್ಞಾನವೇ ಮಿಥ್ಯಾಜ್ಞಾನವು, ಸಂಶಯರೂಪವಾದ ಜ್ಞಾನವೇ ಸಂಶಯಜ್ಞಾನವು; ಈ ಮೂರಕ್ಕೂ ಒಟ್ಟಾಗಿ <strong>ಅಜ್ಞಾನತ್ರಯ</strong>—ಎಂದು ಹೆಸರು. ಪ್ರಮಾತೃವಿನಲ್ಲಿಯೇ ಅಜ್ಞಾನ, ಸಂಶಯಜ್ಞಾನ ಮತ್ತು ಭ್ರಾಂತಿಜ್ಞಾನಗಳು ಇರಲಾರವು ಎಂದಮೇಲೆ, ನಿರ್ವಿಕಾರನಾದ ಕೂಟಸ್ಥಚಿನ್ಮಾತ್ರಸ್ವರೂಪನಾದ ಪ್ರತ್ಯಗಾತ್ಮನಲ್ಲಿ, ಸಾಕ್ಷಿಯಲ್ಲಿ ಅಜ್ಞಾನತ್ರಯವು ಇರಬಹುದೇ? ಖಂಡಿತಾ ಇಲ್ಲ. ಏಕೆಂದರೆ ಈ ಪ್ರತ್ಯಗಾತ್ಮನು ಜೀವಾತ್ಮನಿಗಿಂತಲೂ ಶುದ್ಧನಾಗಿದ್ದಾನೆ.</div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
</html>
