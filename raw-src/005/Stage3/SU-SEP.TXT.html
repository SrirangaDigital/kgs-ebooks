<?xml version="1.0"?>
<html>
  <div>ಸೆಪ್ಟೆಂಬರ್ <strong>೧</strong></div>
  <div>
    <p><strong>೨೪೫.</strong> ಅರ್ಚಕರು ಹೇಗಿರಬೇಕು?</p>
  </div>
  <div>ಅರ್ಚಕಸ್ಯ ಪ್ರಭಾವೇನ ಶಿಲಾ ಭವತಿ ಶಂಕರಃ।<br/>ಆಭಿರೂಪ್ಯಾಚ್ಚ ಮೂರ್ತೀನಾಂ ದೇವಸಾನ್ನಿಧ್ಯಮೃಚ್ಛತಿ॥</div>
  <div>
    <p>ಅರ್ಚಕನ ಪೂಜಾ ತಪಃಪ್ರಭಾವದಿಂದ ಶಿಲೆಯು ಶಂಕರನಾಗುತ್ತದೆ, ಮೂರ್ತಿಗಳಿಗೆ ಅಭಿರೂಪನಾಗುವುದರಿಂದ ಭಕ್ತನು ದೇವತಾಸಾಂನಿಧ್ಯವನ್ನು ಹೊಂದುತ್ತಾನೆ.</p>
  </div>
  <div>
    <p>ಎಲ್ಲ ದೇವಸ್ಥಾನಗಳಲ್ಲಿಯೂ ಇರುವದು ಶಿಲೆಗಳೇ. ಕಲ್ಲಿನ ವಿಗ್ರಹಗಳೇ ಅಲ್ಲವೆ, ದೇವಾಲಯಗಳಲ್ಲಿ ಇರುವುದು? ರಾಮ, ಗಣಪತಿ, ಕೃಷ್ಣ, ಆಂಜನೇಯ, ಶಿವ, ನರಸಿಂಹಸ್ವಾಮಿ, ವೆಂಕಟೇಶ್ವರ—ಇತ್ಯಾದಿಗಳೆಲ್ಲವೂ ಕೇವಲ ಕಲ್ಲುಗಳ ವಿಗ್ರಹಗಳೇ. ಆದರೆ ಅಲ್ಲಿ ಪೂಜೆಮಾಡುವ ಅರ್ಚಕರ ತಪಃಪ್ರಭಾವದಿಂದ, ಭಕ್ತಿಭಾವದಿಂದ ಮತ್ತು ಭಕ್ತರುಗಳ ಭಾವನಾತಿಶಯದಿಂದ ಆ ಕಲ್ಲಿನ ವಿಗ್ರಹಗಳೆಲ್ಲವೂ <strong>ದೇವತ್ವ</strong>ವನ್ನು ಹೊಂದುತ್ತವೆ. ಈಗ ಅವು ಕಲ್ಲಿನ ವಿಗ್ರಹಗಳಲ್ಲ. ಮತ್ತೇನೆಂದರೆ ಅವು ನಿಗ್ರಹಾನುಗ್ರಹವನ್ನು ಮಾಡಬಲ್ಲ, ಶಾಪವರಗಳನ್ನು ಕೊಡಬಲ್ಲ ದೇವತೆಗಳಾಗಿ ಬಿಡುತ್ತವೆ. ಆಯಾ ದೇವಾಲಯಗಳಲ್ಲಿ ಪೂಜೆ ಮಾಡುವ ಪೂಜಾರಿಗಳು ತಪಸ್ವಿಗಳಾಗಿರಬೇಕು, ಸದಾಚಾರ ಸಂಪನ್ನರಾಗಿ ನಿಜವಾದ ಭಗವದ್ಭಕ್ತರಾಗಿರಬೇಕು. ತಮ್ಮ ಪೂಜಾ ತಪಸ್ಸಿನ ಪ್ರಭಾವದಿಂದ ಹಾಗೂ ಭಕ್ತಿಯ ಪ್ರಭಾವದಿಂದ ಕಲ್ಲನ್ನೂ ದೇವರನ್ನಾಗಿ ಮಾಡಬಲ್ಲರು ಇವರು!</p>
  </div>
  <div>ಇನ್ನು ಅಂಥ ದೇವಾಲಯಗಳಿಗೆ ಬರುವ ಭಕ್ತರುಗಳೂ ಭಾವನಾಸಂಪನ್ನರಾಗಿರಬೇಕು. ದೇವಸ್ಥಾನಗಳಿಗೆ ಹೋದಾಗ ಆಯಾ ದೇವರುಗಳ ದರ್ಶನವನ್ನು ಮಾಡುವಾಗ ಆಯಾ ದೇವತಾ ಮೂರ್ತಿಗಳ ಮುಂದೆ ನಿಂತಾಗ ಆಯಾ ದೇವರುಗಳ ವಿಷಯಕ್ಕೆ ಭಕ್ತಿ ಭಾವವು ತುಂಬಿ ಬಂದಾಗ ಆಯಾ ವಿಗ್ರಹಗಳಲ್ಲಿ ದೇವತಾ ಸಾಂನಿಧ್ಯವೇ ಉಂಟಾಗಿಬಿಡುತ್ತದೆ.</div>
  <div>ದೇವಾಲಯಗಳಿಗೆ ಬರುವ ಭಕ್ತರು ಶುದ್ಧ ಮನಸ್ಸುಳ್ಳವರಾಗಿರಬೇಕು. ಹೀಗೆ ಒಟ್ಟಿನಲ್ಲಿ ಅರ್ಚಕರ ಪ್ರಭಾವ ಹಾಗೂ ಭಕ್ತರುಗಳ ಭಾವನೆಯಿಂದ ಅಲ್ಲಿ ದೇವಸಾಂನಿಧ್ಯವು ಉಂಟಾಗುತ್ತದೆ.</div>
  <div>ಭಕ್ತಿಭಾವನೆಯಿಂದಲೇ ಸತ್ ಫಲಗಳು ಉಂಟಾಗುತ್ತವೆ.</div>
  <div>ಸೆಪ್ಟೆಂಬರ್ <strong>೨</strong></div>
  <div>
    <p><strong>೨೪೬.</strong> ಈ ನಾಲ್ಕೂ ಶ್ರೇಷ್ಠ</p>
  </div>
  <div>ನ ಭಾರ್ಯಯಾ ಸಮಂ ಮಿತ್ರಂ ನ ಚ ಧರ್ಮೋ ದಯಾಸಮಃ।<br/>ನ ಸ್ವಾತಂತ್ರ್ಯಸಮಾ ತುಷ್ಟಿಃ ಗಾರ್ಹಸ್ಥ್ಯಾತ್ ನಾಶ್ರಮೋ ಪರಃ॥</div>
  <div>
    <p>ಪತ್ನಿಗೆ ಸಮನಾದ ಮಿತ್ರನಿಲ್ಲ , ದಯೆಗೆ ಸಮನಾದ ಧರ್ಮವಿಲ್ಲ , ಸ್ವಾತಂತ್ರ್ಯಕ್ಕೆ ಸಮನಾದ ತುಷ್ಟಿಯಿಲ್ಲ , ಗೃಹಸ್ಥಾಶ್ರಮಕ್ಕಿಂತ ಶ್ರೇಷ್ಠವಾದ ಆಶ್ರಮವೂ ಇಲ್ಲ.</p>
  </div>
  <div>೧.</div>
  <div><strong>ಭಾರ್ಯಾ</strong>—ಎಂದರೆ ಹೆಂಡತಿ. ಭಾರತೀಯ ಹಿಂದೂ ಸಂಸ್ಕೃತಿ ಯಲ್ಲಿ ಪತ್ನಿಗೆ ಉತ್ತಮ ಸ್ಥಾನವನ್ನು ಕೊಟ್ಟಿದೆ. ಗಂಡನ ಸುಖದುಃಖಗಳಲ್ಲಿ ಗಂಡನಿಗೆ ಸಹಕಾರ ಕೊಡುವವಳೇ ಪತ್ನಿ. ಪತ್ನಿಗಿಂತ ಶ್ರೇಷ್ಠನಾದ ಮಿತ್ರನು ಗಂಡನಿಗೆ ಇರುವುದಿಲ್ಲ. ಪತಿಗೆ ಪತ್ನಿಯೂ ಪತ್ನಿಗೆ ಪತಿಯೂ ಮಿತ್ರರು. ಪತಿಯಿಲ್ಲದೆ ಪತ್ನಿಯೂ ಇಲ್ಲ, ಪತ್ನಿಯಿಲ್ಲದೆ ಪತಿಯೂ ಇಲ್ಲ. ಪತಿಪತ್ನಿಯರಿಬ್ಬರೂ ಒಂದೇ ಗಾಡಿಯ ಎರಡು ಚಕ್ರಗಳಂತೆ.</div>
  <div>೨.</div>
  <div><strong>ದಯೆ</strong>—ಎಂದರೆ ಕರುಣೆ. ದಯೆಗಿಂತ ಶ್ರೇಷ್ಠವಾದ ಧರ್ಮವಿಲ್ಲ. ಬಡವರಲ್ಲಿ , ಆರ್ತರಲ್ಲಿ , ದುರ್ಬಲರಲ್ಲಿ ತೋರಿಸುವ ಪ್ರೀತಿಯೇ ದಯೆ. ಬರೀ ಮಾತನಾಡುವುದಕ್ಕಿಂತ, ಕೈಯ್ಯಲ್ಲಾದ ಸಹಾಯವನ್ನು ದೀನ ದುರ್ಬಲರಿಗೆ ಮಾಡುವುದೇ ನಿಜವಾದ ಧರ್ಮವು.</div>
  <div>೩.</div>
  <div><strong>ಸ್ವಾತಂತ್ರ್ಯ</strong>—ಯಾರ ಹಂಗಿಗೂ ಒಳಗಾಗದೆ ಸ್ವತಂತ್ರನಾಗಿರುವುದು. ಇದೇ ನಿಜವಾದ ತುಷ್ಟಿ ಎಂದರೆ ಸಂತೋಷ. ಇತರರಿಗೆ ಅಧೀನನಾಗಿ, ಬೇರೆಯವರಿಗೆ ಅಡಿಯಾಳಾಗಿ, ಅನ್ಯರಿಗೆ ದಾಸನಾಗಿ ಬದುಕುವುದೆಂಬುದು ತುಂಬಾ ದುಃಖ. ಇತರರಿಗೆ ದಾಸನಾಗಿ ಎಷ್ಟೇ ಸಂಪತ್ತಿದ್ದರೂ ಸುಖವಿಲ್ಲ. ಸ್ವತಂತ್ರನಾಗಿ ಬಡವನಾಗಿದ್ದರೂ, ಅದೇ ನಿಜವಾದ ಆನಂದ. ಸ್ವತಂತ್ರವೇ ಸ್ವರ್ಗ, ಪರತಂತ್ರವೇ ನರಕ.</div>
  <div>೪.</div>
  <div><strong>ಗೃಹಸ್ಥಾಶ್ರಮ</strong>—ಗೃಹಸ್ಥಾಶ್ರಮಕ್ಕಿಂತ ಶ್ರೇಷ್ಠವಾದ ಆಶ್ರಮವು ಬೇರೊಂದಿಲ್ಲ. ಪತ್ನಿ, ಪುತ್ರ, ಮಿತ್ರ, ಬಂಧು, ಬಾಂಧವರಿಂದ ಕೂಡಿಕೊಂಡು ಸುಖದುಃಖಗಳನ್ನು ಹಂಚಿಕೊಂಡು ಅನುಭವಿಸುವ ಆಶ್ರಮವಿದು. ಇದೇ ಸುಖಸುಂದರಮಯವಾದ ಆನಂದಾಶ್ರಮ.</div>
  <div>
    <p>ಮನುಷ್ಯನು ದಯಾಪರನಾಗಿರಬೇಕು.</p>
  </div>
  <div>ಸೆಪ್ಟೆಂಬರ್ <strong>೩</strong></div>
  <div>
    <p><strong>೨೪೭.</strong> ತನಗಾಗಿಯೇ ಎಲ್ಲವೂ</p>
  </div>
  <div>ತ್ಯಜೇದೇಕಂ ಕುಲಸ್ಯಾರ್ಥೇ ಗ್ರಾಮಸ್ಯಾರ್ಥೇ ಕುಲಂ ತ್ಯಜೇತ್।<br/>ಗ್ರಾಮಂ ಜನಪದಸ್ಯಾರ್ಥೇ ಆತ್ಮಾರ್ಥೇ ಪೃಥಿವೀಂ ತ್ಯಜೇತ್॥</div>
  <div>
    <p>ಕುಲಕ್ಕೋಸ್ಕರ ಒಬ್ಬನನ್ನು ಬಿಡಬೇಕು, ಗ್ರಾಮಕ್ಕೋಸ್ಕರ ಕುಲವನ್ನೂ ಕೈ ಬಿಡಬೇಕು, ದೇಶಕ್ಕಾಗಿ ಗ್ರಾಮವನ್ನೂ ಬಿಡಬೇಕು; ಇನ್ನು ತನಗಾಗಿ ಈ ಭೂಮಿಯನ್ನೇ ಬೇಕಾದರೂ ಬಿಡಬೇಕು.</p>
  </div>
  <div>
    <p>ಈ ಪ್ರಪಂಚದಲ್ಲಿ ಮಾನವನಿಗೆ ವಂಶ, ತಾನು ವಾಸವಾಗಿರುವ ಊರು, ಜನಗಳು, ಭೂಮಿ—ಎಲ್ಲವೂ ಮುಖ್ಯವಾದದ್ದೇ. ಆದರೆ ಇವೆಲ್ಲಕ್ಕಿಂತಲೂ ತಾನೇ ತನಗೆ ಮುಖ್ಯ ಎಂಬುದನ್ನು ಇಲ್ಲಿ ತಿಳಿಸಿರುತ್ತದೆ.</p>
  </div>
  <div>
    <p>ತನ್ನ ಮನೆತನವು ತನಗೆ ಮುಖ್ಯವಾದದ್ದು. ತಮ್ಮ ಮನೆತನಕ್ಕೆ ಒಬ್ಬ ಮನುಷ್ಯನಿಂದ ಕಳಂಕವು ಬರುತ್ತದೆ ಎಂದು ತಿಳಿದಾಗ ಆ ಒಬ್ಬನನ್ನು ತನ್ನ ವಂಶದಿಂದ ದೂರಮಾಡಿಬಿಡಬೇಕು. ಆ ಅಯೋಗ್ಯನಾದ ಒಬ್ಬ ಮನುಷ್ಯನಿಂದ ಉತ್ತಮವಂಶಕ್ಕೆ ಕಳಂಕವು ಬರಬಾರದಷ್ಟೆ?.</p>
  </div>
  <div>ವಂಶಕ್ಕಿಂತಲೂ ಗ್ರಾಮವು ಮುಖ್ಯವಾದದ್ದು. ಒಂದು ಪ್ರಸಿದ್ಧವಾದ ಗ್ರಾಮಕ್ಕೆ ಒಂದು ವಂಶದಿಂದ ಕೆಟ್ಟ ಹೆಸರು ಬರುವುದಾದರೆ ಆಗ ಆ ಕುಲವನ್ನೇ ಆ ಗ್ರಾಮದಿಂದ ಹೊರಕ್ಕೆ ಅಟ್ಟಿಬಿಡಬೇಕು. ಏಕೆಂದರೆ ಒಂದು ಮನೆತನದಿಂದ ಆ ಇಡೀ ಗ್ರಾಮಕ್ಕೇ ಕಳಂಕವು ಉಂಟಾಗಬಾರದು.</div>
  <div>ಇನ್ನು ಒಂದು ಗ್ರಾಮದಿಂದ ಇಡೀ ದೇಶಕ್ಕೇ ತೊಂದರೆಯು ಉಂಟಾಗಬಹುದು ಎಂದು ತೋರಿದಾಗ ಆ ಗ್ರಾಮವನ್ನೇ ಆ ದೇಶದಿಂದ ಕೈ ಬಿಡಬೇಕು. ಇಡೀ ರಾಷ್ಟ್ರ ಮುಖ್ಯವೇ ಹೊರತು ಒಂದು ಪುಟ್ಟ ಗ್ರಾಮವಲ್ಲ. ದೊಡ್ಡ ರಾಷ್ಟ್ರದ ಹಿತಕ್ಕಾಗಿ ಸಣ್ಣ ಹಳ್ಳಿಯನ್ನು ಕೈಬಿಡಬೇಕು.</div>
  <div>ಇನ್ನು ಆ ರಾಷ್ಟ್ರದಿಂದ ತನಗೆ ತೊಂದರೆ ಎಂದು ತಿಳಿದಾಗ, ವಿವೇಕಿ ಮನುಷ್ಯನು ಆ ರಾಷ್ಟ್ರವನ್ನೇ ಬಿಟ್ಟು ಹೊರಡುತ್ತಾನೆ. ಇನ್ನು ಬದುಕಿರುವುದೇ ತನಗೆ ಭಾರವಾದಾಗ, ತನ್ನ ಜೀವನವೇ ತನಗೆ ವಿಷವಾದಾಗ ಈ ಭೂಮಿಯನ್ನೇ ಬಿಟ್ಟು ತಾನು ಹೊರಡಬೇಕಾಗುತ್ತದೆ.</div>
  <div>
    <p>ಆತ್ಮನೇ ಎಲ್ಲಕ್ಕಿಂತಲೂ ಅತ್ಯಂತ ಪ್ರಿಯನಾದವನು.</p>
  </div>
  <div>ಸೆಪ್ಟೆಂಬರ್ <strong>೪</strong></div>
  <div>
    <p><strong>೨೪೮.</strong> ಹದಿನಾಲ್ಕು ವಿದ್ಯಾಸ್ಥಾನಗಳಿವು</p>
  </div>
  <div>ಅಂಗಾನಿ ವೇದಾಶ್ಚತ್ವಾರಃ ಮೀಮಾಂಸಾನ್ಯಾಯವಿಸ್ತರಃ।<br/>ಪುರಾಣಂ ಧರ್ಮಶಾಸ್ತ್ರಂ ಚ ವಿದ್ಯಾ ಹ್ಯೇತಾಶ್ಚತುರ್ದಶ॥</div>
  <div>
    <p>ಆರು ವೇದಾಂಗಗಳು, ನಾಲ್ಕು ವೇದಗಳು, ಮೀಮಾಂಸಾ, ನ್ಯಾಯಗಳು, ಪುರಾಣಗಳು ಮತ್ತು ಧರ್ಮಶಾಸ್ತ್ರಗಳು—ಇವು ಹದಿನಾಲ್ಕು ವಿದ್ಯೆಗಳು.</p>
  </div>
  <div>
    <p><strong>ಆರು ವೇದಾಂಗಗಳು</strong>—ವೇದಪುರುಷನಿಗೆ ಆರು ಅಂಗಗಳು. ಶಿಕ್ಷಾ, ವ್ಯಾಕರಣ, ಛಂದಸ್ಸು, ನಿರುಕ್ತ , ಜೌತಿಷ ಮತ್ತು ಕಲ್ಪಗಳು. ಈ ಷಡಂಗಗಳಿಂದ ವೇದಾರ್ಥವನ್ನು ಸರಿಯಾಗಿ ತಿಳಿಯಬಹುದು.</p>
  </div>
  <div>
    <p><strong>ನಾಲ್ಕು ವೇದಗಳು</strong>—ಋಗ್ವೇದ, ಯಜುರ್ವೇದ, ಸಾಮವೇದ ಮತ್ತು ಅಥರ್ವವೇದಗಳು. ಈ ವೇದಗಳು ಭಗವಂತನ ನಿಶ್ಶ್ವಾಸರೂಪ ವಾಗಿರುತ್ತವೆ. ವೇದಗಳು ಅಪೌರುಷೇಯವಾಗಿರುತ್ತವೆ.</p>
  </div>
  <div>
    <p><strong>ಮೀಮಾಂಸಾ, ನ್ಯಾಯಗಳು</strong>—ಪೂರ್ವಮೀಮಾಂಸಾ ಮತ್ತು ಉತ್ತರಮೀಮಾಂಸಾದರ್ಶನಗಳು; ಮತ್ತು ಗೌತಮರ ನ್ಯಾಯದರ್ಶನ.</p>
  </div>
  <div>
    <p><strong>ಪುರಾಣಗಳು ಹದಿನೆಂಟು</strong>—ಮತ್ಸ್ಯ, ಮಾರ್ಕಂಡೇಯ, ಭಾಗವತ, ಭವಿಷ್ಯ, ಬ್ರಹ್ಮಾಂಡ, ಬ್ರಾಹ್ಮ, ಬ್ರಹ್ಮವೈವರ್ತ, ವರಾಹ, ವಾಮನ, ವಾಯು, ವಿಷ್ಣು , ಅಗ್ನಿ, ನಾರದ, ಪದ್ಮ, ಲಿಂಗ, ಗರುಡ, ಕೂರ್ಮ ಮತ್ತು ಸ್ಕಾಂದ ಪುರಾಣಗಳು. ಈ ಪುರಾಣಗಳಲ್ಲಿ ಭಗವಂತನ ಅವತಾರಗಳ ವಿವರವನ್ನೂ, ನೀತಿಯನ್ನೂ, ಧರ್ಮ ಅಧರ್ಮಗಳ ಲಕ್ಷಣಗಳನ್ನೂ, ಲೋಕಾಂತರ ಜನ್ಮಾಂತರ ವಿವರಗಳನ್ನೂ ತಿಳಿಸಿರುತ್ತದೆ.</p>
  </div>
  <div>
    <p><strong>ಧರ್ಮಶಾಸ್ತ್ರಗಳು</strong>—ಆಪಸ್ತಂಬ ಧರ್ಮಸೂತ್ರ, ಯಾಜ್ಞವಲ್ಕ್ಯಸ್ಮೃತಿ, ಮನುಸ್ಮೃತಿ, ಪರಾಶರಸ್ಮೃತಿ—ಇತ್ಯಾದಿಗಳು.</p>
    <p>ಹೀಗೆ ಒಟ್ಟು ಹದಿನಾಲ್ಕು ಸೇರಿಕೊಂಡು <strong>ಚತುರ್ದಶವಿದ್ಯಾಸ್ಥಾನ</strong> ಗಳೆಂದು ಪ್ರಸಿದ್ಧವಾಗಿರುತ್ತವೆ. ಭಾರತೀಯ ಸಂಸ್ಕೃತಿಯನ್ನೂ, ಧರ್ಮ ಅರ್ಥ ಕಾಮ ಮೋಕ್ಷಗಳ ಸ್ವರೂಪವನ್ನೂ ಈ ಗ್ರಂಥಗಳಲ್ಲಿ ವಿವರವಾಗಿ ತಿಳಿಸಿರುತ್ತದೆ. ಸಾಂಪ್ರದಾಯಿಕ ವಿದ್ವಾಂಸರಿಂದ ಈ ಗ್ರಂಥಗಳನ್ನು ಅಧ್ಯಯನ ಮಾಡಬೇಕು.</p>
  </div>
  <div>
    <p>ಈ ವಿದ್ಯಾಗ್ರಂಥಗಳನ್ನು ಅಧ್ಯಯನಮಾಡಬೇಕು.</p>
  </div>
  <div>ಸೆಪ್ಟೆಂಬರ್ <strong>೫</strong></div>
  <div>
    <p><strong>೨೪೯.</strong> ಧರ್ಮದ ಮಹಿಮೆ</p>
  </div>
  <div>ಧರ್ಮ ಏವ ಹತೋ ಹಂತಿ<br/> ಧರ್ಮೋ ರಕ್ಷತಿ ರಕ್ಷಿತಃ।<br/>ತಸ್ಮಾದ್ ಧರ್ಮೋ ನ ಹಂತವ್ಯಃ<br/> ಮಾ ನೋ ಧರ್ಮೋ ಹತೋಽವಧೀತ್॥</div>
  <div>
    <p>ಹತವಾದ ಧರ್ಮವು ನಮ್ಮನ್ನು ಕೊಲ್ಲುತ್ತದೆ, ರಕ್ಷಿತವಾದ ಧರ್ಮವು ನಮ್ಮನ್ನು ರಕ್ಷಿಸುತ್ತದೆ. ಆದ್ದರಿಂದ ಧರ್ಮವನ್ನು ನಾವು ಕೊಲ್ಲಬಾರದು. ಏಕೆಂದರೆ ನಮ್ಮಿಂದ ಹತವಾದ ಧರ್ಮವು ನಮ್ಮನ್ನು ಕೊಲ್ಲುವುದು ಬೇಡ.</p>
  </div>
  <div>
    <p>ಧರ್ಮಕ್ಕೂ ಮಾನವರಾದ ನಮಗೂ ಪರಸ್ಪರ ಸಂಬಂಧವಿರುತ್ತದೆ. ನಮಗಾಗಿ ಧರ್ಮ, ಧರ್ಮಕ್ಕಾಗಿ ನಾವು. ನಮ್ಮಿಂದ ಧರ್ಮ, ಧರ್ಮದಿಂದ ನಾವು. ನಾವು ಧರ್ಮವನ್ನು ಸಂರಕ್ಷಿಸಿದರೆ ಆ ಧರ್ಮವೂ ನಮ್ಮನ್ನು ಕಾಪಾಡುತ್ತದೆ. ನಾವು ಧರ್ಮವನ್ನು ಕೈಬಿಟ್ಟರೆ ಧರ್ಮವೂ ನಮ್ಮನ್ನು ಕೈಬಿಡುತ್ತದೆ; ಧರ್ಮದಿಂದ ಮಾನವರಿಗೆ ಸುಖ, ಶಾಂತಿ, ಧನ, ಧಾನ್ಯ, ಆನಂದ, ಬಲ, ಯಶಸ್ಸು, ಆಯುಷ್ಯ, ಪ್ರಜ್ಞೆ, ವಿದ್ಯೆ—ಎಲ್ಲ ಸಂಪತ್ತುಗಳೂ ಉಂಟಾಗುತ್ತವೆ. ಮಾನವರು ಧರ್ಮವನ್ನು ಕಾಪಾಡಬೇಕು.</p>
  </div>
  <div>ಧರ್ಮವು ಬದುಕಿರುವುದೇ ಮಾನವರಾದ ನಮ್ಮಿಂದ. ನಾವು ಜಪ, ತಪ, ಪೂಜಾ, ದಾನ, ಧ್ಯಾನ, ಯಜ್ಞ , ವೇದಾಧ್ಯಯನ, ಶಮ, ದಮ, ಬ್ರಹ್ಮಚರ್ಯೆ, ಅಹಿಂಸೆ, ಇಂದ್ರಿಯನಿಗ್ರಹ, ಗುರುಸೇವೆ—ಇತ್ಯಾದಿಗಳ ಮೂಲಕ ಧರ್ಮವನ್ನು ಕಾಪಾಡಬೇಕು. ಧರ್ಮವು ಆಚರಣಪ್ರಧಾನವಾದದ್ದು , ಅನುಷ್ಠಾನಪ್ರಧಾನವಾದದ್ದು. ಅನುಷ್ಠಾನಮಾಡಿದಾಗಲೇ ಅದು ಧರ್ಮವೆನಿಸುತ್ತದೆ. ಆದ್ದರಿಂದ ನಾವುಗಳು ಧರ್ಮವನ್ನು ಕೈಬಿಡಲೇಬಾರದು. ಧರ್ಮಾಚರಣೆಯನ್ನು ಅವಶ್ಯವಾಗಿ ಮಾಡಲೇಬೇಕು.</div>
  <div>ಪ್ರತಿಯೊಬ್ಬ ಮಾನವನೂ ತನ್ನ ತನ್ನ ಧರ್ಮಗಳನ್ನು ಶ್ರದ್ಧೆಯಿಂದ, ಸಂತೋಷದಿಂದ ಮಾಡುತ್ತಾ ಬಂದರೆ ಅದರಿಂದ ಅಂಥ ರಾಷ್ಟ್ರದಲ್ಲಿ ಸುಖ ಸಂತೋಷ ಶಾಂತಿ ಆನಂದ ತೃಪ್ತಿಗಳು ಶಾಶ್ವತವಾಗಿ ನೆಲೆಸುತ್ತವೆ. ಧರ್ಮವನ್ನು ಮಾನವರು ಪಾಲಿಸಬೇಕು.</div>
  <div>ಪ್ರತಿಯೊಬ್ಬನೂ ಧರ್ಮಪರಾಯಣನಾಗಬೇಕು.</div>
  <div>ಸೆಪ್ಟೆಂಬರ್ <strong>೬</strong></div>
  <div>
    <p><strong>೨೫೦.</strong> ಸಂಹತಿಯಿಂದ ಸತ್ತ್ವ</p>
  </div>
  <div>ಅಲ್ಪಾನಾಮಪಿ ವಸ್ತೂನಾಂ ಸಂಹತಿಃ ಕಾರ್ಯಸಾಧಿಕಾ।<br/>ತೃಣೈರ್ಗುಣತ್ವಮಾಪನ್ನೈಃ ಬಧ್ಯಂತೇ ಮತ್ತದಂತಿನಃ॥</div>
  <div>
    <p>ಅತ್ಯಂತ ಸಣ್ಣ ವಸ್ತುಗಳೇ ಆಗಿದ್ದರೂ ಅವುಗಳನ್ನೆಲ್ಲ ಒಟ್ಟಿಗೆ ಕೂಡಿಸುವುದರಿಂದ ದೊಡ್ಡ ಕೆಲಸವೇ ಆಗಿಬಿಡುತ್ತದೆ. ಹುಲ್ಲುಗಳನ್ನು ಜೋಡಿಸಿ ಹಗ್ಗವಾಗಿ ಹೆಣೆದಾಗ ಅಂಥ ಹಗ್ಗದಿಂದ ಮದ್ದಾನೆಗಳನ್ನೂ ಕಟ್ಟಿಹಾಕಬಹುದಲ್ಲವೆ?</p>
  </div>
  <div>
    <p>ಸಣ್ಣ ಸಣ್ಣ ವಸ್ತುಗಳನ್ನೆಲ್ಲ ನಾವು ಪ್ರಯೋಜನವಿಲ್ಲ ಎಂದು ತಿಳಿದು ಬಿಸಾಡಿ ಬಿಡುತ್ತೇವೆ. ಅದು ತಪ್ಪು. ಎಷ್ಟೇ ಸಣ್ಣ ವಸ್ತುಗಳಾಗಿದ್ದರೂ ಅವುಗಳನ್ನೆಲ್ಲ ಸರಿಯಾಗಿ ಒಂದೆಡೆ ಸೇರಿಸಿಬಿಟ್ಟರೆ ಅದರಿಂದ ಒಳ್ಳೆಯ ಪ್ರಯೋಜನಗಳೇ ಉಂಟಾಗಬಹುದು. ಚೂರುಪಾರು ಕಾಗದಕಡ್ಡಿಗಳನ್ನೆಲ್ಲ ಒಂದೆಡೆ ರಾಶಿಹಾಕಿ, ಅದಕ್ಕೆ ಬೆಂಕಿ ಹಾಕಿದರೆ, ಅದರಿಂದ ಛಳಿಗಾಲದಲ್ಲಿ ಮೈಯನ್ನು ಕಾಯಿಸಿಕೊಳ್ಳಬಹುದಲ್ಲವೆ? ಕಸ ಕಡ್ಡಿಗಳಿಗೆ ಬೆಂಕಿಹಾಕಿದರೆ ಅದರಿಂದ ಹಾಲು ಕಾಫಿಗಳನ್ನು ಬಿಸಿಮಾಡಿಕೊಳ್ಳಬಹುದಲ್ಲವೆ?</p>
  </div>
  <div>
    <p>ಬಿಡಿಬಿಡಿಯಾದ ಹುಲ್ಲಿನ ಕಡ್ಡಿಗಳಿವೆ. ಆ ಕಡ್ಡಿಗಳಿಂದ ಹೆಚ್ಚಿನ ಪ್ರಯೋಜನವು ಕಾಣದಿರಬಹುದು. ಒಂದೊಂದೇ ಹುಲ್ಲು ಕಡ್ಡಿಯಿಂದ ಯಾವ ವಸ್ತುವನ್ನೂ ಕಟ್ಟುಹಾಕಲು ಸಾಧ್ಯವಿಲ್ಲ. ಆದರೆ ಅಂಥ ನೂರಾರು ಹುಲ್ಲುಗಳನ್ನು ಜೋಡಿಸಿ ಹಗ್ಗವನ್ನಾಗಿ ಹೆಣೆದಾಗ ಅದರಿಂದ ಮದ್ದಾನೆಗಳನ್ನೂ ಕಟ್ಟಿಹಾಕಬಹುದಲ್ಲವೆ? ಸೆಣಬಿನ ಹಗ್ಗದಿಂದ ಕಬ್ಬಿಣದ ಚಕ್ರಗಳನ್ನುಳ್ಳ ರಥಗಳನ್ನೇ ಎಳೆಯುವುದನ್ನು ನಾವುಗಳು ನೋಡುತ್ತೇವೆ. ಆನೆಗಳ ಬಲ ಎಲ್ಲಿ? ಈ ಹುಲ್ಲುಕಡ್ಡಿಗಳ ಶಕ್ತಿಯೆಲ್ಲಿ? ಹೆಣೆದು ಒಂದು ದಪ್ಪನಾದ ಹಗ್ಗವನ್ನು ಮಾಡಿದಾಗ ಅದರಿಂದ ಮದ್ದಾನೆಗಳನ್ನೂ ಸುಲಭವಾಗಿ ಕಟ್ಟಿಹಾಕಬಹುದಲ್ಲವೆ? ಜನಗಳು ಒಟ್ಟಾಗಿ ಸೇರಿಕೊಂಡಾಗ ಎಂಥ ಕಷ್ಟಕರವಾದ ಹಾಗೂ ಮಹತ್ತಾದ ಕೆಲಸವನ್ನೂ ಸುಲಭವಾಗಿ ಮಾಡಬಹುದು. ಒಂಟಿ ಮನುಷ್ಯನಿಂದ ಆಗದ ದೊಡ್ಡ ಸಾಧನೆಯನ್ನು ಹತ್ತಾರು ಜನಗಳು ಒಟ್ಟಾಗಿ ಕೂಡಿಕೊಂಡಾಗ ಮಾಡಬಹುದು.</p>
  </div>
  <div>
    <p>ಒಟ್ಟಾಗಿ ಸೇರಿಕೊಂಡು ಸಮಾಜವನ್ನು ಕಟ್ಟಬಹುದು.</p>
  </div>
  <div>ಸೆಪ್ಟೆಂಬರ್ <strong>೭</strong></div>
  <div>
    <p><strong>೨೫೧.</strong> ಉಡುಪಿನ ಮಹಿಮೆ</p>
  </div>
  <div>ಕಿಂ ವಾಸಸೇತ್ಯತ್ರ ವಿಚಾರಣೀಯಂ<br/> ವಾಸಃ ಪ್ರಧಾನಂ ಖಲು ಯೋಗ್ಯತಾಯಾಃ।<br/>ಪೀತಾಂಬರಂ ವೀಕ್ಷ್ಯ ದದೌ ಸ್ವಕನ್ಯಾಂ<br/> ಚರ್ಮಾಂಬರಂ ವೀಕ್ಷ್ಯ ವಿಷಂ ಸಮುದ್ರಃ॥</div>
  <div>
    <p>ಉಡುಪಿನಿಂದ ಏನು ಪ್ರಯೋಜನ? ಎಂಬುದನ್ನು ವಿಚಾರ ಮಾಡಬೇಕು. ಏಕೆಂದರೆ ಮನುಷ್ಯನ ಯೋಗ್ಯತೆಗೆ ಉಡುಪೇ ಪ್ರಧಾನವಾದದ್ದು. ಕ್ಷೀರಸಮುದ್ರರಾಜನು ಪೀತಾಂಬರಧಾರಿಯಾದ ಮಹಾವಿಷ್ಣುವಿಗೆ ತನ್ನ ಕುಮಾರಿಯಾದ ಮಹಾಲಕ್ಷ್ಮಿಯನ್ನೂ, ಚರ್ಮಾಂಬರಧಾರಿಯಾಗಿದ್ದ ಶಿವನಿಗೆ ವಿಷವನ್ನೂ ಕೊಟ್ಟನು.</p>
  </div>
  <div>
    <p>ಲೋಕದಲ್ಲಿ ಸಮಾಜವು ಮನುಷ್ಯನ ಯೋಗ್ಯತೆಯನ್ನು ಅವನು ಧರಿಸುವ ಉಡುಪಿನಿಂದ ಅಳೆಯುತ್ತದೆ. ಒಳ್ಳೆಯ, ಬೆಲೆಯುಳ್ಳ, ಶ್ರೇಷ್ಠವಾದ ಉಡುಪುಗಳನ್ನು ಹಾಕಿಕೊಂಡು ಸಮಾರಂಭಗಳಿಗೆ ಹೋದಾಗ ಆ ವ್ಯಕ್ತಿಗೆ ಅಲ್ಲಿ ಗೌರವ ಸ್ಥಾನಮಾನಗಳು ದೊರೆಯುತ್ತವೆ. ಆದರೆ ಸರಳವಾದ, ಕನಿಷ್ಠದರ್ಜೆಯ ಉಡುಪನ್ನು ಹಾಕಿಕೊಂಡು ಹೋದರೆ ಅಂಥ ಮನುಷ್ಯನಿಗೆ ಸಮಾಜದಲ್ಲಿ ಗೌರವವು ದೊರಕುವುದಿಲ್ಲ. ತಾನು ಬಡವನಾಗಿದ್ದರೂ, ವಿದ್ಯಾವಂತನಲ್ಲದಿದ್ದರೂ ಸುಂದರವಾದ, ಆಕರ್ಷಕವಾದ ಉಡುಪನ್ನು ಹಾಕಿಕೊಂಡೇ ಸಮಾಜದಲ್ಲಿ ಗೌರವದಿಂದ ಬಾಳಬಹುದು.</p>
  </div>
  <div>
    <p>ಇದಕ್ಕೆ ಮಹಾವಿಷ್ಣು ಹಾಗೂ ಈಶ್ವರರ ಉದಾಹರಣೆಯನ್ನು ಇಲ್ಲಿ ಕೊಟ್ಟಿರುತ್ತದೆ. ಕ್ಷೀರಸಮುದ್ರರಾಜನಿಗೆ ತ್ರಿಲೋಕಸುಂದರಿಯಾದ ಲಕ್ಷ್ಮಿಯು ಏಕಮಾತ್ರ ಪುತ್ರಿ, ರಾಜಕುಮಾರಿ. ಇವಳನ್ನು ಮಹಾವಿಷ್ಣುವಿಗೆ ಕೊಟ್ಟು ಮದುವೆ ಮಾಡಿದನು. ಏಕೆಂದರೆ ವಿಷ್ಣುವು ಪೀತಾಂಬರವನ್ನು ಧರಿಸಿದ್ದನು. ಆದರೆ ಅದೇ ಕ್ಷೀರಸಮುದ್ರನು ಪರಮಶಿವನಿಗೆ ತನ್ನಲ್ಲಿದ್ದ ವಿಷವನ್ನು ಕೊಟ್ಟನು. ಏಕೆಂದರೆ ಶಿವನು ಗಜಚರ್ಮವನ್ನು ಧರಿಸಿ, ವಿರೂಪಿಯಾಗಿದ್ದನು. ಮಹಾವಿಷ್ಣುವು ಲಕ್ಷ್ಮಿಯಿಂದ ಶ್ರೀಪತಿಯಾದನು, ಶಿವನು ವಿಷದಿಂದ ನೀಲಕಂಠನಾದನು. ಒಬ್ಬನಿಗೆ ಲಕ್ಷ್ಮಿ, ಮತ್ತೊಬ್ಬನಿಗೆ ವಿಷ ಲಭಿಸಿತು. ಇದಕ್ಕೆ ಕಾರಣ ಅವರು ತೊಟ್ಟಿದ್ದ ಉಡುಪುಗಳು.</p>
  </div>
  <div>
    <p>ಆಕರ್ಷಕವಾದ ಉಡುಪನ್ನು ಮನುಷ್ಯನು ಧರಿಸಬೇಕು.</p>
  </div>
  <div>ಸೆಪ್ಟೆಂಬರ್ <strong>೮</strong></div>
  <div>
    <p><strong>೨೫೨.</strong> ಕರ್ಮವಿಪಾಕ</p>
  </div>
  <div>ತ್ರಿಭಿರ್ವಷೆರ್ೖಃ ತ್ರಿಭಿರ್ಮಾಸೈಃ ತ್ರಿಭಿಃ ಪಕ್ಷೈಃ ತ್ರಿಭಿರ್ದಿನೈಃ।<br/>ಅತ್ಯುತ್ಕಟೈಃ ಪುಣ್ಯಪಾಪೈಃ ಇಹೈವ ಫಲಮಶ್ನುತೇ॥</div>
  <div>
    <p>ಮನುಷ್ಯನು ಮಾಡುವ ಪುಣ್ಯಪಾಪಗಳು ಅತ್ಯಂತ ಪ್ರಬಲವಾಗಿದ್ದರೆ ಅವುಗಳ ಫಲಗಳನ್ನು ಆ ಮನುಷ್ಯನು ಮೂರು ವರ್ಷಗಳಲ್ಲಿ, ಮೂರು ಮಾಸಗಳಲ್ಲಿ, ಮೂರು ಪಕ್ಷಗಳಲ್ಲಿ , ಮೂರೇ ದಿನಗಳಲ್ಲಿ ಅಥವಾ ಇದೀಗಲೇ ಅನುಭವಿಸಬೇಕಾಗುತ್ತದೆ.</p>
    <p>ಕರ್ಮಗಳು ಪುಣ್ಯ ಪಾಪ ಎಂದು ಎರಡು ವಿಧ. ಪುಣ್ಯಕರ್ಮಗಳಿಗೆ ಒಳ್ಳೆಯ ಫಲಗಳೂ, ಪಾಪಕರ್ಮಗಳಿಗೆ ಅನಿಷ್ಟಫಲಗಳೂ ಬರುತ್ತವೆ. ಪುಣ್ಯದಿಂದ ಸುಖವೂ, ಪಾಪದಿಂದ ದುಃಖವೂ ಉಂಟಾಗುತ್ತದೆ ಎಂದು ಶಾಸ್ತ್ರಗಳು ಸಾರುತ್ತವೆ. <strong>ಮಾಡಿದ್ದುಣ್ಣೋ ಮಹಾರಾಯ</strong> ಎಂಬ ಗಾದೆಯೂ ಪ್ರಸಿದ್ಧವಾಗಿದೆ. ಆದರೆ ಆ ಪುಣ್ಯಪಾಪಕರ್ಮಗಳಿಗೆ ಫಲಗಳು ಯಾವಾಗ? ಎಲ್ಲಿ? ಹೇಗೆ? ಯಾವ ರೂಪದಿಂದ ಉಂಟಾಗುತ್ತವೆ? ಎನ್ನುವುದನ್ನು ಮಾತ್ರ ಯಾರೂ ಮುಂಚಿತವಾಗಿಯೇ ನಿರ್ಣಯಿಸಿ ಹೇಳಲಾರರು.</p>
  </div>
  <div>
    <p>ಏಕೆಂದರೆ ಕರ್ಮಗಳಿಗೆ ಫಲಗಳು ಮುಂದಿನ ಜನ್ಮದಲ್ಲಿ ಉಂಟಾಗಬಹುದು, ಮುಂದಿನ ಶತಮಾನದಲ್ಲೂ ಫಲಗಳಾಗಬಹುದು, ಮುಂದಿನ ದಶಮಾನದಲ್ಲೂ ಉಂಟಾಗಬಹುದು. ಕರ್ಮಗಳು ಬಲಿಷ್ಠವಾದಂತೆಲ್ಲ ಅವುಗಳ ಫಲಗಳೂ ಶೀಘ್ರ ಶೀಘ್ರವಾಗಿಯೇ ಉಂಟಾಗಬಹುದು. ಮೂರು ವರ್ಷಗಳಲ್ಲಿಯೂ, ಮೂರು ಋತುಗಳಲ್ಲಿಯೂ, ಮೂರೇ ಮಾಸಗಳಲ್ಲಿಯೂ ಕರ್ಮಗಳಿಗೆ ಫಲಗಳಾಗಬಹುದು. ಮನುಷ್ಯನು ಮಾಡುವ ಪುಣ್ಯಪಾಪ ಕರ್ಮಗಳು ಇನ್ನೂ ಪ್ರಬಲವಾಗಿದ್ದರೆ ಅವುಗಳಿಗೆ ಫಲಗಳು ಮೂರೇ ದಿನಗಳಲ್ಲಿಯೂ ಉಂಟಾಗುತ್ತವೆ. ಇನ್ನೂ ಬಲಿಷ್ಠವಾಗಿದ್ದರೆ ಈಗ ಮಾಡಿದ ಪುಣ್ಯಪಾಪಕರ್ಮಗಳಿಗೆ ಈಗಲೇ ಫಲಗಳಾಗುತ್ತವೆ. ರಾವಣನು ಮಾಡಿದ ಪರಸ್ತ್ರೀ ಅಪಹಾರದ ಘೋರಪಾಪಕ್ಕೆ ಅವನ ವಂಶವೇ ಧ್ವಂಸವಾಯಿತಲ್ಲವೆ? ಕೌರವರು ಮಾಡಿದ ಪಾಪಕ್ಕೆ ಆ ಕೂಡಲೇ ತಕ್ಕ ಫಲಗಳಾದವಲ್ಲವೆ?</p>
  </div>
  <div>ಮಾನವನು ಸದಾ ಸತ್ಕಾರ್ಯಗಳನ್ನೇ ಮಾಡುತ್ತಿರಬೇಕು.</div>
  <div>ಸೆಪ್ಟೆಂಬರ್ <strong>೯</strong></div>
  <div>
    <p><strong>೨೫೩.</strong> ಮೂರ್ಖರು ಮೂರ್ಖರೇ!</p>
  </div>
  <div>ಉಪದೇಶೋ ಹಿ ಮೂರ್ಖಾಣಾಂ ಪ್ರಕೋಪಾಯ ನ ಶಾಂತಯೇ।<br/>ಪಯಃಪಾನಂ ಭುಜಂಗಾನಾಂ ಕೇವಲಂ ವಿಷವರ್ಧನಮ್॥</div>
  <div>
    <p>ಮೂರ್ಖರಿಗೆ ಉಪದೇಶವನ್ನು ಮಾಡಿದರೆ ಅದರಿಂದ ಅವರೇನೂ ಸಜ್ಜನರಾಗುವುದಿಲ್ಲ. ನಾಗರಹಾವುಗಳಿಗೆ ಅಮೃತದಂಥ ಹಾಲನ್ನೇ ಕುಡಿಸಿದರೂ ಅದರಿಂದ ವಿಷವೇ ಅಭಿವೃದ್ಧಿಯಾಗುತ್ತದೆಯಲ್ಲವೇ?</p>
    <p>ಉಪದೇಶವನ್ನು ಹಿರಿಯರು ಕಿರಿಯರಿಗೆ ಖಂಡಿತಾ ಮಾಡಬೇಕು, ಮಾಡಲೇಬೇಕು. ದೊಡ್ಡವರು ಇರುವುದೇ ಉಪದೇಶಗಳನ್ನು ಮಾಡುವುದಕ್ಕೆ, ಚಿಕ್ಕವರು ಇರುವುದೇ ಅಂಥ ಉಪದೇಶಗಳನ್ನು ಕೇಳುವುದಕ್ಕೆ. ಹಿರಿಯರು ಎಂದರೆ ಯಾರು? ವಯಸ್ಸಿನಿಂದ, ತಪಸ್ಸಿನಿಂದ, ವಿದ್ಯೆಯಿಂದ, ಅನುಭವದಿಂದ ಹಾಗೂ ಆಶ್ರಮದಿಂದ ದೊಡ್ಡವರೇ ಹಿರಿಯರು. ಅವರು ತಮ್ಮ ಅನುಭವದ ಉಪದೇಶಗಳನ್ನು ಕಿರಿಯರಿಗೆ ಅವಶ್ಯವಾಗಿ ಹೇಳಬೇಕು. ಕಿರಿಯರು ಹಿರಿಯರ ಹಿತೋಪದೇಶಗಳನ್ನು ಶ್ರದ್ಧೆಯಿಂದ ಕೇಳಿ, ಅದನ್ನು ಅರ್ಥಮಾಡಿಕೊಂಡು, ಅದರಂತೆ ನಡೆದುಕೊಂಡರೆ ಉದ್ಧಾರವಾಗುತ್ತಾರೆ, ಜೀವನದ ಉದ್ದಕ್ಕೂ ಸುಖ ಶಾಂತಿ ನೆಮ್ಮದಿ ಆನಂದಗಳನ್ನು ಕಾಣುತ್ತಾರೆ. ಅದರಿಂದ ಅವರಿಗೇ ಒಳ್ಳೆಯದು.</p>
  </div>
  <div>ಆದರೆ ಮೂರ್ಖರಿಗೆ ಮಾತ್ರ ಉಪದೇಶವನ್ನು ಮಾಡಲೇಬಾರದು. ಮೂರ್ಖರೆಂದರೆ ಹೆಸರೇ ಹೇಳುವಂತೆ ಯಾರ ಮಾತನ್ನೂ ಕೇಳದ, ತಾವೇ ಬುದ್ಧಿವಂತರೆಂದೂ ಸರ್ವಜ್ಞರೆಂದೂ ತಿಳಿದಿರುವ ಅವಿವೇಕಿಗಳು. ಇಂಥವರಿಗೆ ಏನೇ ಒಳ್ಳೆಯ ಹಿತೋಪದೇಶವನ್ನು ಮಾಡಿದರೂ ‘ಗೋರ್ಕಲ್ಲ ಮೇಲೆ ಮಳೆ ಸುರಿದಂತೆ’ ವ್ಯರ್ಥವಾಗುತ್ತದೆ. ಬರೀ ಕಂಠಕ್ಕೆ ಆಯಾಸ ಮಾತ್ರ.</div>
  <div>ಇದಕ್ಕೆ ಸರ್ಪದ ಉದಾಹರಣೆ: ನಾಗರ ಹಾವೆಂದರೆ ವಿಷಜಂತು. ಕಚ್ಚುವುದೇ ಅದರ ಸ್ವಭಾವ. ಹಾಲು ಅಮೃತ. ಹಾಲಿನಿಂದ ಸಾತ್ತ್ವಿಕ ಗುಣಗಳು ಬೆಳೆಯಬೇಕು. ಆದರೆ ಹಾವಿಗೆ ಹಾಲನ್ನೇ ಕುಡಿಸಿದರೂ ಅದರಿಂದ ಹಾವಿನಲ್ಲಿ ವಿಷವೇ ಹೆಚ್ಚಾಗುತ್ತದೆಯೇ ಹೊರತು ಹಾವಿನಲ್ಲಿ ಅಮೃತವು ಉಂಟಾಗಲಾರದಷ್ಟೆ?</div>
  <div>
    <p>ಮೂರ್ಖರಿಗೆ ಹಿತೋಪದೇಶವನ್ನು ಮಾಡಬಾರದು.</p>
  </div>
  <div>ಸೆಪ್ಟೆಂಬರ್ <strong>೧೦</strong></div>
  <div>
    <p><strong>೨೫೪.</strong> ಒಂಬತ್ತು ಸತ್ಸಂಗಿಗಳಿವರು</p>
  </div>
  <div>ಯತೀ ವ್ರತೀ ಚಾಪಿ ಪತಿವ್ರತಾ ಚ<br/> ವೀರಶ್ಚ ಶೂರಶ್ಚ ದಯಾಪರಶ್ಚ।<br/>ತ್ಯಾಗೀ ಚ ಯೋಗೀ ಚ ಬಹುಶ್ರುತಶ್ಚ<br/> ಸ್ವಸಂಗಮಾತ್ರೇಣ ದಹಂತಿ ಪಾಪಮ್॥</div>
  <div>
    <p>ಸಂನ್ಯಾಸಿ, ತಪಸ್ವಿ, ಪತಿವ್ರತೆಯಾದ ಹೆಂಗಸು, ಧರ್ಮವೀರ, ಶೂರ, ಧಯಾನಿಧಿ, ತ್ಯಾಗಿ, ಯೋಗಿ ಮತ್ತು ವೇದವೇದಾಂತಪುರುಷ—ಈ ಒಂಬತ್ತು ಮಹಾತ್ಮರುಗಳು ತಮ್ಮ ಸಂಪರ್ಕಮಾತ್ರದಿಂದ ಇತರರ ಪಾಪಗಳನ್ನು ಸುಟ್ಟು ಬೂದಿಮಾಡಿಬಿಡುತ್ತಾರೆ.</p>
  </div>
  <div>
    <p>ತಮ್ಮ ಸಂಗದಿಂದ ಈ ಒಂಬತ್ತು ಜನಗಳು ಪಾಪವನ್ನು ನಾಶಮಾಡುತ್ತಾರೆ.</p>
  </div>
  <div>೧.</div>
  <div><strong>ಯತಿಗಳು</strong>—ಸಂನ್ಯಾಸಿಗಳೆಂದರೆ ಸರ್ವಸಂಗಪರಿತ್ಯಾಗಿಗಳಾದ, ಆತ್ಮಜ್ಞಾನನಿಷ್ಠರಾದ ಪರಬ್ರಹ್ಮಸ್ವರೂಪರಾದ ಮಹಾತ್ಮರು.</div>
  <div>೨.</div>
  <div><strong>ವ್ರತಿಗಳು</strong>—ತಪಸ್ವಿಗಳೆಂದರೆ ಅಹಿಂಸೆ, ಬ್ರಹ್ಮಚರ್ಯ, ಶಮಾದಿ ಸಾಧನಾನುಷ್ಠಾನಪರಾಯಣರಾದ ಶಾಂತಮೂರ್ತಿಗಳು.</div>
  <div>೩.</div>
  <div><strong>ಪತಿವ್ರತೆ</strong>—ತನ್ನ ಪತಿಯನ್ನೇ ಸರ್ವಸ್ವವೆಂದು ತಿಳಿದು ಪತಿಯನ್ನೇ ತ್ರಿಕರಣಗಳಿಂದಲೂ ಪರಮಾತ್ಮನೆಂದು ಆರಾಧಿಸುವ ಹೆಂಗಸು.</div>
  <div>೪.</div>
  <div><strong>ವೀರ</strong>—ಪರಾಕ್ರಮಶಾಲಿಯಾಗಿ ಸತ್ಯ ಧರ್ಮ ಅಹಿಂಸಾಪರನಾಗಿ ರಾಷ್ಟ್ರಕ್ಕಾಗಿ, ಮಹಾತ್ಮರಿಗಾಗಿ ಧೈರ್ಯವಾಗಿ ಹೋರಾಡುವ ಮಹಾತ್ಮ.</div>
  <div>೫.</div>
  <div><strong>ಶೂರ</strong>—ಮಹಾತಪಸ್ವಿಯಾಗಿ ನಿಷ್ಠಾವಂತನಾಗಿರುವ ಸಾಧಕ.</div>
  <div>೬.</div>
  <div><strong>ದಯಾಪರ</strong>—ದೀನದಲಿತರನ್ನು ಕಂಡಾಗ ಅವರನ್ನು ಪ್ರೀತಿಯಿಂದ ಮಾತನಾಡಿಸಿ ಅವರಿಗೆ ಅನ್ನವಸ್ತ್ರಾದಿಗಳನ್ನು ದಾನಮಾಡುವವನು.</div>
  <div>೭.</div>
  <div><strong>ತ್ಯಾಗೀ</strong>—ಸ್ವಾರ್ಥವನ್ನು ಬಿಟ್ಟು, ಅಹಂಕಾರಮಮಕಾರಗಳನ್ನು ಬಿಟ್ಟು ಸರಳ ಸುಂದರ ಜೀವನವನ್ನು ನಡೆಸುತ್ತಿರುವ ಮಹಾತ್ಮ.</div>
  <div>೮.</div>
  <div><strong>ಯೋಗಿ</strong>—ಯಮನಿಯಮಾದಿ ಸಾಧನಾನುಷ್ಠಾನದಲ್ಲಿ ತಲ್ಲೀನನು.</div>
  <div>೯.</div>
  <div><strong>ಬಹುಶ್ರುತ</strong>—ವೇದವೇದಾಂಗಗಳನ್ನು ಅಧ್ಯಯನ ಮಾಡಿದವನು.</div>
  <div>
    <p>ಇಂಥ ಸತ್ಪುರುಷರ ಸಂಗವನ್ನು ಮಾಡಬೇಕು.</p>
  </div>
  <div>ಸೆಪ್ಟೆಂಬರ್ <strong>೧೧</strong></div>
  <div>
    <p><strong>೨೫೫.</strong> ಇವರಿಗೆ ಇವರು ಶತ್ರುಗಳು</p>
  </div>
  <div>ಲುಬ್ಧಾನಾಂ ಯಾಚಕಃ ಶತ್ರುಃ ಮೂರ್ಖಾಣಾಂ ಬೋಧಕಸ್ತಥಾ।<br/>ಜಾರಿಣೀನಾಂ ಪತಿಃ ಶತ್ರುಃ ಚೋರಾಣಾಂ ಚಂದ್ರಮಾ ರಿಪುಃ॥</div>
  <div>
    <p>ಲೋಭಿಗಳಿಗೆ ಯಾಚಕನೇ ಶತ್ರು, ಮೂರ್ಖರಿಗೆ ಬೋಧಕನೇ ಶತ್ರು, ಜಾರಿಣಿಯರಿಗೆ ಗಂಡನೇ ಶತ್ರು, ಕಳ್ಳರಿಗೆ ಚಂದ್ರನೇ ಶತ್ರು.</p>
    <p>ಒಬ್ಬೊಬ್ಬರಿಗೂ ಒಬ್ಬೊಬ್ಬರು ಶತ್ರುಗಳು. ಅದು ಹೇಗೆಂದರೆ:</p>
  </div>
  <div>೧.</div>
  <div><strong>ಲೋಭಿಗಳಿಗೆ ಯಾಚಕನೇ ಶತ್ರು</strong>—ಲೋಭಿಗಳೆಂದರೆ ಜಿಪುಣರು. ಸಾಕಷ್ಟು ಸಂಪತ್ತುಗಳು ಇದ್ದರೂ ಅದನ್ನು ಇತರರಿಗೆ ಸಂತೋಷದಿಂದ ದಾನಮಾಡುವ ಸ್ವಭಾವವಿಲ್ಲದವರೇ ಲೋಭಿಗಳು. ಎಷ್ಟಿದ್ದರೂ ಅಷ್ಟೂ ತಮಗೇ ಬೇಕೆನ್ನುವ ಲೋಭಿಗಳಿಗೆ ಯಾಚಕರೇ ಶತ್ರುಗಳು. ಭಿಕ್ಷುಕರು ಬಂದಾಗ ಅವರನ್ನು ಕಂಡರೆ ಲೋಭಿಗಳಿಗೆ ಶತ್ರುಗಳೇ ಕಣ್ಣೆದುರಿಗೆ ಬಂದಂತಾಗುತ್ತದೆಯಲ್ಲವೆ?</div>
  <div>೨.</div>
  <div><strong>ಮೂರ್ಖರಿಗೆ ಬೋಧಕರೇ ಶತ್ರುಗಳು</strong>—ಸ್ವೇಚ್ಛಾವಿಹಾರಿಗಳಾದ ಮೂರ್ಖರು ಯಾರ ಮಾತನ್ನೂ ಕೇಳುವುದಿಲ್ಲ. ಅವರಿಗೆ ಯಾರ ಉಪದೇಶವೂ ಬೇಕಾಗಿಲ್ಲ. ಇಂಥವರಿಗೆ ಯಾರಾದರೂ ಹಿರಿಯರು ಹಿತೋಪದೇಶವನ್ನು ಮಾಡಲು ಬಂದರೆ, ಶತ್ರುಗಳೇ ಬಂದಂತೆ ಭಾಸವಾಗುತ್ತದೆ. ತಮಗೇನಾದರೂ ಉಪದೇಶಿಸಲು ಮಹಾತ್ಮರು ಬಂದರೆ ಮೂರ್ಖರು ಅಲ್ಲಿಂದ ಓಡಿ ಹೋಗುತ್ತಾರೆ.</div>
  <div>೩.</div>
  <div><strong>ವ್ಯಭಿಚಾರಿಣಿಯರಿಗೆ ಗಂಡನೇ ಶತ್ರು</strong>—ವ್ಯಭಿಚಾರವನ್ನು ಎಂದರೆ ವೇಶ್ಯಾವೃತ್ತಿಯನ್ನು ಮಾಡುವ ಸ್ವಭಾವವುಳ್ಳ ಸ್ತ್ರೀಯರಿಗೆ ತಮ್ಮ ಗಂಡನೇ ಶತ್ರುವಾಗಿಬಿಡುತ್ತಾನೆ. ವ್ಯಭಿಚಾರದ ಸ್ವಭಾವವುಳ್ಳ ಗಂಡನಿಗೆ ತನ್ನ ಹೆಂಡತಿಯೇ ಶತ್ರುವಾಗಿಬಿಡುತ್ತಾಳೆ.</div>
  <div>೪.</div>
  <div><strong>ಕಳ್ಳರಿಗೆ ಚಂದ್ರನೇ ಶತ್ರು</strong>—ರಾತ್ರಿ ಸಮಯದಲ್ಲಿ ಕತ್ತಲೆಯಲ್ಲಿ ಯಾರಿಗೂ ತಿಳಿಯದಂತೆ ಕಳ್ಳತನ ಮಾಡುವವರಿಗೆ ಪ್ರಕಾಶವನ್ನು ಕೊಡುವ ಚಂದ್ರನೇ ಶತ್ರು. ಪೂರ್ಣಿಮಾದಿನವೆಂದರೆ ಕಳ್ಳರಿಗೆ ಕರಾಳದಿನ. ಅಮಾವಾಸ್ಯಾದಿನವೆಂದರೆ ಕಳ್ಳರಿಗೆ ಶುಭವಾದ ಪರ್ವಕಾಲ!</div>
  <div>
    <p>ಮನುಷ್ಯನು ಲೋಭಿಯಾಗಬಾರದು.</p>
  </div>
  <div>ಸೆಪ್ಟೆಂಬರ್ <strong>೧೨</strong></div>
  <div>
    <p><strong>೨೫೬.</strong> ಧೀರರಿವರು</p>
  </div>
  <div>ನಿಂದಂತು ನೀತಿನಿಪುಣಾಃ ಯದಿ ವಾ ಸ್ತುವಂತು<br/> ಲಕ್ಷ್ಮೀಃ ಸಮಾವಿಶತು ಗಚ್ಛತು ವಾ ಯಥೇಷ್ಟಮ್।<br/>ಅದ್ಯೈವ ವಾ ಮರಣಮಸ್ತು ಯುಗಾಂತರೇ ವಾ<br/> ನ್ಯಾಯ್ಯಾತ್ ಪಥಃ ಪ್ರವಿಚಲಂತಿ ಪದಂ ನ ಧೀರಾಃ॥</div>
  <div>
    <p>ನೀತಿಯನ್ನು ಬಲ್ಲವರು ತಮ್ಮನ್ನು ನಿಂದಿಸಲಿ ಅಥವಾ ಸ್ತುತಿಸಲಿ; ಸಂಪತ್ತು ಬರಲಿ ಅಥವಾ ದೂರವಾಗಲಿ, ಈಗಲೇ ಬೇಕಾದರೆ ಮರಣವು ಸಂಭವಿಸಲಿ ಅಥವಾ ಇನ್ನೊಂದು ಯುಗದಲ್ಲಿ ಮರಣವು ಬರಲಿ; ಇದಾವುದನ್ನೂ ಧೀರರು ಗಣನೆಗೆ ತೆಗೆದುಕೊಳ್ಳದೆ, ತಮ್ಮ ನ್ಯಾಯವಾದ ಸನ್ಮಾರ್ಗದಿಂದ ವಿಚಲಿತರಾಗದೆ ಆ ಮಾರ್ಗದಲ್ಲಿಯೇ ಸಂತೋಷದಿಂದ ಧೀರರು ಮುಂದುವರಿಯುತ್ತಾರೆ.</p>
  </div>
  <div>
    <p>ಧೀರರೆಂದರೇ ಬುದ್ಧಿವಂತರಾದ ವಿವೇಕಿಗಳು, ವಿಚಾರಪರರಾದ ಜಾಣರು. ಇಂಥವರ ಮಾತು, ಕೃತಿ, ನಡತೆ, ಆಚರಣೆ—ಎಲ್ಲವೂ ನ್ಯಾಯವಾಗಿಯೇ ಇರುತ್ತವೆ. <strong>ನ್ಯಾಯಾತ್ ಅನಪೇತಂ ನ್ಯಾಯ್ಯಮ್</strong>, ಸತ್ಯಧರ್ಮನ್ಯಾಯಗಳನ್ನು ಅನುಸರಿಸಿರುವ ಮಾರ್ಗವೇ ನ್ಯಾಯ್ಯಮಾರ್ಗವು. ಇಂಥ ಧೀರರು ಲೋಕಕಲ್ಯಾಣಕ್ಕಾಗಿ ನ್ಯಾಯ್ಯಮಾರ್ಗದಲ್ಲಿ ಮುಂದುವರಿಯುತ್ತಾ ಇರುತ್ತಾರೆ. ಖ್ಯಾತಿ ಲಾಭ ಪೂಜೆಗಾಗಿ ಅಥವಾ ಹಣ ಅಧಿಕಾರಕ್ಕಾಗಿ ಈ ಧೀರರು ತಮ್ಮ ಜೀವನವನ್ನು ನಡೆಸುತ್ತಿಲ್ಲ.</p>
  </div>
  <div>
    <p>ನೀತಿಜ್ಞರು ಇಂಥ ಮಹಾತ್ಮರಾದ ಧೀರರನ್ನು ನಿಂದಿಸಬಹುದು, ಮತ್ತೆ ಕೆಲವರು ಹೊಗಳಬಹುದು; ಈ ಧೀರರಿಗೆ ಸಂಪತ್ತು ಯಥೇಚ್ಛವಾಗಿ ಬಂದು ಸೇರಬಹುದು ಅಥವಾ ಇರುವ ಸಂಪತ್ತು ಹೋಗಬಹುದು, ಅವರ ಪ್ರಾರಬ್ಧಕರ್ಮಗಳಿಗೆ ತಕ್ಕಂತೆ ಈಗಲೇ ಅವರಿಗೆ ಮರಣವು ಪ್ರಾಪ್ತವಾಗಬಹುದು ಅಥವಾ ಶತಾಯುಷಿಗಳಾಗಿ ಬದುಕಬಹುದು; ಇದಾವುದೂ ಈ ಧೀರರಿಗೆ ಮುಖ್ಯವಲ್ಲ. ಅವರಿಗೆ ನ್ಯಾಯಮಾರ್ಗವೇ ಮುಖ್ಯ. ಇವರು ಜಗತ್ತಿಗೆ ಮಂಗಳವನ್ನು ಮಾಡುತ್ತಾ ನ್ಯಾಯಮಾರ್ಗ ದಲ್ಲಿಯೇ ಧೈರ್ಯವಾಗಿ ಸದಾ ಮುಂದುವರಿಯುತ್ತಾ ಇರುತ್ತಾರೆ.</p>
  </div>
  <div>
    <p>ನ್ಯಾಯ್ಯಮಾರ್ಗದಲ್ಲಿಯೇ ಮಾನವರು ನಡೆಯಬೇಕು.</p>
  </div>
  <div>ಸೆಪ್ಟೆಂಬರ್ <strong>೧೩</strong></div>
  <div>
    <p><strong>೨೫೭.</strong> ಈ ಮೂರೂ, ದೈವರಹಸ್ಯಗಳು!</p>
  </div>
  <div>ವಿವಾಹೋ ಜನ್ಮ ಮರಣಂ ಕದಾ ಕುತ್ರ ಚ ಕೇನ ಚ।<br/>ತ್ರಯಃ ಕಾಲಕೃತಾಃ ಪಾಶಾಃ ಶಕ್ಯಂತೇ ನ ನಿವರ್ತಿತುಮ್॥</div>
  <div><p>ವಿವಾಹ, ಜನ್ಮ ಮತ್ತು ಮರಣ—ಈ ಮೂರೂ ಯಾವಾಗ? ಎಲ್ಲಿ? ಹೇಗೆ ಉಂಟಾಗುತ್ತವೆ? ಎಂಬುದನ್ನು ಯಾರೂ ಹೇಳಲಾರರು! ಏಕೆಂದರೆ ಈ ಮೂರೂ ಕಾಲಕೃತವಾದ ಪಾಶಗಳು. ಇವುಗಳನ್ನು ತಪ್ಪಿಸುವುದಕ್ಕೆ ಯಾರಿಂದಲೂ ಸಾಧ್ಯವಿಲ್ಲ.</p>ಇಂದಿನ ಮಾನವನು ಪ್ರಚಂಡ ಬುದ್ಧಿವಂತ, ಏನು ಬೇಕಾದರೂ ಮಾಡಬಲ್ಲ, ಸಾಧಿಸಬಲ್ಲ! ಭೂಮಿ, ನೀರು, ಬೆಂಕಿ, ಗಾಳಿ, ಆಕಾಶಗಳನ್ನೇ ಸ್ವಾಧೀನಮಾಡಿಕೊಂಡು ಮೆರೆಯುತ್ತಿರುವ ಈ ಮನುಷ್ಯನೆಂದರೆ ಅದ್ಭುತ ವ್ಯಕ್ತಿಯೇ ಹೌದು, ಸಂಶಯವಿಲ್ಲ. ಆದರೆ ಇಂಥ ಪ್ರಚಂಡಮಾನವನೂ ಈ ಮೂರನ್ನು ಮಾತ್ರ ತಿಳಿಯಲೂ ಶಕ್ತನಲ್ಲ, ಬದಲಾವಣೆ ಮಾಡಲೂ ಸಮರ್ಥನಲ್ಲ. ಆ ಮೂರು ಯಾವುವೆಂದರೆ:</div>
  <div>೧.</div>
  <div><strong>ವಿವಾಹ</strong>—ಯಾವ ವಧುವಿಗೆ ಯಾವ ವರನ ಜೊತೆಯಲ್ಲಿ, ಯಾವ ಜಾಗದಲ್ಲಿ, ಎಂದು ಮದುವೆಯಾಗಬಹುದು? ಎಂಬುದನ್ನು ಪೂರ್ವಭಾವಿಯಾಗಿ ಯಾರೂ ಕರಾರುವಾಕ್ಕಾಗಿ ಹೇಳಲಾರರು. ವಿವಾಹವಾದ ಮೇಲೆಯೇ ದೈವರಹಸ್ಯವು ಗೊತ್ತಾಗುವುದು.</div>
  <div>೨.</div>
  <div><strong>ಜನ್ಮ</strong>—ಯಾರ ಹೊಟ್ಟೆಯಲ್ಲಿ, ಯಾವ ಜಾಗದಲ್ಲಿ, ಎಂದು, ಹೇಗೆ ಎಂಥ ಶಿಶುವು ಹುಟ್ಟುತ್ತದೆ? ಎನ್ನುವುದನ್ನು ಯಾರೂ ಮುಂಚೆಯೇ ಹೇಳಲಾರರು! ಶಿಶುವು ಹುಟ್ಟಿದ ಮೇಲೆಯೇ ಗೊತ್ತಾಗಬೇಕು.</div>
  <div>೩.</div>
  <div><strong>ಮರಣ</strong>—ಯಾವ ಮನುಷ್ಯನಿಗೆ ಯಾವಾಗ? ಎಲ್ಲಿ? ಹೇಗೆ? ಏತರಿಂದ ಮರಣವು ಸಂಭವಿಸಬಹುದು? ಎನ್ನುವುದನ್ನೂ ಯಾರೂ ಮುಂಚಿತವಾಗಿಯೇ ತೀರ್ಮಾನಿಸಿ ತಿಳಿಸಲಾರರು. ಹುಟ್ಟುಸಾವುಗಳಿಗೆ ದೇಶಕಾಲನಿಮಿತ್ತಗಳು ಆಮೇಲೆಯೇ ತಿಳಿಯು ತ್ತವೆಯಲ್ಲವೆ? ಹೀಗೆ ವಿವಾಹ, ಜನ್ಮ ಮತ್ತು ಮರಣಗಳು ಪ್ರಾರಬ್ಧಕ್ಕೆ ಅಧೀನವಾಗಿಯೇ ನಡೆಯುತ್ತವೆ.</div>
  <div>
    <p>ತನ್ನ ಇತಿಮಿತಿಗಳನ್ನು ಮಾನವನು ಅರಿತಿರಬೇಕು.</p>
  </div>
  <div>ಸೆಪ್ಟೆಂಬರ್ <strong>೧೪</strong></div>
  <div>
    <p><strong>೨೫೮.</strong> ಈ ಐವರೂ, ತಾಯಿಯರೇ</p>
  </div>
  <div>ರಾಜಪತ್ನೀ ಗುರೋಃ ಪತ್ನೀ ಮಿತ್ರಪತ್ನೀ ತಥೈವ ಚ।<br/>ಪತ್ನೀಮಾತಾ ಸ್ವಸ್ಯ ಮಾತಾ ಪಂಚೈತೇ ಮಾತರಃ ಸ್ಮೃತಾಃ॥</div>
  <div>
    <p>ರಾಜನ ಪತ್ನಿ, ಗುರುವಿನ ಪತ್ನಿ, ಮಿತ್ರನ ಪತ್ನಿ, ಪತ್ನಿಯ ತಾಯಿ ಎಂದರೆ ಅತ್ತೆ, ಮತ್ತು ತನ್ನ ತಾಯಿ—ಈ ಐವರೂ, ತಾಯಿಯರೇ.</p>
    <p>ತಾಯಿಯೆಂದರೆ ಪೂಜ್ಯಳು. ತಾಯಿಯನ್ನು ದೇವರೆಂದೇ ಭಾವಿಸಬೇಕು. ತಾಯಿ ಎಂದ ಕೂಡಲೇ ಎಂಥವನಿಗೂ ಪೂಜ್ಯಭಾವನೆಯು, ಭಕ್ತಿಭಾವವು ಬರುತ್ತದೆಯಲ್ಲವೆ? ಎಂಥ ಕಾಮುಕನಿಗೂ ಅಮ್ಮ ಎಂದರೆ ಗೌರವದ ಭಾವನೆಯು ಬರದಿರಲಾರದು. <strong>ಮಾತೃದೇವೋ ಭವ</strong> ಎಂದು ವೇದವು ಸಾರುತ್ತಿದೆ. ತನಗೆ ಜನ್ಮಕೊಟ್ಟವಳು ಮಾತ್ರ ತಾಯಿಯಲ್ಲ, ಮತ್ತೇನೆಂದರೆ ಈ ಕೆಳಗಿನ ಐವರೂ ತಾಯಂದಿರೇ:</p>
  </div>
  <div>೧.</div>
  <div><strong>ರಾಜಪತ್ನಿ</strong>—ಪ್ರಜೆಗಳನ್ನು ಕಾಪಾಡುವ ರಾಜನೆಂದರೆ ತಂದೆಯಂತೆಯೇ; ಇವನಿಗೆ ಭೂಪತಿ, ರಾಷ್ಟ್ರಪತಿ ಎಂದೇ ಹೆಸರು. ಇವನ ಪತ್ನಿಯು, ಎಂದರೆ ರಾಣಿಯು ಪ್ರಜೆಗಳಾದ ನಮಗೆ ತಾಯಿಯೇ.</div>
  <div>೨.</div>
  <div><strong>ಗುರುಪತ್ನಿ</strong>—ಗುರುವೆಂದರೆ ಅತ್ಯಂತ ಪೂಜ್ಯನು. ತ್ರಿಮೂರ್ತಿಸ್ವರೂಪನಾದ ಗುರುವನ್ನು ಶಿಷ್ಯರು ಭಕ್ತಿಯಿಂದ ಪೂಜಿಸಬೇಕು. ಇಂಥ ಗುರುವಿನ ಪತ್ನಿಯೂ ನಮಗೆ ತಾಯಿಯೇ ಆಗಿರುತ್ತಾಳೆ.</div>
  <div>೩.</div>
  <div><strong>ಮಿತ್ರಪತ್ನಿ</strong>—ಮಿತ್ರನೆಂದರೆ ಸ್ನೇಹಿತ. ತನ್ನ ಸ್ನೇಹಿತನಿಗಾಗಿ ತನ್ನ ಪ್ರಾಣಗಳನ್ನೇ ಕೊಡುವಂಥ ಪುಣ್ಯಾತ್ಮನೇ ಮಿತ್ರ. ಮಿತ್ರನೆಂದರೆ ಪೂಜ್ಯನಲ್ಲವೆ? ಇವನ ಪತ್ನಿಯೂ ನಮಗೆ ಮಾತೃಸಮಾನಳೇ ಆಗಿರುತ್ತಾಳೆ.</div>
  <div>೪.</div>
  <div><strong>ಪತ್ನೀಮಾತಾ</strong>—ಹೆಣ್ಣು ಕೊಟ್ಟ ಮಹಾತಾಯಿ ಎಂದರೆ ಅತ್ತೆ. ಅತ್ತೆಯನ್ನೂ ಅಳಿಯನು ತನ್ನ ತಾಯಿಯಂತೆಯೇ ಗೌರವಿಸಬೇಕು, ಪೂಜಿಸಬೇಕು. ವಯಸ್ಸಿನಲ್ಲಿಯೂ ಯೋಗ್ಯತೆಯಲ್ಲಿಯೂ ಇವಳು ತಾಯಿಯಂತೆಯೇ ಅಳಿಯನಿಗೂ ಪೂಜ್ಯಳು.</div>
  <div>೫.</div>
  <div><strong>ಸ್ವಮಾತಾ</strong>—ತನಗೆ ಜನ್ಮಕೊಟ್ಟಿರುವ ಅಮ್ಮ. ಪೂಜ್ಯಳಿವಳು. ಈ ಐವರನ್ನೂ ಸಮನಾದ ಮಾತೃಭಾವನೆಯಿಂದ ಕಾಣಬೇಕು.</div>
  <div>
    <p>ಈ ಐವರನ್ನೂ ಗೌರವದಿಂದ ಪೂಜಿಸಬೇಕು.</p>
  </div>
  <div>ಸೆಪ್ಟೆಂಬರ್ <strong>೧೫</strong></div>
  <div>
    <p><strong>೨೫೯.</strong> ಇಂದ್ರಿಯಗಳಿಂದ ಭಯ</p>
  </div>
  <div>ಭೇತವ್ಯಂ ನ ತಥಾ ಶತ್ರೋಃ ನಾಗ್ನೇರ್ನಾಹೇರ್ನ ಚಾಶನೇಃ।<br/>ಇಂದ್ರಿಯೇಭ್ಯೋ ಯಥಾ ಸ್ವೇಭ್ಯಃ ತೈರಜಸ್ರಂ ಹಿ ಹನ್ಯತೇ॥</div>
  <div>
    <p>ತನ್ನ ಇಂದ್ರಿಯಗಳಿಂದ ತಾನು ಭಯಪಡಬೇಕೇ ಹೊರತು ತನ್ನ ಶತ್ರುಗಳಿಂದಾಗಲೀ, ಬೆಂಕಿಯಿಂದಾಗಲೀ, ಸರ್ಪದಿಂದಾಗಲೀ, ಮಿಂಚಿನಿಂದಾಗಲೀ ಮಾನವನು ಅಷ್ಟೊಂದು ಹೆದರಬೇಕಾಗಿಲ್ಲ. ಏಕೆಂದರೆ ತನ್ನ ಇಂದ್ರಿಯಗಳಿಂದ ಯಾವಾಗಲೂ ಮನುಷ್ಯನು ಕೊಲ್ಲಲ್ಪಡುತ್ತಾ ಇರುತ್ತಾನೆ.</p>
  </div>
  <div><strong>ಭಯ</strong>ವೆಂದರೇ ಎಲ್ಲರಿಗೂ ಭಯ. ಭಯವೆಂದರೆ ಹೆದರಿಕೆ. ಪ್ರಾಣಭಯವೆಂಬುದು ಯಾರಿಗೆ ಭಯವಲ್ಲ? ಎಲ್ಲರಿಗೂ ಭಯವೇ. ಭಯಕ್ಕೆ ಕಾರಣವಾಗಿರುವಂಥ ವಸ್ತುಗಳು ಲೋಕದಲ್ಲಿ ಅನೇಕ.</div>
  <div>ಉದಾಹರಣೆಗೆ: ಕಳ್ಳರಿಂದ ಎಲ್ಲರಿಗೂ ಭಯ. ಕಳ್ಳರು ಮನೆಗೆ ನುಗ್ಗಿದರೆಂದರೆ ಯಾರಿಗೆ ಭಯವಿಲ್ಲ? ಅಗ್ನಿಯಿಂದ ಎಲ್ಲರಿಗೂ ಭಯ! ಮನೆಗೆ ಬೆಂಕಿಯು ಬಿದ್ದಿತೆಂದರೆ ಎಲ್ಲವೂ ಬೂದಿ. ಕ್ಷಣಮಾತ್ರದಲ್ಲಿ ಬೆಂಕಿಯು ಎಲ್ಲವನ್ನೂ ಸುಟ್ಟು ಬೂದಿ ಮಾಡಿಬಿಡುತ್ತದೆ. ಇನ್ನು ಸರ್ಪಗಳೆಂದರೆ, ಅಬ್ಬಾ! ಎಲ್ಲರಿಗೂ ಭಯ! ಅದರ ಹೆಸರೇ ಭಯ, ದರ್ಶನವೇ ಭಯ! ಸರ್ಪವು ಕಚ್ಚಿದರಂತೂ ಗೋವಿಂದ! ಇನ್ನು ಮಿಂಚಿನಿಂದಲೂ, ಸಿಡಿಲಿನಿಂದಲೂ ಭಯವುಂಟು! ಸಿಡಿಲಿನ ಹೊಡೆತಕ್ಕೆ ಸಿಕ್ಕಿದವನಿಗೆ ಮರಣವೇ ಗತಿ. ಹೀಗೆ ಈ ಒಂದೊಂದರಿಂದಲೂ ಮಾನವರಿಗೆ ಭಯ!</div>
  <div>
    <p>ಹೌದು, ದಿಟ, ಇಷ್ಟೂ ಸತ್ಯ; ಆದರೆ ಇವೆಲ್ಲಕ್ಕಿಂತಲೂ ಇನ್ನೊಂದು ಭಯವನ್ನುಂಟುಮಾಡುವ ಭಯಂಕರವಾದ ವಸ್ತುವಿದೆ. ಅದೇ ಇಂದ್ರಿಯಗಳು. ಅದೂ ತನ್ನ ಸ್ವಂತ ಇಂದ್ರಿಯಗಳು. ಈ ಇಂದ್ರಿಯಗಳಿಂದ ಮನುಷ್ಯನಿಗೆ ಸದಾ ಭಯ. ಏಕೆಂದರೆ ಈ ಇಂದ್ರಿಯಗಳು ಜೀವನನ್ನು ಕ್ಷಣಕ್ಷಣದಲ್ಲೂ ಸಾಯಿಸುತ್ತಾ ಇರುತ್ತವೆ. ಕಣ್ಣು , ಕಿವಿ, ಮೂಗು, ಚರ್ಮ ಮತ್ತು ನಾಲಿಗೆಗಳು ರೂಪಾದಿ ವಿಷಯಗಳ ಮೂಲಕ ಜೀವಾತ್ಮನನ್ನು ಕ್ಷಣಕ್ಷಣಕ್ಕೂ ಹಾಳುಮಾಡುತ್ತಿವೆಯಲ್ಲವೆ? ಮಾನವರಿಗೆ ತಮ್ಮ ಇಂದ್ರಿಯ ಗಳಿಂದಲೇ ಭಯ! ಆದ್ದರಿಂದ ಎಚ್ಚರಿಕೆ!</p>
  </div>
  <div>
    <p>ಇಂದ್ರಿಯಗಳಿಗೆ ದಾಸನಾಗಬಾರದು.</p>
  </div>
  <div>ಸೆಪ್ಟೆಂಬರ್ <strong>೧೬</strong></div>
  <div>
    <p><strong>೨೬೦.</strong> ಅನ್ನದಾನವೇ ಶ್ರೇಷ್ಠ</p>
  </div>
  <div>ನಾನ್ನೋದಕಸಮಂ ದಾನಂ ನ ತಿಥಿರ್ದ್ವಾದಶೀಸಮಾ।<br/>ನ ಗಾಯತ್ರ್ಯಾ ಸಮೋ ಮಂತ್ರಃ ನ ಮಾತುಃ ಪರದೈವತಮ್॥</div>
  <div>ಅನ್ನ ಮತ್ತು ನೀರಿಗೆ ಸಮನಾದ ದಾನವಿಲ್ಲ, ದ್ವಾದಶೀತಿಥಿಗೆ ಸಮನಾದ ತಿಥಿಯಿಲ್ಲ, ಗಾಯತ್ರೀಮಂತ್ರಕ್ಕೆ ಸಮವಾದ ಮಂತ್ರವಿಲ್ಲ, ತಾಯಿಗಿಂತ ಹೆಚ್ಚಿನ ದೇವರೂ ಇಲ್ಲ.</div>
  <div/>
  <div>೧.</div>
  <div><strong>ಅನ್ನ ನೀರಿಗಿಂತ ಹೆಚ್ಚಿನ ದಾನವಿಲ್ಲ</strong>—ಕನ್ಯಾ, ಭೂ, ಹಿರಣ್ಯಾದಿ ಅನೇಕ ದಾನಗಳಿರುತ್ತವೆ. ಎಲ್ಲ ದಾನಗಳೂ ಶ್ರೇಷ್ಠವಾದವುಗಳೇ. ಆದರೆ ಅನ್ನ ನೀರಿಗೆ ಸಮನಾದ ದಾನವು ಬೇರೆ ಯಾವುದೂ ಇಲ್ಲ. ಅನ್ನ ನೀರಿನಿಂದ ಪ್ರಾಣವು ಉಳಿಯುತ್ತದೆ. ಹಸಿವಿನಿಂದ ಹಾಗೂ ಬಾಯಾರಿಕೆಯಿಂದ ಸಾಯುತ್ತಿರುವವನಿಗೆ ಅನ್ನ ನೀರುಗಳಿಂದ ಜೀವವು ಉಳಿಯುತ್ತದೆಯಲ್ಲವೆ?</div>
  <div>೨.</div>
  <div><strong>ದ್ವಾದಶಿಗಿಂತ ಶ್ರೇಷ್ಠವಾದ ತಿಥಿಯಿಲ್ಲ</strong>—ಏಕಾದಶೀ ವ್ರತಾಚರಣೆ ಮಾಡುವ ವೈಷ್ಣವರಿಗೆ ದ್ವಾದಶೀತಿಥಿಯು ಅತ್ಯಂತ ಶ್ರೇಷ್ಠವಾದದ್ದು. ದ್ವಾದಶೀಪಾರಣೆಯಿಂದಲೇ ಪುಣ್ಯಪ್ರಾಪ್ತಿಯು.</div>
  <div>೩.</div>
  <div><strong>ಗಾಯತ್ರೀಮಂತ್ರಕ್ಕೆ ಸಮವಾದ ಮಂತ್ರವು ಬೇರೊಂದಿಲ್ಲ</strong>— ಗ್ರಹರಾಜನಾದ ಸೂರ್ಯಭಗವಂತನನ್ನು ಆರಾಧಿಸುವ, ಉಪಾಸಿ ಸುವ ಮಂತ್ರ ಗಾಯತ್ರೀಮಂತ್ರ. ಸಪ್ತಕೋಟಿ ಮಂತ್ರರಾಜವೆಂದೇ ಪ್ರಸಿದ್ಧವಾಗಿರುವ ಶ್ರೇಷ್ಠವಾದ ಮಂತ್ರ ಗಾಯತ್ರೀಮಂತ್ರ. ದ್ವಿಜರಿಗೆ ಅತ್ಯಂತ ಪವಿತ್ರವಾದ ಮಂತ್ರ ಗಾಯತ್ರೀಮಂತ್ರ.</div>
  <div>೪.</div>
  <div><strong>ತಾಯಿಗಿಂತ ದೊಡ್ಡ ದೇವರಿಲ್ಲ</strong>—ತಾಯಿ! ಅಮ್ಮಾ! ಮಾತಾ! ಅಂಬಾ! ಈ ಶಬ್ದವೇ ಎಷ್ಟು ಪವಿತ್ರ! ಎಷ್ಟು ಶ್ರೇಷ್ಠ! ನಮಗೆ ಈ ಜನ್ಮವನ್ನು ಕೊಟ್ಟ ತಾಯಿಯೇ ನಮಗೆ ಸರ್ವಸ್ವ! ಋಷಿ-ಮುನಿ- ಯತಿಗಳಿಗೂ ತಾಯಿಯೆಂದರೆ ಪರಮಪೂಜ್ಯಳಲ್ಲವೆ? ತಾಯಿಯೇ ಪ್ರತ್ಯಕ್ಷ ದೇವರು. ತಾಯಿಯು ಜಗದ್ವಂದ್ಯಳು.</div>
  <div>
    <p>ತಾಯಿಯನ್ನು ಸದಾ ಗೌರವಿಸಬೇಕು.</p>
  </div>
  <div>ಸೆಪ್ಟೆಂಬರ್ <strong>೧೭</strong></div>
  <div>
    <p><strong>೨೬೧.</strong> ಬುಧನ ಲಕ್ಷಣವಿದು</p>
  </div>
  <div>ಗುಣದೋಷೌ ಬುಧೋ ಗೃಹ್ಣನ್ ಇಂದುಕ್ಷ್ವೇಡಾವಿವೇಶ್ವರಃ।<br/>ಶಿರಸಾ ಶ್ಲಾಘತೇ ಪೂರ್ವಂ ಪರಂ ಕಂಠೇ ನಿಯಚ್ಛತಿ॥</div>
  <div>
    <p>ಪರಮೇಶ್ವರನು ಚಂದ್ರನನ್ನೂ ವಿಷವನ್ನೂ ಸ್ವೀಕರಿಸಿ ಚಂದ್ರನನ್ನು ತಲೆಯಮೇಲೆ ಧರಿಸಿದನು, ವಿಷವನ್ನು ಮಾತ್ರ ತನ್ನ ಕಂಠದಲ್ಲಿಯೇ ಅಡಗಿಸಿಕೊಂಡನಲ್ಲವೆ? ಅದರಂತೆಯೇ ವಿವೇಕಿಯಾದ ನರನೂ ಕೂಡ ಪ್ರತಿಯೊಬ್ಬ ಮನುಷ್ಯನಲ್ಲಿಯೂ ಇರುವ ಗುಣಗಳು ಹಾಗೂ ದೋಷಗಳು—ಎರಡನ್ನೂ ತಿಳಿದವನಾಗಿ ಗುಣವನ್ನು ಪ್ರಚಾರ ಮಾಡಬೇಕು, ದೋಷವನ್ನು ಮರೆತುಬಿಡಬೇಕು.</p>
  </div>
  <div>
    <p>ಪ್ರತಿಯೊಬ್ಬ ಮನುಷ್ಯನಲ್ಲಿಯೂ ಗುಣದೋಷಗಳು ಇದ್ದೇ ಇರುತ್ತವೆ. ಅಂತೆಯೇ ಪ್ರತಿಯೊಂದು ವಸ್ತುವಿನಲ್ಲಿಯೂ ಗುಣಗಳೂ ಇರುತ್ತವೆ, ದೋಷಗಳೂ ಇರುತ್ತವೆ. ವಿವೇಕಿಯಾದ ಜಾಣನು ಈ ಗುಣಗಳನ್ನೂ ದೋಷಗಳನ್ನೂ ತಾನು ಚೆನ್ನಾಗಿ ತಿಳಿದಿರಬೇಕು. ಗುಣಗಳನ್ನು ಮಾತ್ರ ಪ್ರಚಾರ ಮಾಡುತ್ತಾ, ಹೊಗಳುತ್ತಾ, ಸ್ಮರಿಸುತ್ತಾ ಇರಬೇಕು. ಆದರೆ ದೋಷಗಳನ್ನು ತಿಳಿದರೂ ತಾನು ಆ ದೋಷಗಳನ್ನು ಮಾತ್ರ ಪ್ರಚಾರ ಮಾಡಬಾರದು. ಏಕೆಂದರೆ ದೋಷಪ್ರಸಾರದಿಂದ ಎಲ್ಲರಿಗೂ ತೊಂದರೆಯೇ ಉಂಟಾಗುತ್ತದೆ. ಗುಣಗಳ ಪ್ರಚಾರದಿಂದ ಎಲ್ಲರಿಗೂ ಸಂತೋಷವಾಗುತ್ತದೆ.</p>
  </div>
  <div>ಇದಕ್ಕೊಂದು ಸುಂದರ ದೃಷ್ಟಾಂತ:</div>
  <div>ಸಮುದ್ರಮಥನ ಕಾಲದಲ್ಲಿ ಚಂದ್ರನೂ ಹುಟ್ಟಿದ, ವಿಷವೂ ಉದ್ಭವವಾಯಿತು. ಚಂದ್ರನೆಂದರೆ ಎಲ್ಲರಿಗೂ ಆನಂದ, ಪ್ರೀತಿ; ವಿಷವು ಯಾರಿಗೂ ಬೇಡ, ವಿಷವೆಂದರೆ ಮೃತ್ಯು. ಈಶ್ವರನು ಚಂದ್ರನನ್ನೂ, ವಿಷವನ್ನೂ ತೆಗೆದುಕೊಂಡನು. ಆದರೆ ಜಾಣನಾದ ಆ ಶಿವನು ಚಂದ್ರನನ್ನು ತನ್ನ ಶಿರದಲ್ಲಿ ಧರಿಸಿ ಚಂದ್ರನ ಮಹಿಮೆಯನ್ನು ಜಗತ್ತಿಗೆ ತೋರಿಸುತ್ತಾ ತಾನು <strong>ಚಂದ್ರಶೇಖರ</strong>ನಾದನು. ವಿಷವನ್ನು ಮಾತ್ರ ತನ್ನ ಕಂಠದಲ್ಲಿಯೇ ಧರಿಸಿ, ಅದನ್ನು ಹೊರಗಡೆಗೆ ಹರಿಯದಂತೆ ಮಾಡಿ ತಾನು <strong>ನೀಲಕಂಠ</strong>, <strong>ವಿಷಕಂಠ</strong>ನಾದನಲ್ಲವೆ?</div>
  <div>
    <p>ಜಾಣನು ಕೇವಲ ಗುಣಗ್ರಾಹಿಯಾಗಬೇಕು.</p>
  </div>
  <div>ಸೆಪ್ಟೆಂಬರ್ <strong>೧೮</strong></div>
  <div>
    <p><strong>೨೬೨.</strong> ವಿಧಿಯೇ ಪ್ರಬಲ</p>
  </div>
  <div>ಅರಕ್ಷಿತಂ ತಿಷ್ಠತಿ ದೈವರಕ್ಷಿತಂ<br/> ಸುರಕ್ಷಿತಂ ದೈವಹತಂ ವಿನಶ್ಯತಿ।<br/>ಜೀವತ್ಯನಾಥೋಽಪಿ ವನೇ ವಿಸರ್ಜಿತಃ<br/> ಕೃತಪ್ರಯತ್ನೋಽಪಿ ಗೃಹೇ ವಿನಶ್ಯತಿ॥</div>
  <div><p>ಅರಕ್ಷಿತವಾದ ವಸ್ತುವು ದೈವರಕ್ಷಿತವಾಗಿ ಚೆನ್ನಾಗಿಯೇ ಇರುತ್ತದೆ, ಆದರೆ ಸುರಕ್ಷಿತವಾದ ಪದಾರ್ಥವು ದೈವಹತವಾಗಿ ನಾಶವಾಗಿಬಿಡುತ್ತದೆ. ಅನಾಥವಾದ ಶಿಶುವು ಕಾಡಿನಲ್ಲಿದ್ದರೂ ಬದುಕಿರುತ್ತದೆ, ಆದರೆ ಸುರಕ್ಷಿತನಾಗಿ ಮನೆಯಲ್ಲಿಯೇ ಇದ್ದರೂ, ಅರಮನೆಯಲ್ಲಿ ಶ್ರೀಮಂತನೇ ಆಗಿದ್ದರೂ ಅಂಥವನು ಮೃತನಾಗಿಬಿಡುತ್ತಾನಲ್ಲವೆ?</p>್ಜ್ಝ್ಬ್ಫ್ಧಆ್ಞಇ = <p>ಲೋಕದಲ್ಲಿ <strong>ಮನುಷ್ಯಪ್ರಯತ್ನ</strong> ಹಾಗೂ <strong>ದೈವಾನುಗ್ರಹ</strong>ವೆಂದು ಎರಡು ಶಕ್ತಿಗಳಿರುತ್ತವೆ. ಮನುಷ್ಯಪ್ರಯತ್ನಕ್ಕೆ ದೈವಾನುಗ್ರಹವು ಸೇರಿದಾಗಲೇ ಅದು ಫಲಕಾರಿಯಾಗುತ್ತದೆ. ದೈವಾನುಗ್ರಹವಿಲ್ಲದೇ ಹೋದಾಗ ಮನುಷ್ಯಪ್ರಯತ್ನವು ಸಫಲವಾಗುವುದಿಲ್ಲ. ಮನುಷ್ಯಪ್ರಯತ್ನವು ದುರ್ಬಲವಾದದ್ದು, ದೈವಕೃಪೆ ಹಾಗೂ ಸದ್ಗುರುಕೃಪೆ ಪ್ರಬಲವಾದದ್ದು.</p></div>
  <div>ಒಬ್ಬ ಬಾಲಕನು ತಬ್ಬಲಿಯಾಗಿ ಬೆಳೆಯುತ್ತಿದ್ದಾನೆ. ಬಾಲ್ಯದಲ್ಲಿಯೇ ತಾಯಿತಂದೆಯರನ್ನು ಕಳೆದುಕೊಂಡು ಅನಾಥನಾಗಿಬಿಟ್ಟಿರುತ್ತಾನೆ. ಅವನನ್ನು ಯಾರೂ ಕಾಪಾಡುತ್ತಿಲ್ಲ, ಯಾವ ಮನುಷ್ಯರ ಸಹಾಯವೂ ಇಲ್ಲ , ಆದರೂ ದೈವಾನುಗ್ರಹದಿಂದ ಅವನು ಒಳ್ಳೆಯ ವಿದ್ಯಾವಂತನಾಗಿ ಶ್ರೀಮಂತನಾಗಿ ಬೆಳೆಯುತ್ತಾನಲ್ಲವೆ? ಇನ್ನು ಶ್ರೀಮಂತರ ಮನೆಯಲ್ಲಿ ಹುಟ್ಟಿದ ಮಗುವಿಗೆ ಎಲ್ಲಿಲ್ಲದ ಶುಶ್ರೂಷೆ, ಆರೈಕೆ, ಔಷಧೋಪಚಾರಗಳು. ಆದರೆ ದೈವಾನುಗ್ರಹವಿಲ್ಲದಿದ್ದರೆ ಆ ಶಿಶುವು ಮೃತವಾಗುತ್ತದೆಯಲ್ಲವೆ? ಅನಾಥನಾಗಿ ಕಾಡಿನಲ್ಲಿದ್ದರೂ ದೈವಕೃಪೆಯಿಂದ ಅಲ್ಲಿಯೇ ಚೆನ್ನಾಗಿ ಜೀವಿಸುತ್ತಾನೆ. ಇನ್ನು ಅರಮನೆಯಲ್ಲಿಯೇ ಇದ್ದರೂ ದೈವಕೃಪೆಯಿಲ್ಲದಾಗ ಅಕಾಲದಲ್ಲಿ ಸಾಯುತ್ತಾನಲ್ಲವೆ? ವಿಧಿವಿಲಾಸದ ಮುಂದೆ ಈ ಕ್ಷುದ್ರಮಾನವನ ಆಟವೇನೂ ನಡೆಯುವಂತಿಲ್ಲ. ವಿಧಿವಿಲಾಸವೇ ಜೋರು.</div>
  <div>
    <p>ನರನು ದೈವಾನುಗ್ರಹಕ್ಕೆ ಪಾತ್ರನಾಗಬೇಕು.</p>
  </div>
  <div>ಸೆಪ್ಟೆಂಬರ್ <strong>೧೯</strong></div>
  <div>
    <p><strong>೨೬೩.</strong> ಅಸಾರ ಸಂಸಾರವಿದು</p>
  </div>
  <div>ಅಸಾರೇ ಖಲು ಸಂಸಾರೇ ಸುಖಭ್ರಾಂತಿಃ ಶರೀರಿಣಾಮ್।<br/>ಲಾಲಾಪಾನಮಿವಾಂಗುಷ್ಠೇ ಬಾಲಾನಾಂ ಸ್ತನ್ಯವಿಭ್ರಮಃ॥</div>
  <div><p>ಬಾಯೊಳಗೆ ಹೆಬ್ಬೆಟ್ಟನ್ನು ಹಾಕಿಕೊಂಡು ಜೊಲ್ಲನ್ನು ಚೀಪುತ್ತಾ ಮಕ್ಕಳು ತಾಯಿಯ ಸ್ತನ್ಯಪಾನವನ್ನು ಮಾಡುತ್ತಿದ್ದೇವೆ ಎಂದು ಭ್ರಮಿಸುತ್ತಾರಲ್ಲವೆ? ಹಾಗೆಯೇ ಸಂಸಾರಿಗಳಾದ ಜೀವರುಗಳಿಗೆ ಅಸಾರವಾದ ಸಂಸಾರದಲ್ಲಿ ಸುಖವಾಗಿದ್ದೇವೆ ಎಂಬ ಭ್ರಮೆಯು ಇರುತ್ತದೆ.</p>್ಜ್ಝ್ಬ್ಫ್ಧಆ್ಞಇ = <p>ಸಂಸಾರವೆಂದರೆ ಗಂಡ, ಹೆಂಡತಿ, ಮಕ್ಕಳು, ಅಳಿಯ, ಸೊಸೆ, ಮನೆ, ಕಾರು, ಚಿನ್ನ, ಬೆಳ್ಳಿ, ವಜ್ರ, ಬಂಗ್ಲೆ, ಟಿ.ವಿ., ಮೊಬೈಲ್, ಊಟ, ತಿಂಡಿ, ಹಣ, ಕಾಸು, ನೆಂಟರಿಷ್ಟರು ಇತ್ಯಾದಿ. ಈ ಸಂಸಾರವೆಂಬುದು ಸಾರವಿಲ್ಲದ್ದು. ಅಸಾರವಾದ ಸಂಸಾರದಲ್ಲಿ ಸುಖವಾಗಲೀ ಸಂತೋಷವಾಗಲೀ ಶಾಂತಿಯಾಗಲೀ ಸಿಕ್ಕೀತೇ? ಖಂಡಿತಾ ಇಲ್ಲ. ಮರಳುಗಾಡಿನಲ್ಲಿ ಮಲ್ಲಿಗೆಯ ಮಕರಂದವು ಸಿಕ್ಕೀತೇ? ಇಲ್ಲ. ಆದರೂ ಈ ಸಂಸಾರದಲ್ಲಿ ಏನೋ ಒಂದು ತರಹದ ಸುಖವು ಸಿಕ್ಕಿರುತ್ತದೆ ಎಂದು ಅಜ್ಞಾನಿಗಳು ಭ್ರಮಿಸಿರುತ್ತಾರೆ. ಈ ಸಂಸಾರದಲ್ಲಿ ಪ್ರಾರಂಭದಿಂದ ಕೊನೆಯವರೆಗೂ ಇರುವುದು ಬರೀ ದುಃಖವೇ. ಆದರೆ ಸುಖವಿದೆ ಎಂಬ ಭ್ರಮೆಯು ಮಾತ್ರ ಎಲ್ಲ ಸಂಸಾರಿಗಳಿಗೂ ಇರುತ್ತದೆ. ಇದಕ್ಕೊಂದು ಉದಾಹರಣೆ:</p></div>
  <div>
    <p>ಒಂದು ಅಥವಾ ಎರಡು ವರ್ಷದ ಮಗುವು ತನ್ನ ಬಾಯೊಳಗೆ ತನ್ನ ಹೆಬ್ಬೆಟ್ಟನ್ನು ಹಾಕಿಕೊಂಡು ಚೀಪುತ್ತಾ ಇರುತ್ತದೆ. ಬಾಯೊಳಗಿನಿಂದ ಲಾಲಾರಸವು, ಜೊಲ್ಲು ಸುರಿಯುತ್ತಾ ಇರುತ್ತದೆ. ಆದನ್ನೇ ಕುಡಿಯುತ್ತಾ ಆ ಪುಟ್ಟ ಪುಟಾಣಿಯು ತಾನು ಅಮ್ಮನ ಸ್ತನಗಳಲ್ಲಿರುವ ಹಾಲನ್ನೇ ಕುಡಿಯುತ್ತಿದ್ದೇನೆ ಎಂದು ಭ್ರಮಿಸಿರುತ್ತದೆಯಲ್ಲವೆ? ಕುಡಿಯುತ್ತಿರುವುದು ತನ್ನ ಎಂಜಲಿನ ಜೊಲ್ಲನ್ನು, ಭ್ರಮಿಸಿರುವುದು ಅಮ್ಮನ ಸ್ತನ್ಯವೆಂದು. ತನ್ನ ಜೊಲ್ಲನ್ನು ತಾನು ಎಷ್ಟೇ ಸಮಯದವರೆಗೆ ಚೀಪುತ್ತಿದ್ದರೂ ಅದರಿಂದ ಅಮ್ಮನ ಎದೆಯಹಾಲಿನ ರುಚಿಯಾಗಲೀ ಶಕ್ತಿಯಾಗಲೀ ಪುಷ್ಟಿಯಾಗಲೀ ಆ ಮಗುವಿಗೆ ಸಿಕ್ಕುತ್ತದೆಯೇ? ಖಂಡಿತಾ ಇಲ್ಲ. ಸಂಸಾರಿಗಳ ಕತೆಯೂ ಇಷ್ಟೇ!</p>
  </div>
  <div>
    <p>ಸಂಸಾರದಲ್ಲಿ ಸುಖವು ಇದೆ ಎಂಬುದು ಕೇವಲ ಭ್ರಮೆ.</p>
  </div>
  <div>ಸೆಪ್ಟೆಂಬರ್ <strong>೨೦</strong></div>
  <div>
    <p><strong>೨೬೪.</strong> ಅಂಧಪರಂಪರೆಯಿದು</p>
  </div>
  <div>ಗತಾನುಗತಿಕೋ ಲೋಕೋ ನ ಲೋಕಃ ಪಾರಮಾರ್ಥಿಕಃ।<br/>ಗಂಗಾಸೈಕತಲಿಂಗೇನ ನಷ್ಟಂ ಮೇ ತಾಮ್ರಭಾಜನಮ್॥</div>
  <div>
    <p>ಒಬ್ಬನು ಅನುಸರಿಸಿದ ಮಾರ್ಗವನ್ನೇ ಮತ್ತೊಬ್ಬನೂ ವಿಚಾರಮಾಡದೇ ಸುಮ್ಮನೇ ಅನುಸರಿಸುತ್ತಾನೆ. ನಿಜವಾದ ಸಂಗತಿಯು ಯಾರಿಗೂ ಗೊತ್ತಿಲ್ಲ. ಗಂಗಾಸೈಕತಲಿಂಗದಿಂದ ನನ್ನ ತಾಮ್ರದ ತಂಬಿಗೆಯು ಕಾಣದಂತಾಯಿತಲ್ಲ! ಅದರಂತೆಯೇ ಇದು!</p>
    <p>ಒಬ್ಬನು ಏನೋ ಒಂದು ಕೆಲಸವನ್ನು ಮಾಡಿದನೆಂದರೆ ಅದನ್ನೇ ಇತರರೂ ವಿಚಾರಮಾಡದೇ ಮಾಡುತ್ತಾರೆ. ಇದು ಸರ್ವೇಸಾಮಾನ್ಯವಾಗಿ ಎಲ್ಲರೂ ಮಾಡುವ ಅವಿವೇಕದ ಕೆಲಸ. ಇದಕ್ಕೊಂದು ಉದಾಹರಣೆ: ಒಬ್ಬ ಯಾತ್ರಿಕನು ಗೋಕರ್ಣ ಕ್ಷೇತ್ರಕ್ಕೆ ಬಂದನು. ಅಲ್ಲಿ ಇರುವುದು ಸಮುದ್ರ ಮತ್ತು ಮಹಾಬಲೇಶ್ವರನ ಜ್ಯೋತಿರ್ಲಿಂಗ. ಸಮುದ್ರಸ್ನಾನವನ್ನು ಮಾಡಿ ಲಿಂಗಕ್ಕೆ ಅಭಿಷೇಕಮಾಡುವುದು ಸಂಪ್ರದಾಯ. ಅವನ ಹತ್ತಿರ ಸ್ವಲ್ಪ ಚಿನ್ನದ ಆಭರಣಗಳು ಇದ್ದವು. ಅವುಗಳನ್ನೆಲ್ಲ ಆ ಯಾತ್ರಿಕನು ಒಂದು ತಾಮ್ರದ ತಂಬಿಗೆಯಲ್ಲಿ ಹಾಕಿಟ್ಟು, ಆ ತಂಬಿಗೆಯನ್ನು ದಡದ ಮೇಲೆ ಮರಳಿನಲ್ಲಿ ಹೂತಿಟ್ಟನು. ತನ್ನ ಗುರುತಿಗಾಗಿ ಆ ಜಾಗದಲ್ಲಿ ಆ ಮರಳಿನಿಂದಲೇ ಒಂದು ಲಿಂಗವನ್ನೂ ಮಾಡಿಟ್ಟು ತಾನು ಸ್ನಾನಕ್ಕಾಗಿ ಹೊರಟನು. ಅಲ್ಲಿ ಲಿಂಗವನ್ನು ಮಾಡಿ ಇಟ್ಟ ಉದ್ದೇಶ, ತನಗೆ ಆ ತಂಬಿಗೆಯು ಎಲ್ಲಿದೆ ಎಂಬುದು ತಿಳಿಯಬೇಕು ಎಂದು. ಸರಿ, ಆತನು ಸ್ನಾನ, ಸಂಧ್ಯಾ ಮುಗಿಸಿ ಬರುವುದರೊಳಗಾಗಿ ಅಲ್ಲಿಗೆ ಬಂದಿದ್ದ ನೂರಾರು ಯಾತ್ರಾರ್ಥಿಗಳೂ ಆ ಮರಳಿನ ಲಿಂಗವನ್ನು ನೋಡಿ ಅದೇ ಅಲ್ಲಿನ ಸಂಪ್ರದಾಯವೆಂದು ತಿಳಿದು ತಾವೂ ಒಂದೊಂದರಂತೆ ನೂರಾರು ಮರಳಿನ ಲಿಂಗಗಳನ್ನು ಅಲ್ಲಿ ಮಾಡಿ ಇಟ್ಟುಬಿಟ್ಟಿದ್ದರು. ಆ ಭಕ್ತನು ಬಂದು ನೋಡಿದಾಗ ಆತನಿಗೆ ತಾನು ಮಾಡಿದ್ದ ಆ ಮರಳಿನ ಲಿಂಗವು ಯಾವುದೆಂದು ತಿಳಿಯದೆ ತನ್ನ ಆ ತಾಮ್ರದ ತಂಬಿಗೆಯೂ ಸಿಗದೆ, ಅದನ್ನು ಪಡೆಯಲಾಗದೇ ಹಿಂತಿರುಗಿದನು ಎಂದು ಒಂದು ಕಥೆ. ಅಂತೂ ಒಬ್ಬನನ್ನು ಮತ್ತೊಬ್ಬನು ಅಂಧಶ್ರದ್ಧೆಯಿಂದ ಅನುಸರಿಸುತ್ತಾನೆ ಎಂಬುದೇ ತಾತ್ಪರ್ಯ.</p>
  </div>
  <div>
    <p>ವಿಚಾರಮಾಡದೇ ಸುಮ್ಮನೆ ಅನುಸರಿಸಬಾರದು.</p>
  </div>
  <div>ಸೆಪ್ಟೆಂಬರ್ <strong>೨೧</strong></div>
  <div>
    <p><strong>೨೬೫.</strong> ಋಣಾನುಬಂಧವಿದು</p>
  </div>
  <div> ಅಪಾತ್ರೇ ಪಾತ್ರತಾಬುದ್ಧಿಃ ಪಾತ್ರೇ ಬುದ್ಧಿರಪಾತ್ರತಾ।<br/> ಋಣಾನುಬಂಧರೂಪೇಣ ದಾತುರುತ್ಪದ್ಯತೇ ಮತಿಃ॥</div>
  <div><p>ಅಪಾತ್ರನಲ್ಲಿ ಪಾತ್ರತ್ವಬುದ್ಧಿಯೂ, ಪಾತ್ರನಲ್ಲಿ ಅಪಾತ್ರತ್ವ ಬುದ್ಧಿಯೂ ಋಣಾನುಬಂಧದಿಂದ ದಾತೃವಿಗೆ ಉಂಟಾಗುತ್ತದೆ.</p>್ಜ್ಝ್ಬ್ಫ್ಧಆ್ಞಇ = <p>ದಾನವನ್ನು ಮಾಡುವವನೇ ದಾತೃ. ಹಣ, ವಸ್ತ್ರ , ಅನ್ನ, ಚಿನ್ನ ಇತ್ಯಾದಿಗಳನ್ನು ದಾತೃವು ದಾನಮಾಡುತ್ತಾನಲ್ಲವೆ? ಇನ್ನು ಇಂಥ ದಾನಗಳನ್ನು ಸ್ವೀಕರಿಸುವವನೇ ಪಾತ್ರ. ಈ ಪಾತ್ರನಲ್ಲಿ ಸತ್ಪಾತ್ರನೆಂದೂ ಅಪಾತ್ರ ನೆಂದೂ ಎರಡು ವಿಧ. ನಿಜವಾಗಿಯೂ ಯೋಗ್ಯನಾಗಿದ್ದು ಆ ದಾನವನ್ನು ಸ್ವೀಕರಿಸುವವನಾಗಿದ್ದರೆ ಸತ್ಪಾತ್ರನು. ಆದರೆ ದುರಾಚಾರಿಯಾಗಿದ್ದರೆ, ಆ ದಾನಕ್ಕೆ ಯೋಗ್ಯನಲ್ಲದಿದ್ದರೆ ಆತನೇ ಅಪಾತ್ರನು. ಸತ್ಪಾತ್ರಕ್ಕೆ ದಾನವನ್ನು ಮಾಡಬೇಕೇ ಹೊರತು, ಅಪಾತ್ರಕ್ಕೆ ಅನಧಿಕಾರಿಗೆ ದಾನವನ್ನು ಮಾಡಬಾರದು ಎಂಬುದು ಶಾಸ್ತ್ರದ ಹಾಗೂ ಲೋಕದ ನಿಯಮ. ದಾತೃವು ಸಂತೋಷದಿಂದ ಮಾಡಿದ ದಾನವು ಸದ್ವಿನಿಯೋಗವಾಗಬೇಕಲ್ಲವೆ?</p></div>
  <div>
    <p>ಆದರೆ ಅನೇಕ ಸಂದರ್ಭಗಳಲ್ಲಿ ಅಪಾತ್ರನಿಗೇ ದಾತೃವು ದಾನಮಾಡಿಬಿಡುತ್ತಾನೆ, ಸತ್ಪಾತ್ರನಿಗೆ ದಾನವನ್ನು ಮಾಡುವುದೇ ಇಲ್ಲ. ವೇದಾಧ್ಯಯನಸಂಪನ್ನನಾದ ಸತ್ಯಶೀಲನಿಷ್ಠನಾದ ಬಡಬ್ರಾಹ್ಮಣನು ಕೇಳಿದಾಗ ಆತನಿಗೆ ದಾತೃವು ಏನನ್ನೂ ಕೊಡದೆ ಅವನನ್ನು ಬೈದು ಅಟ್ಟಿಬಿಡುತ್ತಾನೆ. ಆದರೆ ದುರಾಚಾರಿಯಾಗಿದ್ದರೂ ಶ್ರೀಮಂತನಾಗಿದ್ದರೂ ಅಪಾತ್ರನಾಗಿದ್ದರೂ ಅಂಥವನಿಗೇ ದಾತೃವು ಕೇಳಿದ್ದನ್ನು ಕೊಟ್ಟುಬಿಡುತ್ತಾನಲ್ಲ! ಇದಕ್ಕೇನು ಕಾರಣ? ಎಂದರೆ ಋಣಾನುಬಂಧ. ಅಪಾತ್ರನಾಗಿದ್ದರೂ ಅಂಥವನಿಗೇ ದಾನಮಾಡಬೇಕೆಂಬ ಬುದ್ಧಿಯು ದಾತೃವಿಗೆ ಬರುತ್ತದೆಯೆಂದಾದರೆ ಅವನಿಗೂ ಇವನಿಗೂ ಏನೋ ಋಣಾನುಬಂಧವಿರುತ್ತದೆಯೆಂದು ತಿಳಿಯಬೇಕು. ಋಣ ಎಂದರೆ ಸಾಲ, ಅನುಬಂಧ ಎಂದರೆ ಅದರ ಶೇಷ, ಸಂಬಂಧ. ಯಾವುದೋ ಹಿಂದಿನ ಜನ್ಮಗಳ ಸಾಲದ ಸಂಬಂಧದಿಂದ ದಾತೃವಿಗೆ ಇಂಥ ಬುದ್ಧಿಯು ಉಂಟಾಗುತ್ತದೆ ಎಂದರ್ಥ.</p>
  </div>
  <div>
    <p>ಋಣವಿದ್ದವನಿಗೇ ದಾನವು ದಕ್ಕುತ್ತದೆ.</p>
  </div>
  <div>ಸೆಪ್ಟೆಂಬರ್ <strong>೨೨</strong></div>
  <div>
    <p><strong>೨೬೬.</strong> ಇಂಥವನು ಏನನ್ನೂ ಸಾಧಿಸಲಾರ</p>
  </div>
  <div>ನಿರುತ್ಸಾಹಸ್ಯ ದೀನಸ್ಯ ಶೋಕಪರ್ಯಾಕುಲಾತ್ಮನಃ।<br/>ಸರ್ವಾಥಾರ್ ಹ್ಯವಸೀದಂತಿ ವ್ಯಸನಂ ಚಾಧಿಗಚ್ಛತಿ॥</div>
  <div><p>ಉತ್ಸಾಹವಿಲ್ಲದ, ದೀನನಾದ, ಶೋಕದಿಂದ ತಳಮಳಗೊಂಡ ಮನುಷ್ಯನಿಗೆ ಎಲ್ಲ ಕೆಲಸಕಾರ್ಯಗಳೂ ಹಾಳಾಗಿಹೋಗುತ್ತವೆ.</p>ಮನುಷ್ಯನು ಉತ್ಸಾಹಿಯಾಗಿ ಇರಬೇಕು, ಯಾವ ಕಾರಣಕ್ಕೂ ನಿರುತ್ಸಾಹಿಯಾಗಿರಬಾರದು, ಮತ್ತು ದೀನನೂ ಶೋಕಾತ್ಮನೂ ಆಗಿರಲೇಬಾರದು. ಏಕೆಂದರೆ ಈ ಮೂರೂ ದೋಷಗಳಿಂದ ಮನುಷ್ಯನ ಕೆಲಸಗಳೆಲ್ಲವೂ ಹಾಳಾಗಿಹೋಗುತ್ತವೆ.</div>
  <div>೧.</div>
  <div><strong>ನಿರುತ್ಸಾಹ</strong>—ಉತ್ಸಾಹವಿಲ್ಲದಿರುವಿಕೆ, ಮನಸ್ಸಿನಲ್ಲಿ ಲವಲವಿಕೆಯಿಲ್ಲದೆ ಸೋಮಾರಿತನದಿಂದ ಯಾವಾಗಲೂ ಜೋಲು ಮುಖ ಹಾಕಿಕೊಂಡಿರುವಿಕೆ. ಇದರಿಂದ ಕಾರ್ಯಗಳು ಸಿದ್ಧಿಸುವುದಿಲ್ಲ. ಮನುಷ್ಯನ ಮನಸ್ಸಿನಲ್ಲಿ ಚೈತನ್ಯ ಹಾಗೂ ಉತ್ಸಾಹವು ಯಾವಾಗಲೂ ತುಂಬಿ ತುಳುಕಾಡುತ್ತಿರಬೇಕು.</div>
  <div>೨.</div>
  <div><strong>ದೈನ್ಯಸ್ಥಿತಿ</strong>—ತನ್ನ ಅಸಾಮರ್ಥ್ಯವನ್ನೇ, ಅಶಕ್ತತೆಗಳನ್ನೇ ಕುರಿತು ಸದಾ ಚಿಂತಿಸುತ್ತಾ ತಾನು ದೀನನೆಂದು ತಿಳಿಯುವುದೇ ದೈನ್ಯಸ್ಥಿತಿಯು. ನನಗೆ ಶಕ್ತಿಯಿಲ್ಲ, ನನಗೆ ರೋಗಗಳಿವೆ, ನನ್ನಲ್ಲಿ ಹಣವಿಲ್ಲ, ನನಗೆ ವಯಸ್ಸಾಯಿತು, ನನ್ನ ಮಾತನ್ನು ಕೇಳುವವರೇ ಇಲ್ಲ ಎಂದು ಮುಂತಾಗಿ ಸದಾ ಗೊಣಗಾಡುತ್ತಾ ಬದುಕಿರುವುದೇ ದೈನ್ಯಸ್ಥಿತಿ. ಇದು ಒಳ್ಳೆಯದಲ್ಲ.</div>
  <div>೩.</div>
  <div><strong>ಶೋಕಪರ್ಯಾಕುಲತ್ವ</strong>—ಯಾವಾಗಲೂ ಬರೀ ದುಃಖಗಳಲ್ಲಿಯೇ ಮುಳುಗಿಕೊಂಡು, ಸುಮ್ಮನೆ ಕಳೆದುಹೋದ ಉಪಯೋಗವಿಲ್ಲದ ವಿಚಾರಗಳಲ್ಲಿಯೇ ಮಗ್ನನಾಗಿರುವುದು. ಈ ಮೂರು ದೋಷಗಳನ್ನು ಉಳ್ಳವನಿಗೆ ಯಾವ ಕಾರ್ಯವೂ ಸಿದ್ಧಿಸುವುದಿಲ್ಲ. ಮನುಷ್ಯನು ಉತ್ಸಾಹಿಯಾಗಿ ಧೀರನಾಗಿ ವಿವೇಕಿಯಾಗಿ ಚುರುಕಾಗಿದ್ದರೆ ಮಾತ್ರ ಅಂಥವನು ಏನನ್ನು ಬೇಕಾದರೂ ಸಾಧಿಸಿಯಾನು!</div>
  <div>
    <p>ಮನುಷ್ಯನು ನಿತ್ಯೋತ್ಸಾಹಿಯಾಗಿರಬೇಕು.</p>
  </div>
  <div>ಸೆಪ್ಟೆಂಬರ್ <strong>೨೩</strong></div>
  <div>
    <p><strong>೨೬೭.</strong> ಬಲಾತ್ಕಾರದಿಂದ ಫಲವಿಲ್ಲ</p>
  </div>
  <div>ಬಲಾದ್ದತ್ತಂ ಬಲಾದ್ ಭುಕ್ತಂ ಬಲಾದ್ ಯಚ್ಚಾಪಿ ಲೇಖಿತಮ್।<br/>ಸರ್ವಾನ್ ಬಲಕೃತಾನರ್ಥಾನ್ ಅಕೃತಾನ್ ಮನುರಬ್ರವೀತ್॥</div>
  <div>
    <p>ಬಲಾತ್ಕಾರದಿಂದ ದಾನಮಾಡಿದ್ದು, ಬಲಾತ್ಕಾರದಿಂದ ಊಟಮಾಡಿದ್ದು, ಬಲಾತ್ಕಾರದಿಂದ ಬರೆಸಿದ್ದು; ಹೀಗೆ ಮತ್ತೊಬ್ಬರ ಬಲಾತ್ಕಾರದಿಂದ ಮಾಡಿದ ಎಲ್ಲ ಕಾರ್ಯಗಳನ್ನೂ ಅಕೃತವೇ ಎಂದು ಮನುವು ಹೇಳುತ್ತಾನೆ.</p>
    <p>ಮನು ಚಕ್ರವರ್ತಿಯು ಧರ್ಮದ ಸಾಕಾರಮೂರ್ತಿ. ಮನುವಿನ ಉಪದೇಶಗಳೆಲ್ಲವೂ ಮಾನವರಿಗೆ ಪಥ್ಯವಾದ ಔಷಧವಿದ್ದಂತೆ. <strong>ಮನುಸ್ಮೃತಿ</strong>ಯಲ್ಲಿ ಮನುವಿನ ಸಂದೇಶಗಳು ತುಂಬಿವೆ. ಮನುವಿನ ಉಪದೇಶಗಳಂತೆ ನಡೆದುಕೊಂಡರೆ ಅಂಥವನ ಬಾಳು ಸದಾ ಆನಂದಮಯವಾಗಿರುತ್ತದೆ. ಮನುವಿನ ಒಂದು ಸಂದೇಶವನ್ನು ಇಲ್ಲಿ ತಿಳಿಸಿದೆ. ಮತ್ತೊಬ್ಬರ ಬಲಾತ್ಕಾರದಿಂದ ಮಾಡಿದ್ದೆಲ್ಲವೂ ದಂಡವೇ.</p>
  </div>
  <div>
    <p><span class="en">1. </span><strong>ಬಲಾದ್ ದತ್ತಮ್</strong>—ಬಲಾತ್ಕಾರದಿಂದ ಮತ್ತೊಬ್ಬನಿಗೆ ಮಾಡಿದ ದಾನ. ದಾನಮಾಡಲು ಸ್ವತಃ ತನಗೆ ಇಷ್ಟವಿಲ್ಲ, ಆದರೆ ಮತ್ತೊಬ್ಬನ ಬಲಾತ್ಕಾರದಿಂದ ದಾನಮಾಡಿದರೆ ಅದು ದಾನವೇ ಅಲ್ಲ. ತಾನೇ ಸಂತೋಷದಿಂದ ದಾನಮಾಡಿದಾಗ ಮಾತ್ರವೇ ಅದು ಸಫಲವಾಗುತ್ತದೆ.</p>
  </div>
  <div>
    <p><span class="en">2. </span><strong>ಬಲಾದ್ ಭುಕ್ತಮ್</strong>—ಬಲಾತ್ಕಾರದಿಂದ ಉಂಡದ್ದು. ತನಗೆ ಹಸಿವಿಲ್ಲ, ಊಟಮಾಡುವ ಇಚ್ಛೆಯೂ ಇಲ್ಲ. ಆದರೂ ಇತರರ ಕಾಟಕ್ಕಾಗಿ ಉಂಡರೆ ಅದು ಊಟವೇ ಅಲ್ಲ. ಅದರಿಂದ ಆರೋಗ್ಯವು ಬರುವುದಿಲ್ಲ. ಬಲಾತ್ಕಾರದ ಊಟದಿಂದ ತೃಪ್ತಿಯೂ ಬರುವುದಿಲ್ಲ. ಅಲ್ಲಾ, ರೋಗವೇ ಬರಬಹುದು, ಅಜೀರ್ಣವೂ ಆಗಬಹುದು.</p>
  </div>
  <div>
    <p><span class="en">3. </span><strong>ಬಲಾತ್ಕಾರದಿಂದ ಬರೆಸಿದ್ದು</strong>—ತಾನೇ ಸಂತೋಷದಿಂದ ರಿಕಾರ್ಡ್ ಗಳಿಗೆ ಸಹಿಯನ್ನು ಹಾಕುತ್ತಿಲ್ಲ, ಇತರರ ಬಲಾತ್ಕಾರದಿಂದ ಇಷ್ಟವಿಲ್ಲದೇ ಸಹಿಯನ್ನು ಹಾಕಿದರೆ ಅದರಿಂದ ಸಂತೋಷವೇನೂ ಆಗಲಾರದು. ಒಟ್ಟಿನಲ್ಲಿ ಇತರರ ಬಲಾತ್ಕಾರದಿಂದ ಏನೇ ಮಾಡಿದರೂ ಅದು ನಿಷ್ಫಲ.</p>
  </div>
  <div>
    <p>ಇತರರ ಬಲಾತ್ಕಾರದಿಂದ ಏನನ್ನೂ ಮಾಡಬಾರದು.</p>
  </div>
  <div>ಸೆಪ್ಟೆಂಬರ್ <strong>೨೪</strong></div>
  <div>
    <p><strong>೨೬೮.</strong> ವಿದ್ಯೆಯ ಹಿರಿಮೆ</p>
  </div>
  <div>
    <p>ಕೋಽತಿಭಾರಃ ಸಮರ್ಥಾನಾಂ? ಕಿಂ ದೂರಂ ವ್ಯವಸಾಯಿನಾಮ್?<br/>ಕೋ ವಿದೇಶಃ ಸುವಿದ್ಯಾನಾಮ್? ಕಃ ಪರಃ ಪ್ರಿಯವಾದಿನಾಮ್?</p>
  </div>
  <div>
    <p>ದೇಹಬಲವನ್ನುಳ್ಳವರಿಗೆ ಯಾವುದು ತಾನೆ ಭಾರ? ಗಟ್ಟಿಯಾದ ದೃಢವಾದ ಮನಸ್ಸುಳ್ಳವರಿಗೆ ಯಾವುದು ದೂರ? ಒಳ್ಳೆಯ ವಿದ್ಯಾವಂತರಿಗೆ ಪರದೇಶವೆಂಬುದು ಯಾವುದು? ಪ್ರಿಯವಾಗಿ ಮಾತನಾಡುವವನಿಗೆ ಬೇರೆಯವನು ಎಂದು ಯಾವನು ತಾನೆ ಇದ್ಧಾನು?</p>
  </div>
  <div>
    <p>ನಾಲ್ಕು ವಿಷಯಗಳನ್ನು ಇಲ್ಲಿ ಸುಂದರವಾಗಿ ತಿಳಿಸಿರುತ್ತದೆ.</p>
  </div>
  <div>೧.</div>
  <div><strong>ಸಮರ್ಥರಿಗೆ ಯಾವುದು ಭಾರ?</strong>—ದೈಹಿಕವಾಗಿ ಸಮರ್ಥರಾಗಿರುವವರಿಗೆ ಭಾರವೆಂಬುದು ಇರುವುದಿಲ್ಲ. ದುರ್ಬಲರಾದವರು ಹತ್ತು ಕೆ. ಜಿ. ಭಾರವನ್ನೂ ಹೊರಲಾರರು. ಆದರೆ ಬಲಿಷ್ಠರಾದವರು ನೂರು ಕೆ. ಜಿ. ಭಾರವನ್ನೂ ಸಲೀಸಾಗಿ ಹೊರುತ್ತಾರಲ್ಲವೆ?</div>
  <div>೨.</div>
  <div><strong>ವ್ಯವಸಾಯಿಗಳಿಗೆ ದೂರವೆಂಬುದು ಯಾವುದಿದೆ?</strong>—ವ್ಯವಸಾಯಿಗಳೆಂದರೆ ದೃಢಸಂಕಲ್ಪವನ್ನುಳ್ಳವರು. ಸಂಕಲ್ಪವು ಗಟ್ಟಿಯಾಗಿದ್ದರೆ ಅಂಥವರು ಬಹುದೂರದ ಕ್ಷೇತ್ರಗಳಿಗೆ ಪಾದಯಾತ್ರೆಯನ್ನೂ ಸಲೀಸಾಗಿ ಮಾಡುತ್ತಾರಲ್ಲವೆ? “ನಾವು ಪಾದಯಾತ್ರೆಯನ್ನು ಮಾಡಿಯೇ ತೀರುತ್ತೇವೆ” ಎಂದು ದೃಢವಾದ ಸಂಕಲ್ಪ ಮಾಡಿದರೆ ಎಷ್ಟು ದೂರವಾದರೂ ಆಯಾಸವಿಲ್ಲದೇ ಸಂತೋಷವಾಗಿ ನಡೆದೇ ಹೋಗುತ್ತಾರೆ.</div>
  <div>೩.</div>
  <div><strong>ವಿದ್ಯಾವಂತರಿಗೆ ಪರದೇಶವೆಂಬುದು ಯಾವುದು?</strong>—ವಿದ್ಯಾವಂತರಿಗೆ ಸ್ವದೇಶದಲ್ಲೂ ಪರದೇಶಗಳಲ್ಲೂ ಸಮಾನವಾದ ಗೌರವವು ದೊರಕುತ್ತದೆ. ‘<strong>ವಿದ್ವಾನ್ ಸರ್ವತ್ರ ಪೂಜ್ಯತೇ</strong>’ ಎಂಬುದು ಪ್ರಸಿದ್ಧವಾದ ಮಾತು. ಎಲ್ಲಿಗೆ ಹೋದರೂ ವಿದ್ಯಾವಂತನು ತನ್ನ ವಿದ್ಯೆಯನ್ನು ಪ್ರದರ್ಶಿಸಿ ಆ ಜನಗಳ ಮೆಚ್ಚುಗೆಯನ್ನು ಸಂಪಾದಿಸುತ್ತಾನಲ್ಲವೆ?</div>
  <div>೪.</div>
  <div><strong>ಪ್ರಿಯವಾದಿಗಳಿಗೆ ಪರರು ಯಾರು?</strong>—ಪರರು ಎಂದರೆ ಬೇರೆಯವರು ಅಥವಾ ಶತ್ರುಗಳೂ ಆಗಬಹುದು. ಪ್ರಿಯವಾಗಿ ಮಾತನಾಡುವವರಿಗೆ ಎಲ್ಲರೂ ನೆಂಟರೇ, ಎಲ್ಲರೂ ಮಿತ್ರರೇ ಆಗುತ್ತಾರೆ.</div>
  <div>
    <p>ವಿದ್ಯಾವಂತರಿಗೆ ಸ್ವದೇಶವೂ ವಿದೇಶವೂ ಎರಡೂ ಒಂದೇ.</p>
  </div>
  <div>ಸೆಪ್ಟೆಂಬರ್ <strong>೨೫</strong></div>
  <div>
    <p><strong>೨೬೯.</strong> ಈ ಶರೀರವು ಮತ್ತೆ ಮತ್ತೆ ಸಿಗದು!</p>
  </div>
  <div>ಪುನರ್ವಿತ್ತಂ ಪುನರ್ಮಿತ್ರಂ ಪುನರ್ಭಾಯಾರ್ ಪುನರ್ಮಹೀ।<br/>ಏತತ್ ಸರ್ವಂ ಪುನರ್ಲಭ್ಯಂ ನ ಶರೀರಂ ಪುನಃ ಪುನಃ॥</div>
  <div>
    <p>ಮತ್ತೆ ಮತ್ತೆ ಹಣವೂ, ಮತ್ತೆ ಮತ್ತೆ ಮಿತ್ರನೂ, ಮತ್ತೆ ಮತ್ತೆ ಹೆಂಡತಿಯೂ, ಮತ್ತೆ ಮತ್ತೆ ಮನೆ ಮಠಗಳೂ ಸಿಗುತ್ತವೆ. ಆದರೆ ಈ ಮಾನವಶರೀರವು ಮಾತ್ರ ಪುನಃ ಪುನಃ ದೊರಕುವುದಿಲ್ಲ.</p>
  </div>
  <div>೧.</div>
  <div>ಸಂಪಾದಿಸಿದ್ದ ಹಣವೆಲ್ಲವೂ ಖರ್ಚಾದ ಮೇಲೆ, ಅಥವಾ ಕಳೆದು ಹೋದಮೇಲೆ ಕಷ್ಟಪಟ್ಟರೆ ಪುನಃ ಹಣವನ್ನು ಸಂಪಾದಿಸಬಹುದು; ಸಾಯುವವರೆಗೂ ಹಣವನ್ನು ಹೇಗಾದರೂ ಸಂಪಾದಿಸುತ್ತಾ ಇರಬಹುದಲ್ಲವೆ? ಒಮ್ಮೆ ಕಳೆದುಹೋಗಿಬಿಟ್ಟರೆ ಪುನಃ ಹಣವು ಬರುವುದೇ ಇಲ್ಲವೆಂಬುದು ಇಲ್ಲ. ಹಣವು ಹೋಗುತ್ತಲೂ ಬರುತ್ತಲೂ ಇರುತ್ತದೆ.</div>
  <div>೨.</div>
  <div>ಒಬ್ಬ ಸ್ನೇಹಿತನು ನಮ್ಮನ್ನು ಕೈಬಿಟ್ಟರೆ ಮತ್ತೊಬ್ಬನು ಸಿಗುತ್ತಾನೆ. ಅಥವಾ ಅದೇ ಮಿತ್ರನೇ ನಮ್ಮಲ್ಲಿಗೆ ವಾಪಸ್ಸಾಗುತ್ತಾನೆ. ಒಂದು ಸಲ ಒಬ್ಬ ಮಿತ್ರನು ಕೈಬಿಟ್ಟನೆಂದರೆ ಪ್ರಪಂಚವೇನೂ ಮುಳುಗಿಹೋಗುವುದಿಲ್ಲ. ಈ ವಿಶಾಲಪ್ರಪಂಚದಲ್ಲಿ ಯಾರಾದರೂ ಹೊಸ ಸ್ನೇಹಿತರು ಸಿಕ್ಕೇ ಸಿಗುತ್ತಾರೆ.</div>
  <div>೩.</div>
  <div>ಒಬ್ಬ ಹೆಂಡತಿಯು ಮೃತಳಾದರೆ ಮತ್ತೊಬ್ಬ ಪತ್ನಿಯು ಸಿಗುತ್ತಾಳೆ. ಒಮ್ಮೆ ಪತ್ನಿಯ ವಿಚ್ಛೇದನವಾಯಿತೆಂದರೆ ಇನ್ನೊಬ್ಬ ಹೆಂಡತಿಯನ್ನು ವಿವಾಹಮಾಡಿಕೊಳ್ಳಬಹುದಲ್ಲವೆ?</div>
  <div>೪.</div>
  <div>ಆಸ್ತಿಪಾಸ್ತಿಗಳು, ಸೈಟು ಮನೆಗಳು ಒಮ್ಮೆ ಕಳೆದುಹೋದರೂ ಪುನಃ ಸಂಪಾದಿಸಿಕೊಳ್ಳಬಹುದು. ಒಮ್ಮೆ ಚುನಾವಣೆಯಲ್ಲಿ ಸೋತರೂ ಮತ್ತೊಮ್ಮೆ ಗೆಲ್ಲಬಹುದಲ್ಲವೆ? ಕಳೆದುಕೊಂಡ ಅಧಿಕಾರವನ್ನು ಪ್ರಯತ್ನಪಟ್ಟರೆ ಪುನಃ ಸಂಪಾದಿಸಿಕೊಳ್ಳಬಹುದು.</div>
  <div>
    <p>ಆದರೆ, ಈ ಮಾನವಶರೀರವು ಒಮ್ಮೆ ಹೋಯಿತೆಂದರೆ ಪುನಃ ಇಂಥ ಮಾನವಜನ್ಮವೇ ಬರುತ್ತದೆ ಎಂದು ಹೇಳಲಾಗುವುದಿಲ್ಲ. ಈ ಮಾನವ ಶರೀರವು ಅತ್ಯಂತ ದುರ್ಲಭವೂ ಶ್ರೇಷ್ಠವೂ ಆಗಿರುತ್ತದೆ. ಎಚ್ಚರಿಕೆ!!</p>
  </div>
  <div>
    <p>ಈ ಮಾನವಜನ್ಮವು ಅತ್ಯಂತ ದುರ್ಲಭವಾದದ್ದು.</p>
  </div>
  <div>ಸೆಪ್ಟೆಂಬರ್ <strong>೨೬</strong></div>
  <div>
    <p><strong>೨೭೦.</strong> ಈ ಒಂಬತ್ತೂ ಗೋಪ್ಯವಾಗಿರಬೇಕು</p>
  </div>
  <div>ಆಯುರ್ವಿತ್ತಂ ಗೃಹಚ್ಛಿದ್ರಂ ಮಂತ್ರಮೌಷಧಸಂಗಮಮ್।<br/>ದಾನಂ ಮಾನಾಪಮಾನಾಶ್ಚ ನವ ಗೋಪ್ಯಾ ಮನೀಷಿಭಿಃ॥</div>
  <div>
    <p>ಜಾಣರು ಈ ಒಂಬತ್ತು ವಿಷಯಗಳನ್ನು ಗೋಪ್ಯವಾಗಿರಿಸಿರಬೇಕು.</p>
  </div>
  <div>೧.</div>
  <div><strong>ಆಯುಸ್ಸು</strong>—ಬುದ್ಧಿವಂತರು ತಮ್ಮ ವಯಸ್ಸನ್ನು ಯಾರಿಗೂ ಹೇಳಬಾರದು. ಆರೋಗ್ಯವಂತರಾದ ವೃದ್ಧರನ್ನು ಕಂಡು ಆಶ್ಚರ್ಯವೂ ಮಾತ್ಸರ್ಯವೂ ಉಂಟಾದರೆ ಅದರಿಂದ ದೃಷ್ಟಿಯಾದೀತಲ್ಲವೆ?</div>
  <div>೨.</div>
  <div><strong>ವಿತ್ತಮ್</strong>—ತನ್ನ ಸಂಪಾದನೆಯನ್ನಾಗಲೀ, ಸಂಪತ್ತನ್ನಾಗಲೀ ಇತರರಿಗೆ ಹೇಳಲೇಬಾರದು. ಇದರಿಂದ ತುಂಬಾ ಅನಾಹುತವಾಗುತ್ತದೆ.</div>
  <div>೩.</div>
  <div><strong>ಗೃಹಚ್ಛಿದ್ರಮ್</strong>—ಮನೆಯ ಕಲಹ, ಕುಟುಂಬದಲ್ಲಿರುವ ಒಡಕು, ಗಂಡಹೆಂಡಿರ ಜಗಳ, ಕೋರ್ಟುಕಛೇರಿಗಳ ವ್ಯವಹಾರಗಳು.</div>
  <div>೪.</div>
  <div><strong>ಮಂತ್ರ</strong>—ದೀಕ್ಷಾಗುರುಗಳಿಂದ ಗೋಪ್ಯವಾಗಿ ಪಡೆದುಕೊಂಡಿರುವ ಜಪ್ಯವಾದ ಪವಿತ್ರವಾದ ಮಂತ್ರಗಳು. ಇದು ರಹಸ್ಯವಾಗಿಯೇ ಇರಬೇಕು. ಇವುಗಳನ್ನು ಸಭೆಗಳಲ್ಲಿ ಹೇಳಬಾರದು.</div>
  <div>೫.</div>
  <div><strong>ಔಷಧ</strong>—ತಾನು ತೆಗೆದುಕೊಳ್ಳುತ್ತಿರುವ ಔಷಧದ ವಿವರಗಳು; ತನ್ನ ರೋಗವನ್ನಾಗಲೀ, ಔಷಧ ಸೇವನೆಯನ್ನಾಗಲೀ ಇತರರಿಗೆ ಪ್ರಕಟಿಸಬಾರದು. ಶತ್ರುಗಳಿಗಂತೂ ಹೇಳಲೇಬಾರದು.</div>
  <div>೬.</div>
  <div><strong>ಸಂಗಮ</strong>—ತನ್ನ ಪತ್ನಿಯೊಂದಿಗೆ ತಾನು ಮಾಡುವ ಸಂಭೋಗ.</div>
  <div>೭.</div>
  <div><strong>ದಾನಮ್</strong>—ಸತ್ಪಾತ್ರಕ್ಕೆ ಮಾಡಿರುವ ದಾನಧರ್ಮಗಳನ್ನಂತೂ ಇತರರಿಗೆ ಹೇಳಲೇಬಾರದು.್ಥಓಠ್ ತ್ಈಜ್ಟ ಛ್ಓಖ್ಠ್ ಘ್ಒnಕ್ nಈಠ್ ಚ್nಈಢ್ ಢ್ಘ್ಒಠ್ ತ್ಈಜ್ಟ ಟಔಗ್ಘ್ಠ್ ಘ್ಒnಕ್ ಗ್ಔಡ್ಓಟಿ</div>
  <div>
    <p>ಎಂದು ಹೇಳುತ್ತಾರಲ್ಲವೆ?</p>
  </div>
  <div>೮.</div>
  <div><strong>ಮಾನಃ</strong>—ತನಗೆ ಆದ ಸನ್ಮಾನವನ್ನು ಇತರರಿಗೆ ತಿಳಿಸಿದರೆ ಅದರಿಂದ ಅವರಿಗೆ ಹೊಟ್ಟೆಉರಿಯಾಗುತ್ತದೆಯಲ್ಲವೆ?</div>
  <div>೯.</div>
  <div><strong>ಅಪಮಾನ</strong>—ತನಗೆ ಉಂಟಾದ ಅವಮಾನವನ್ನೂ ಯಾರಿಗೂ ಹೇಳಬಾರದು. ಇದರಿಂದ ತನ್ನ ಶತ್ರುಗಳಿಗೆ ಸಂತೋಷವು ಆಗಬಹುದು.</div>
  <div>
    <p>ವಿವೇಕಿಯು ಈ ಒಂಬತ್ತು ರಹಸ್ಯಗಳನ್ನು ಪ್ರಕಟಿಸಬಾರದು.</p>
  </div>
  <div>ಸೆಪ್ಟೆಂಬರ್ <strong>೨೭</strong></div>
  <div>
    <p><strong>೨೭೧.</strong> ಕೃತಜ್ಞತೆಯು ಇರಬೇಕು</p>
  </div>
  <div>ಪ್ರಥಮವಯಸಿ ಪೀತಂ ತೋಯಮಲ್ಪಂ ಸ್ಮರಂತಃ<br/> ಶಿರಸಿ ನಿಹಿತಭಾರಾ ನಾರಿಕೇಳಾ ನರಾಣಾಮ್।<br/>ದದತಿ ಜಲಮನಲ್ಪಾಸ್ವಾದಮಾಜೀವಿತಾಂತಂ<br/> ನ ಹಿ ಕೃತಮುಪಕಾರಂ ಸಾಧವೋ ವಿಸ್ಮರಂತಿ॥</div>
  <div>
    <p>ತೆಂಗಿನ ಮರಗಳು, ತಾವು ಸಣ್ಣ ಗಿಡವಾಗಿದ್ದಾಗ ಕುಡಿದಿರುವ ಅಲ್ಪ ಸ್ವಲ್ಪ ನೀರನ್ನು ಸ್ಮರಿಸುತ್ತಾ ಇದ್ದುಕೊಂಡು ಈಗ ತಮ್ಮ ತಲೆಯಮೇಲೆ ಭಾರವಾದ ಎಳನೀರನ್ನು ಹೊತ್ತುಕೊಂಡು ಸಿಹಿಯಾದ ನೀರನ್ನು ತಾವು ಬದುಕಿರುವವರೆಗೂ ಶಾಶ್ವತವಾಗಿ ಮನುಷ್ಯರಿಗೆ ಕೊಡುತ್ತಾ ಇರುತ್ತವೆ. ಅದರಂತೆಯೇ ಸಾಧುಸಂತರಾದ ಮಹಾತ್ಮರುಗಳು ತಾವು ಇತರರಿಂದ ಹೊಂದಿರುವ ಉಪಕಾರವನ್ನು ಎಂದೆಂದಿಗೂ ಮರೆಯುವುದಿಲ್ಲ.</p>
  </div>
  <div>
    <p>ಒಬ್ಬನು ಮತ್ತೊಬ್ಬನಿಗೆ ಉಪಕಾರವನ್ನು ಮಾಡುತ್ತಾನೆ. ಮತ್ತೊಬ್ಬನು ಇನ್ನೊಬ್ಬನಿಂದ ಉಪಕಾರವನ್ನು ಹೊಂದುತ್ತಾನೆ. ಹೀಗೆ ಅವರಿಬ್ಬರೂ ಅನ್ಯೋನ್ಯವಾಗಿ ಹೊಂದಿಕೊಂಡು ಸಂತೋಷವಾಗಿ ಜೀವನವನ್ನು ನಡೆಸುತ್ತಾರೆ. ಇದೇ ಜೀವನದ ರಹಸ್ಯ. ಇತರರಿಂದ ಉಪಕಾರವನ್ನು ಪ್ರತಿಯೊಬ್ಬನೂ ಜೀವನದಲ್ಲಿ ಹೊಂದಿಯೇ ಇರುತ್ತಾನೆ. ವಿದ್ಯಾರ್ಥಿಗಳು ತಮ್ಮ ಗುರುಗಳಿಂದ ಪಾಠಗಳನ್ನು ಓದುವಾಗ ಉಪಕಾರವನ್ನು ಹೊಂದಿರುತ್ತಾರೆ. ಆಮೇಲೆ ಆ ವಿದ್ಯಾರ್ಥಿಗಳು ದೊಡ್ಡವರಾಗಿ ಮೆರೆಯುತ್ತಾರೆ. ಆದರೆ ನೆನಪಿರಲಿ, ಆ ಉಪಕಾರವನ್ನು ಅವರು ಎಂದೆಂದಿಗೂ ಮರೆಯಬಾರದು. ಉಪಕಾರಸ್ಮರಣೆಯೆಂಬುದು ಸಾಧುಸಂತರ ಸ್ವಭಾವವು. ಕೃತಜ್ಞತೆಯು ಮಾನವರ ಸಂಪತ್ತು.</p>
  </div>
  <div>
    <p>ತೆಂಗಿನ ಸಸಿಗಳಿಗೆ ಅಲ್ಪಸ್ವಲ್ಪ ನೀರನ್ನು ಹಾಕಿ ಮನುಷ್ಯರು ನಾಲ್ಕಾರು ವರ್ಷ ಆ ಗಿಡಗಳನ್ನು ಕಾಪಾಡುತ್ತಾರೆ. ಇದನ್ನು ಸ್ಮರಿಸುತ್ತಾ ಆ ತೆಂಗಿನ ಮರಗಳು ಸುಮಾರು ಅರವತ್ತು, ಎಪ್ಪತ್ತು ವರ್ಷಗಳ ಕಾಲ ತೆಂಗಿನ ಕಾಯಿಗಳನ್ನು ತಲೆಯಮೇಲೆ ಹೊತ್ತುಕೊಂಡು ಸಿಹಿಯಾದ ಎಳನೀರನ್ನು ಆ ಮನುಷ್ಯರಿಗೆ ಕೊಡುತ್ತವೆಯಲ್ಲವೆ? ಮರಗಳಿಗೂ ಕೃತಜ್ಞತೆಯಿರುತ್ತದೆ.</p>
  </div>
  <div>
    <p>ಇತರರಿಂದ ಪಡೆದ ಉಪಕಾರವನ್ನು ಸ್ಮರಿಸುತ್ತಿರಬೇಕು.</p>
  </div>
  <div>ಸೆಪ್ಟೆಂಬರ್ <strong>೨೮</strong></div>
  <div>
    <p><strong>೨೭೨.</strong> ಯಾರಿಗೆ ಯಾವುದು ಲಕ್ಷಣ?</p>
  </div>
  <div>ಅಶ್ವಸ್ಯ ಲಕ್ಷಣಂ ವೇಗೋ ಮದೋ ಮಾತಂಗಲಕ್ಷಣಮ್।<br/>ಚಾತುರ್ಯಂ ಲಕ್ಷಣಂ ನಾರ್ಯಾಃ ಉದ್ಯೋಗಃ ಪುರುಷಲಕ್ಷಣಮ್॥</div>
  <div>
    <p>ಕುದುರೆಗೆ ವೇಗವೂ, ಆನೆಗೆ ಮದವೂ, ಹೆಂಗಸಿಗೆ ಚತುರತೆಯೂ, ಪುರುಷನಿಗೆ ಉದ್ಯೋಗವೂ ಲಕ್ಷಣವು.</p>
    <p>ಈ ವಿಶಾಲಪ್ರಪಂಚದಲ್ಲಿ ಪ್ರತಿಯೊಂದು ವಸ್ತುವಿಗೂ ಒಂದೊಂದು ಅಸಾಧಾರಣವಾದ ಲಕ್ಷಣವು ಇರುತ್ತದೆ. ಉದಾಹರಣೆಗೆ—</p>
  </div>
  <div>೧.</div>
  <div><strong>ಕುದುರೆಗೆ ವೇಗವೇ ಲಕ್ಷಣ</strong>—ಕುದುರೆಗಳಿಗೆ ಬಣ್ಣ, ಎತ್ತರ, ದಪ್ಪಗಳು ಮುಖ್ಯವಲ್ಲ. ತಳಿ ಕುದುರೆ ಎನ್ನಿಸಿಕೊಳ್ಳಬೇಕಾದರೆ ಅದು ವೇಗಗಾಮಿಯಾಗಿರಬೇಕು. ವೇಗವಿದ್ದರೇ ಅದು ಪಂದ್ಯಗಳಲ್ಲಿ ಯೋಗ್ಯವಾದ ಕುದುರೆಯೆನಿಸುತ್ತದೆ.</div>
  <div>೨.</div>
  <div><strong>ಆನೆಗೆ ಮದವೇ ಲಕ್ಷಣ</strong>—ಮದವೇರಿದರೇ ಅದು ಆನೆ ಎನಿಸುತ್ತದೆ. ಮದ್ದಾನೆಗೆ ಹೆಚ್ಚು ಶಕ್ತಿ ಧೈರ್ಯಗಳಿರುತ್ತವೆಯಲ್ಲವೆ? ಮದವು ಬಾರದಿದ್ದರೆ ಅದು ಶ್ರೇಷ್ಠವಾದ ಆನೆಯೆನಿಸುವುದೇ ಇಲ್ಲ.</div>
  <div>೩.</div>
  <div><strong>ಸ್ತ್ರೀಯರಿಗೆ ಚಾತುರ್ಯವೇ ಲಕ್ಷಣ</strong>—ಚತುರತೆಯೇ ಚಾತುರ್ಯ. ಯಾವಾಗ, ಎಲ್ಲಿ, ಹೇಗೆ? ನಡೆದುಕೊಳ್ಳಬೇಕೆಂಬ ಚಾತುರ್ಯವು ಸ್ತ್ರೀಯರಿಗೆ ದೈವದತ್ತವಾದ ವರ. ಕುಟುಂಬದ ಗೌರವ ಮರ್ಯಾದೆಗಳನ್ನು ಕಾಪಾಡುವ ಸ್ತ್ರೀಯರಿಗೆ ಚಾತುರ್ಯವು ಬೇಕಲ್ಲವೆ?</div>
  <div>೪.</div>
  <div><strong>ಉದ್ಯೋಗಃ ಪುರುಷಲಕ್ಷಣಮ್</strong>—ಪುರುಷರೆಂದರೆ ಉದ್ಯೋಗಶೀಲರು. ಉದ್ಯೋಗವೆಂದರೆ ಏನಾದರೊಂದು ಕೆಲಸವನ್ನು ಮಾಡುತ್ತಿರುವುದು. ಸೋಮಾರಿಯಾಗಿ ಮನೆಯಲ್ಲಿ ಕುಳಿತವರು ಪುರುಷರೇ ಅಲ್ಲ. ವೃತ್ತಿಯಿಂದ ನಿವೃತ್ತರಾದಮೇಲೂ ಏನಾದರೊಂದು ಕೆಲಸವನ್ನು ಮಾಡುತ್ತಿದ್ದರೇ ಅದು ಪುರುಷರಿಗೆ ಲಕ್ಷಣವು, ಗೌರವವು. ಪ್ರತಿಯೊಬ್ಬ ಮನುಷ್ಯನೂ ಗೃಹಸ್ಥನಾದಮೇಲೆ ಕುಟುಂಬದ ರಕ್ಷಣೆಗಾಗಿ ಏನಾದರೊಂದು ಉದ್ಯೋಗವನ್ನು ಮಾಡುತ್ತಲೇ ಇರಬೇಕು. ಸೋಮಾರಿಯಾಗಿ ಕೂತಿರಲೇಬಾರದು.</div>
  <div>ಉದ್ಯೋಗವೇ ಪುರುಷರ ಲಕ್ಷಣವು.</div>
  <div>ಸೆಪ್ಟೆಂಬರ್ <strong>೨೯</strong></div>
  <div>
    <p><strong>೨೭೩.</strong> ಎರಡೂ ಇರುತ್ತವೆ</p>
  </div>
  <div>ಸುಖಮಧ್ಯೇ ಸ್ಥಿತಂ ದುಃಖಂ ದುಃಖಮಧ್ಯೇ ಸ್ಥಿತಂ ಸುಖಮ್।<br/>ದ್ವಯಮನ್ಯೋನ್ಯಸಂಯುಕ್ತಂ ಪ್ರೋಚ್ಯತೇ ಜಲಪಂಕವತ್॥</div>
  <div>
    <p>ಸುಖದ ಮಧ್ಯೆ ದುಃಖವೂ, ದುಃಖದ ಮಧ್ಯೆ ಸುಖವೂ—ನೀರು ಕೆಸರುಗಳಂತೆ ಒಂದಕ್ಕೊಂದು—ಅಂಟಿಕೊಂಡೇ ಇರುತ್ತವೆ.</p>
  </div>
  <div>
    <p>ಜೀವನ ಎಂದರೆ ಸುಖದುಃಖಗಳ ಮಿಶ್ರಣ. ಯಾರ ಜೀವನದಲ್ಲಿಯೂ ಬರೀ ಸುಖವಾಗಲೀ ಅಥವಾ ಬರೀ ದುಃಖವಾಗಲೀ ಇರಲಾರದು. ರಾಜರು, ಮಂತ್ರಿಗಳು, ಅಧಿಕಾರಿಗಳು, ಶ್ರೀಮಂತರು, ಬ್ರಹ್ಮಚಾರಿಗಳು, ಸಂನ್ಯಾಸಿಗಳು—ಎಲ್ಲರ ಜೀವನದಲ್ಲಿಯೂ ಸುಖದುಃಖಗಳು ಬೆರೆತುಕೊಂಡೇ ಇರುತ್ತವೆ. ಯಾರ ಜೀವನವೂ ಕೇವಲ ಸುಖದ ಸುಪ್ಪತ್ತಿಗೆಯಲ್ಲ. ಶ್ರೀಮಂತರನ್ನು ಇತರರು ನೋಡಿದಾಗ ಅವರು ಸುಖವಾಗಿದ್ದಾರೆಂದು ತಿಳಿಯುತ್ತಾರೆ. ಆದರೆ ಶ್ರೀಮಂತರ ಜೀವನವೂ ಮುಳ್ಳಿನ ಹಾಸಿಗೆಯ ಮೇಲೇ ಇರುತ್ತದೆ. ಸಂನ್ಯಾಸಿಗಳನ್ನು ಕಂಡು ಗೃಹಸ್ಥರೂ, ಗೃಹಸ್ಥರನ್ನು ನೋಡುತ್ತಾ ಸಂನ್ಯಾಸಿಗಳೂ ಅವರು ಆನಂದವಾಗಿದ್ದಾರೆಂದು ತಿಳಿಯುತ್ತಾರೆ. ಶ್ರೀಮಂತರನ್ನು ಕಂಡು ಬಡವರೂ, ಬಡವರನ್ನು ಕಂಡು ಶ್ರೀಮಂತರೂ ಅವರು ಸುಖಿಗಳಾಗಿದ್ದಾರೆ ಎಂದು ಭ್ರಾಂತರಾಗಿ ತಿಳಿದಿರುತ್ತಾರೆ. ನಿಜವಾಗಿ ನೋಡಿದರೆ ಇಬ್ಬರ ಜೀವನದಲ್ಲಿಯೂ ಸುಖವೂ ಇದೆ ದುಃಖವೂ ಇರುತ್ತದೆ.</p>
  </div>
  <div>
    <p>ದ್ವಂದ್ವಾತ್ಮಕವಾಗಿರುವ ಈ ಜೀವನದಲ್ಲಿ ಬರೀ ಸುಖವಾಗಲೀ ಅಥವಾ ಬರೀ ದುಃಖವಾಗಲೀ ಇರುವುದು ಸಾಧ್ಯವೇ ಇಲ್ಲ. ಸುಖದಲ್ಲಿ ದುಃಖವೂ, ದುಃಖದಲ್ಲಿ ಸುಖವೂ ಇರಲೇಬೇಕು. ಸುಖದ ಜೊತೆಯಲ್ಲಿ ದುಃಖವೂ, ದುಃಖದ ಜೊತೆಯಲ್ಲಿ ಸುಖವೂ ಹೊಂದಿಕೊಂಡೇ ಇರು ತ್ತದೆ. ಒಂದನ್ನು ಬಿಟ್ಟು ಮತ್ತೊಂದೇ ಇರಲಾರದು ಎಂಬುದನ್ನು ತಿಳಿದುಜೀವನವನ್ನು ನಡೆಸುವವನೇ ಸುಖಿಯು. ಶುದ್ಧವಾದ ನೀರಿನಲ್ಲಿ ಮಲಿನವಾದ ಕೆಸರು ಇದ್ದೇ ಇರುತ್ತದೆಯಲ್ಲವೆ? ನೀರಿಲ್ಲದೇ ಕೆಸರಿಲ್ಲ , ಕೆಸರಿಲ್ಲದೇ ನೀರಿಲ್ಲ. ನೀರಿನಲ್ಲಿ ಕೆಸರೂ, ಕೆಸರಿನಲ್ಲಿ ನೀರೂ ಅಂಟುಕೊಂಡಿರುವಂತೆ ಈ ಜೀವನವೂ ಸುಖದುಃಖಗಳಿಂದ ಮಿಶ್ರಿತವಾಗಿರುತ್ತದೆ.</p>
  </div>
  <div>ಈ ಜೀವನವು ಸುಖದುಃಖಗಳ ಸಂಗಮವು.</div>
  <div>ಸೆಪ್ಟೆಂಬರ್ <strong>೩೦</strong></div>
  <div>
    <p><strong>೨೭೪.</strong> ಯಾವುದಕ್ಕೆ ಯಾವುದರಿಂದ ಶುದ್ಧಿ?</p>
  </div>
  <div>ಭಸ್ಮನಾ ಶುದ್ಧ್ಯತೇ ಕಾಂಸ್ಯಂ ತಾಮ್ರಮಾಮ್ಲೇನ ಶುದ್ಧ್ಯತಿ।<br/>ರಜಸಾ ಶುದ್ಧ್ಯತೇ ನಾರೀ ನದೀ ವೇಗೇನ ಶುದ್ಧ್ಯತಿ॥</div>
  <div>
    <p>ಬೂದಿಯಿಂದ ಕಂಚಿನಪಾತ್ರೆಯು ಶುದ್ಧವಾಗುತ್ತದೆ. ಹುಣಸೇಹಣ್ಣಿನಿಂದ ತಾಮ್ರದ ಪಾತ್ರೆಯು ಶುದ್ಧವಾಗುತ್ತದೆ. ರಜಸ್ಸಿನಿಂದ ಹೆಂಗಸು ಶುದ್ಧಳಾಗುತ್ತಾಳೆ. ನದಿಯು ವೇಗವಾಗಿ ಹರಿಯುವುದರಿಂದ ಶುದ್ಧವಾಗುತ್ತದೆ.</p>
    <p>ಪ್ರತಿಯೊಂದು ವಸ್ತುವಿನಲ್ಲಿಯೂ ಕೊಳೆಯೆಂಬುದು ಸಹಜವಾಗಿ ಇದ್ದೇ ಇರುತ್ತದೆ. ಅದಕ್ಕೆ ಪರಿಹಾರೋಪಾಯಗಳಿವು:</p>
  </div>
  <div>೧.</div>
  <div><strong>ಬೂದಿಯಿಂದ ಕಂಚಿನ ಪಾತ್ರೆಗಳು ಶುದ್ಧವಾಗುತ್ತವೆ</strong>—ಕಂಚಿನ ಪಾತ್ರೆಗಳಿಗೆ ಕೊಳೆಯು ಅಂಟುಕೊಂಡಾಗ ಅದನ್ನು ಬೂದಿಯಿಂದ ಉಜ್ಜಿ ತೊಳೆದರೆ ಆ ಕೊಳೆಯು ಹೋಗಿಬಿಡುತ್ತದೆ.</div>
  <div>೨.</div>
  <div><strong>ಹುಣಸೇಹಣ್ಣಿನಿಂದ ತಾಮ್ರದ ಪಾತ್ರೆಗಳು ಶುಭ್ರವಾಗುತ್ತವೆ</strong>— ತಾಮ್ರದ ಪಾತ್ರೆಯು ವೈದಿಕ ಕರ್ಮಗಳಿಗೆ ತುಂಬಾ ಶ್ರೇಷ್ಠ. ತಾಮ್ರದ ಪಾತ್ರೆಯ ನೀರು ಆರೋಗ್ಯಕ್ಕೆ ಒಳ್ಳೆಯದು. ಆದರೆ ತಾಮ್ರದ ಪಾತ್ರೆಯಲ್ಲಿ ಹಾಲು, ಮೊಸರು, ತುಪ್ಪಗಳನ್ನು ಹಾಕಿಟ್ಟರೆ ಕಿಲುಬು ಕಟ್ಟುತ್ತದೆ. ಕಿಲುಬು ಆರೋಗ್ಯಕ್ಕೆ ಹಾನಿಕರ. ಹುಣಸೇ ಹಣ್ಣಿನಿಂದ ಚೆನ್ನಾಗಿ ಉಜ್ಜಿದರೆ ತಾಮ್ರದ ಪಾತ್ರೆಯು ಕನ್ನಡಿಯಂತೆ ಹೊಳೆಯುತ್ತದೆ.</div>
  <div>೩.</div>
  <div><strong>ಹೆಂಗಸು ರಜಸ್ಸಿನಿಂದ ಶುದ್ಧಳಾಗುತ್ತಾಳೆ</strong>—ಹೆಂಗಸು ಪ್ರತಿತಿಂಗಳೂ ರಜಸ್ವಲೆಯಾಗುವುದರಿಂದಲೇ ಆರೋಗ್ಯವಂತೆಯಾಗಿ ಮುಂದೆ ಗರ್ಭಧಾರಣೆಯನ್ನು ಹೊಂದುವುದಕ್ಕೆ ಗರ್ಭವು ಶುದ್ಧಿ ಯಾಗಿ ಅವಳೂ ಶುದ್ಧಳಾಗುತ್ತಾಳೆ.</div>
  <div>೪.</div>
  <div><strong>ಹರಿಯವುದರಿಂದ ನದಿಯು ಶುದ್ಧವಾಗುತ್ತದೆ</strong>—ವೇಗವಾಗಿ ಹರಿಯುವುದರಿಂದಲೇ ನದಿಯು ಸದಾ ಶುದ್ಧವಾಗಿರುತ್ತದೆ. ಎಷ್ಟೇ ಕೊಳೆಗಳು ಬಿದ್ದಿದ್ದರೂ ನದಿಯು ಹರಿಯುತ್ತಾ ಇರುತ್ತದೆ. ಆದ್ದರಿಂದ ನದಿಯ ನೀರು ಶುದ್ಧವಾಗಿ ಆರೋಗ್ಯಕರವಾಗಿರುತ್ತದೆ.</div>
  <div>ಮಾನವನು ಸದಾಚಾರದಿಂದ ಶುದ್ಧನಾಗುತ್ತಾನೆ.</div>
</html>
