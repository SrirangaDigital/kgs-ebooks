<?xml version="1.0"?>
<html>
  <div>ಜನವರಿ <strong>೧</strong></div>
  <div>
    <p><strong>೧.</strong> ದೇವನು ಒಬ್ಬನೇ</p>
  </div>
  <div>ಆಕಾಶಾತ್ ಪತಿತಂ ತೋಯಂ ಯಥಾ ಗಚ್ಛತಿ ಸಾಗರಮ್।<br/>ಸರ್ವದೇವನಮಸ್ಕಾರಃ ಕೇಶವಂ ಪ್ರತಿ ಗಚ್ಛತಿ॥</div>
  <div>
    <p>ಆಕಾಶದಿಂದ ಬಿದ್ದ ನೀರೆಲ್ಲವೂ ಸಾಗರವನ್ನು ಸೇರುವಂತೆ ಎಲ್ಲ ದೇವರಿಗೆ ಮಾಡಿದ ನಮಸ್ಕಾರಗಳೂ ಮಹಾವಿಷ್ಣುವಿಗೇ ಹೋಗಿ ಸೇರುತ್ತವೆ.</p>
  </div>
  <div>
    <p>ವಿಷ್ಣು ಹೆಚ್ಚೋ, ಶಿವ ಹೆಚ್ಚೋ?; ಗಣಪತಿ ಶ್ರೇಷ್ಠನೋ, ಆಂಜನೇಯ ಶ್ರೇಷ್ಠನೋ?; ದುರ್ಗಾ ಶ್ರೇಷ್ಠಳೋ, ಲಕ್ಷ್ಮೀ ಶ್ರೇಷ್ಠಳೋ? ಎಂದೆಲ್ಲ ಅನೇಕ ಭಕ್ತರು ಆಗಾಗ್ಗೆ ಕೇಳುತ್ತಿರುತ್ತಾರೆ. ಯಾವ ದೇವತೆ ಸರ್ವಜ್ಞ? ಯಾವ ದೇವತೆ ಸರ್ವಶಕ್ತ? ನಾವು ಯಾವ ದೇವತೆಯನ್ನು ಪೂಜಿಸಿದರೆ ನಮಗೆ ಆಪತ್ತುಗಳು ಪರಿಹಾರವಾಗುತ್ತವೆ? ಹಾಗೂ ನಮ್ಮ ಇಷ್ಟಾರ್ಥಗಳು ಸಿದ್ಧಿಸುತ್ತವೆ? ಎಂದೂ ಅನೇಕರ ಮನಸ್ಸು ಡೋಲಾಯಮಾನವಾಗಿರುತ್ತದೆ. ಇಂಥ ಪ್ರಶ್ನೆಗಳಿಗೆಲ್ಲ ಇಲ್ಲಿ ಸರಳವಾದ ಉತ್ತರವಿದೆ:</p>
  </div>
  <div>
    <p>“ದೇವರು ಒಬ್ಬನೇ, ನಾಮರೂಪಗಳು ಹಲವು” ಎಂಬುದೇ ಆ ಉತ್ತರ. <strong>ಏಕೋ ದೇವಃ ಸರ್ವಭೂತೇಷು ಗೂಢಃ</strong>, ಒಬ್ಬನೇ ಪರಮಾತ್ಮನು ಎಲ್ಲ ಪ್ರಾಣಿಗಳಲ್ಲಿಯೂ ಇರುತ್ತಾನೆ; <strong>ಏಕಂ ಸದ್ ವಿಪ್ರಾ ಬಹುಧಾ ವದಂತಿ</strong>, ತಿಳಿದ ಜ್ಞಾನಿಗಳು ಒಂದೇ ಪರಮಾರ್ಥ ತತ್ತ್ವವನ್ನು ನಾನಾ ರೂಪದಿಂದ ಉಪದೇಶಿಸುತ್ತಾರೆ—ಮುಂತಾದ ಶ್ರುತಿವಾಕ್ಯಗಳು ಇದನ್ನೇ ಸಾರುತ್ತಿವೆ. ಇದಕ್ಕೆ ಸಾಗರದ ದೃಷ್ಟಾಂತ: ಬೇರೆ ಬೇರೆಯ ಗುಡ್ಡಪರ್ವತಗಳಲ್ಲಿ ಹುಟ್ಟುವ ಗಂಗಾ, ಯಮುನಾ, ಗೋದಾವರೀ, ಕಾವೇರೀ, ಬ್ರಹ್ಮಪುತ್ರಾ—ಮುಂತಾದ ಭಿನ್ನ ಭಿನ್ನ ಹೆಸರಿನ ನದಿಗಳೆಲ್ಲವೂ ಒಂದೇ ಸಾಗರವನ್ನು ಸೇರುತ್ತವೆಯಲ್ಲವೆ? ಬಂಗಾಳಕೊಲ್ಲಿ , ಅರಬ್ಬೀಸಮುದ್ರ, ಹಿಂದೂಮಹಾಸಾಗರ, ಅಟ್ಲಾಂಟಿಕ್ ಓಶನ್, ಶಾಂತಮಹಾಸಾಗರ ಮುಂತಾದ ನಾನಾ ಹೆಸರುಗಳಿದ್ದರೂ ಸಾಗರವು ಮಾತ್ರ ಒಂದೇ ಅಲ್ಲವೆ? ಎಲ್ಲ ಸಮುದ್ರಗಳ ನೀರೂ ಉಪ್ಪೇ ಆಗಿರುತ್ತದೆ. ಆಕಾಶದಿಂದ ಬಿದ್ದ ನೀರೆಲ್ಲವೂ ಒಂದೇ ಸಾಗರವನ್ನು ಸೇರುವಂತೆ ಭಕ್ತರ ನಮಸ್ಕಾರಗಳೆಲ್ಲವೂ ವ್ಯಾಪಕನಾದ ಮಹಾವಿಷ್ಣುವಿಗೇ ಹೋಗಿ ಸೇರುತ್ತವೆ.</p>
  </div>
  <div>
    <p>ಭಗವಂತನು ಒಬ್ಬನೇ, ನಾಮರೂಪಗಳು ಅನೇಕ.</p>
  </div>
  <div>ಜನವರಿ <strong>೨</strong></div>
  <div>
    <p><strong>೨.</strong> ವಿದ್ಯೆಯಿಂದ ಸುಖ</p>
  </div>
  <div>ವಿದ್ಯಾ ದದಾತಿ ವಿನಯಂ<br/> ವಿನಯಾದ್ ಯಾತಿ ಪಾತ್ರತಾಮ್।<br/>ಪಾತ್ರತ್ವಾದ್ ಧನಮಾಪ್ನೋತಿ<br/> ಧನಾದ್ ಧರ್ಮಂ ತತಃ ಸುಖಮ್॥</div>
  <div>
    <p>ವಿದ್ಯೆಯು ವಿನಯವನ್ನು ಕೊಡುತ್ತದೆ, ವಿನಯದಿಂದ ವಿದ್ಯಾವಂತನು ಪಾತ್ರತ್ವವನ್ನು ಹೊಂದುತ್ತಾನೆ, ಯೋಗ್ಯತೆಯಿಂದ ಧನವನ್ನು ಹೊಂದುತ್ತಾನೆ; ಧನದಿಂದ ಧರ್ಮವನ್ನೂ, ಧರ್ಮದಿಂದ ಸುಖವನ್ನೂ ಹೊಂದುತ್ತಾನೆ.</p>
  </div>
  <div>
    <p>ಮನುಷ್ಯನಿಗೆ ಧನಸಂಪಾದನೆಯೇ ಮುಖ್ಯವಲ್ಲ. ಆ ಧನದಿಂದ ಧರ್ಮವೂ ಸುಖವೂ ದೊರಕಬೇಕು. ಧರ್ಮ ಸುಖಗಳಿಗೆ ಸಾಧನವಲ್ಲದ ಧನವು ಧನವೇ ಅಲ್ಲ. ಅನ್ಯಾಯ, ವಂಚನೆ, ಮೋಸ, ಕಳ್ಳತನದಿಂದಲೂ ಧನವನ್ನು ಸಂಪಾದಿಸಬಹುದು. ಆದರೆ ಅದರಿಂದ ಯಾವಾಗಲೂ ದುಃಖ, ಭಯ, ಮಾನಸಿಕ ಚಿಂತನೆ, ವಿಪತ್ತುಗಳೇ ಉಂಟಾಗುತ್ತಿರುತ್ತವೆ. ಆದ್ದರಿಂದ ಆ ಧನವು ಧನವೇ ಅಲ್ಲ. ಅದೊಂದು ಶತ್ರುವಿದ್ದಂತೆ.</p>
  </div>
  <div>ಹಾಗಾದರೆ ಸುಖಕ್ಕೆ ಕಾರಣವಾದ ಧನವು ಯಾವುದು? ಅದು ಮನುಷ್ಯನಿಗೆ ಹೇಗೆ ದೊರಕುತ್ತದೆ? ಎನ್ನುವ ಪ್ರಶ್ನೆಗಳಿಗೆ ಉತ್ತರ ಇಲ್ಲಿದೆ: ವಿದ್ಯಾವಂತನಿಗೆ, ಅವನ ಗೌರವಕ್ಕೆ ತಕ್ಕಂತೆ ತಾನೇ ತಾನಾಗಿ ಬಂದರೆ ಅದು ನಿಜವಾದ ಧನ, ವಿದ್ಯಾವಂತನಿಗೆ ವಿನಯವೆಂಬುದೇ ಭೂಷಣ. ವಿದ್ಯಾವಿನಯಸಂಪನ್ನನಾದವನನ್ನು ಲೋಕವು ಗುರುತಿಸಿ ಪೂಜಿಸುತ್ತದೆ. ಇದಕ್ಕೇ ಹೆಸರು ಪಾತ್ರತೆ, ಪಾತ್ರತ್ವ, ಯೋಗ್ಯತೆ—ಎಂದು. ವಿದ್ಯಾವಂತನ ಯೋಗ್ಯತೆಯನ್ನು ಗುರುತಿಸಿ ಅವನಿಗೆ ಸಮಾಜವು ಗೌರವ ಪ್ರಶಸ್ತಿಗಳನ್ನೂ, ವಸ್ತ್ರಧನಾದಿಗಳನ್ನೂ ಕೊಡುತ್ತದೆ. ಈ ಧನದಿಂದ ವಿದ್ಯಾವಂತನು ಸ್ವತಃ ಧರ್ಮಾಚರಣೆಯನ್ನು ಮಾಡಿ ಲೋಕಕ್ಕೆ ಆದರ್ಶನಾಗುತ್ತಾನೆ. ಧರ್ಮಾನುಷ್ಠಾನದಿಂದ ಅವನಿಗೆ ಸುಖವು ಲಭಿಸುತ್ತದೆ.</div>
  <div>ಗೀತಾಚಾರ್ಯನಾದ ಶ್ರೀಕೃಷ್ಣ ಭಗವಂತನು ಇದನ್ನೇ ಭಗವದ್ ಗೀತೆಯಲ್ಲಿ <span class="en">(5-19)</span> “<strong>ವಿದ್ಯಾವಿನಯಸಂಪನ್ನೇ</strong>”—ಎಂದು ಹೇಳಿರುತ್ತಾನೆ.</div>
  <div>ವಿದ್ಯಾವಿನಯಗಳಿಂದಲೇ ಸುಖಶಾಂತಿಗಳು.</div>
  <div>ಜನವರಿ <strong>೩</strong></div>
  <div>
    <p><strong>೩.</strong> ಈ ಐದನ್ನು ಗೋಪ್ಯವಾಗಿಡಬೇಕು</p>
  </div>
  <div>ಅರ್ಥನಾಶಂ ಮನಸ್ತಾಪಂ ಗೃಹೇ ದುಶ್ಚರಿತಾನಿ ಚ।<br/>ವಂಚನಂ ಚಾಪಮಾನಂ ಚ ಮತಿಮಾನ್ ನ ಪ್ರಕಾಶಯೇತ್॥</div>
  <div><p>ಹಣ ಕಳೆದುಕೊಂಡದ್ದು , ಮನಸ್ಸಿನಲ್ಲಿರುವ ದುಃಖ, ಮನೆಯಲ್ಲಿ ನಡೆದುಹೋದ ಅಹಿತ ಘಟನೆಗಳು, ತನಗೆ ಆದ ಮೋಸ ಮತ್ತು ತನಗಾಗಿರುವ ಅಪಮಾನ—ಈ ಐದನ್ನೂ ಬುದ್ಧಿವಂತನು ಇತರರಿಗೆ ಹೇಳಬಾರದು.</p>ಪ್ರತಿಯೊಬ್ಬ ಮಾನವನ ಜೀವನದಲ್ಲೂ ಕೆಲವು ಅಪ್ರಿಯವಾದ ಘಟನೆಗಳು ಬೇಡಬೇಡವೆಂದರೂ ನಡೆದೇ ಹೋಗುತ್ತವೆ. ಆದರೆ ಬುದ್ಧಿವಂತನಾದ ಮನುಷ್ಯನು ಈ ಐದು ಅಹಿತ ವಿಷಯಗಳನ್ನು ಸುಮ್ಮಸುಮ್ಮನೆ ಯಾರಿಗೂ ಹೇಳಬಾರದು.</div>
  <div>ಅವುಗಳು ಯಾವುವೆಂದರೆ:</div>
  <div>೧.</div>
  <div>
    <p><strong>ಅರ್ಥನಾಶ</strong>—ಹಣ, ಚಿನ್ನ, ಬೆಳ್ಳಿ, ಆಭರಣಗಳ ಕಳವು. ನಾವು ಎಷ್ಟೇ ಎಚ್ಚರಿಕೆಯಿಂದಿದ್ದರೂ ನಮಗೇ ಗೊತ್ತಿಲ್ಲದಂತೆ ಹೇಗೋ ನಮ್ಮ ಹಣವು ಕಳವಾಗಿಬಿಡುತ್ತದೆ.</p>
  </div>
  <div>೨.</div>
  <div>
    <p><strong>ಮನಸ್ತಾಪ</strong>—ತಾನು ಎಷ್ಟೇ ಸಾತ್ತ್ವಿಕನಾಗಿದ್ದರೂ ಗೃಹಕಲಹದಿಂದ ತನ್ನ ಪತ್ನೀಪುತ್ರಾದಿಗಳಿಂದಲೇ ಮನಸ್ಸಿಗೆ ಉಂಟಾಗುವ ದುಃಖ.</p>
  </div>
  <div>೩.</div>
  <div>
    <p><strong>ಗೃಹೇ ದುಶ್ಚರಿತಾನಿ</strong>—ಮನೆಯಲ್ಲಿ ಅನಿರೀಕ್ಷಿತವಾಗಿ ನಡೆದುಹೋದ, ಹಿತವಲ್ಲದ ಅಪ್ರಿಯವಾದ ಘಟನೆಗಳು. ಆತ್ಮಹತ್ಯೆ, ವಿಚ್ಛೇದನ, ಜೈಲುವಾಸ—ಇತ್ಯಾದಿಗಳು.</p>
  </div>
  <div>೪.</div>
  <div>
    <p><strong>ವಂಚನೆ</strong>—ತಾನು ಕೊಟ್ಟ ಹಣವನ್ನು ತೆಗೆದುಕೊಂಡವನು ವಾಪಸ್ಸು ಕೊಡದೆ ಮೋಸಮಾಡುವುದು. ತನ್ನ ನೆಂಟರಿಷ್ಟರಿಂದ ಹಾಗೂ ಸ್ನೇಹಿತರಿಂದ ತನಗೆ ಉಂಟಾಗುವ ವಂಚನೆ.</p>
  </div>
  <div>೫.</div>
  <div>
    <p><strong>ಅಪಮಾನ</strong>—ಸರ್ಕಾರದಿಂದ ಅಥವಾ ಸಮಾಜದಿಂದ ಅಥವಾ ಸ್ವಂತ ಬಂಧುಗಳಿಂದಲೂ ಅಥವಾ ಪುತ್ರರಿಂದಲೂ ಎಂಥವನಿಗೂ ಅಪಮಾನ ಉಂಟಾಗಬಹುದು.</p>
  </div>
  <div>
    <p>ಈ ಐದನ್ನೂ ವಿವೇಕಿಯು ಇತರರಿಗೆ ಹೇಳಬಾರದು.</p>
  </div>
  <div>ಜನವರಿ <strong>೪</strong></div>
  <div>
    <p><strong>೪.</strong> ಪ್ರೀತಿಯ ಮಾತಿನ ಮಹಿಮೆ</p>
  </div>
  <div>ಪ್ರಿಯವಾಕ್ಯಪ್ರದಾನೇನ ಸರ್ವೇ ತುಷ್ಯಂತಿ ಜಂತವಃ।<br/>ತಸ್ಮಾತ್ ತದೇವ ವಕ್ತವ್ಯಂ ವಚನೇ ಕಾ ದರಿದ್ರತಾ॥</div>
  <div>
    <p>ಪ್ರಿಯವಾದ ಮಾತಿನಿಂದ ಎಲ್ಲ ಪ್ರಾಣಿಗಳೂ ಸಂತೋಷಪಡುತ್ತವೆ. ಆದ್ದರಿಂದ ಸದಾ ಪ್ರಿಯವಾದ ಮಾತುಗಳನ್ನೇ ಆಡಬೇಕು. ಪ್ರಿಯವಾದ ಮಾತಿಗೆ ಬಡತನವುಂಟೇನು?</p>
  </div>
  <div>ಸರ್ವಮಾನವರಿಗೂ ಭಗವಂತನು ಕರುಣಿಸಿರುವ ಅದ್ಭುತಸಂಪತ್ತು ಎಂದರೆ, ಮಾತು. ಮಾತೇ ಮಾನವನ ಬಂಡವಾಳ. ಮಾತೇ ಮುತ್ತು , ಮಾತೇ ಮಾಣಿಕ್ಯ!</div>
  <div>ಹುಲಿ, ಸಿಂಹ, ನಾಯಿ, ನರಿ, ಆನೆ, ಒಂಟೆ, ಕುದುರೆ ಮುಂತಾದ ಯಾವ ಪ್ರಾಣಿಗಳಿಗೂ ಈ ಸೌಭಾಗ್ಯವಿಲ್ಲ. ನೆನಪಿರಲಿ; ಮಾನವನಿಗೆ ಮಾತ್ರ ಮಾತೆಂಬುದು ದೈವದತ್ತವಾದ ಅಸಾಧಾರಣ ಸಂಪತ್ತು.</div>
  <div>
    <p>ಪ್ರಿಯವಾದ, ಮೃದುವಾದ, ಹಿತಮಿತವಾದ, ಮಧುರವಾದ ಮಾತೇ ಸ್ವರ್ಗ. ಇಂಥ ಪ್ರಿಯವಾದ ಮಾತಿನಿಂದ ಸರ್ವರಿಗೂ ಸಂತೋಷವು ಉಂಟಾಗುತ್ತದೆ. ಪುಟಾಣಿ ಚಿಕ್ಕ ಚಿಕ್ಕ ಮಕ್ಕಳನ್ನೂ ಪ್ರೀತಿಯಿಂದ ಮಾತನಾಡಿಸಿದಾಗ ಅವುಗಳಿಗೂ ತುಂಬಾ ಸಂತೋಷವಾಗುತ್ತದೆಯಲ್ಲವೆ? ಪುಟ್ಟೂ, ಚಿನ್ನೂ, ಬಂಗಾರೂ, ಕಣ್ಣಾ—ಎಂದರೆ ಆ ಕಂದಮ್ಮಗಳೂ ಸಂತೋಷಪಡುತ್ತವೆ.</p>
  </div>
  <div>
    <p>ಇನ್ನು ಸಾಕುಪ್ರಾಣಿಗಳಾದ ಬೆಕ್ಕು, ನಾಯಿ, ಆಡು, ಕುರಿ, ಹಸುಗಳನ್ನೂ ಪ್ರಿಯವಾದ ಹೆಸರಿನಿಂದ ಕರೆದರೆ ಅವುಗಳೂ ಅದೆಷ್ಟು ಸಂತೋಷಪಡುತ್ತವೆ! ತಮ್ಮ ಮಕ್ಕಳನ್ನು, ಅಳಿಯಂದಿರನ್ನು, ಸೊಸೆಯರನ್ನು, ತಂದೆ ತಾಯಿ ಗುರುಗಳನ್ನು ಪ್ರಿಯವಾದ ಮಾತುಗಳಿಂದ ಕರೆದಾಗ ಅವರೆಲ್ಲರೂ ತುಂಬಾ ಸಂತೋಷಪಡುತ್ತಾರಲ್ಲವೆ? ಹಣದಿಂದ ಬಡವರಾದ ಮಾತ್ರಕ್ಕೆ ಪ್ರಿಯವಾದ ಮಾತಿಗೇನೂ ಬಡತನವಿಲ್ಲವಲ್ಲ. ಪ್ರಿಯವಾದ ಮಾತುಗಳನ್ನಾಡುವುದು ಮನುಷ್ಯರ ಹಕ್ಕು. ಪ್ರಿಯವಾದ ಮಾತಿನಿಂದ ಸಂತೋಷಪಡುವುದು ಸರ್ವಪ್ರಾಣಿಗಳ ಸ್ವಭಾವ.</p>
  </div>
  <div>ಪ್ರಿಯವಾದ ಮಾತುಗಳನ್ನೇ ಆಡಬೇಕು.</div>
  <div>ಜನವರಿ <strong>೫</strong></div>
  <div>
    <p><strong>೫.</strong> ಯಾರಿಗೆ ಯಾವುದು ಪ್ರಿಯ?</p>
  </div>
  <div>ಅಲಂಕಾರಪ್ರಿಯೋ ವಿಷ್ಣುಃ ಅಭಿಷೇಕಪ್ರಿಯಃ ಶಿವಃ।<br/>ನಮಸ್ಕಾರಪ್ರಿಯೋ ಭಾನುಃ ಬ್ರಾಹ್ಮಣೋ ಭೋಜನಪ್ರಿಯಃ॥</div>
  <div>
    <p>ವಿಷ್ಣುವು ಅಲಂಕಾರಪ್ರಿಯನು, ಶಿವನು ಅಭಿಷೇಕಪ್ರಿಯನು, ಸೂರ್ಯನು ನಮಸ್ಕಾರಪ್ರಿಯನು, ಬ್ರಾಹ್ಮಣನು ಭೋಜನಪ್ರಿಯನು.</p>
    <p>ಲೋಕಕಲ್ಯಾಣಕ್ಕಾಗಿ ದಶಾವತಾರಗಳನ್ನೆತ್ತಿರುವ <strong>ಮಹಾವಿಷ್ಣುವು</strong> ಅಲಂಕಾರಪ್ರಿಯನು. ಮಹಾವಿಷ್ಣು ಸ್ವರೂಪರಾದ ಶ್ರೀಕೃಷ್ಣ , ಶ್ರೀರಾಮ, ನರಸಿಂಹ, ಲಕ್ಷ್ಮೀವೆಂಕಟೇಶ್ವರ ಮುಂತಾದ ದೇವರುಗಳಿಗೆ ಅಲಂಕಾರಗಳೇ ಮುಖ್ಯ. ನವರತ್ನಗಳಿಂದ, ಸ್ವರ್ಣವಜ್ರಗಳಿಂದ ಆಭರಣಗಳನ್ನು ಮಾಡಿಸಿ ಭಕ್ತರು ಶ್ರೀಮಹಾವಿಷ್ಣುವನ್ನು ಸಂತೋಷಪಡಿಸುತ್ತಾರೆ.</p>
    <p><strong>ಶಿವನು</strong> ಮಂಗಳಮೂರ್ತಿ. ನಿರಾಡಂಬರನೂ ನಿರ್ಗುಣನೂ ನಿತ್ಯತೃಪ್ತನೂ ಆಗಿರುವ ಪರಮಶಿವನಿಗೆ ಪೀತಾಂಬರವಾಗಲೀ ಚಿನ್ನ-ಬೆಳ್ಳಿ ಮುಂತಾದದ್ದಾಗಲೀ ಬೇಕಾಗಿಲ್ಲ. ಶಿವನ ಪೂಜೆಗೆ ಹೆಚ್ಚಿನ ಖರ್ಚೇ ಇಲ್ಲ. ಭಕ್ತಿಯಿಂದ ಒಂದು ಲೋಟ ನೀರನ್ನು ಅಭಿಷೇಕ ಮಾಡಿಬಿಟ್ಟರೆ ಸಾಕೇ ಸಾಕು. ಕಾರುಣ್ಯಮೂರ್ತಿಯಾದ ಪರಮೇಶ್ವರನು ತನ್ನ ಭಕ್ತರಿಗೆ ಬೇಡಿದ ವರಗಳನ್ನು ಕೂಡಲೇ ಅನುಗ್ರಹಿಸುವ ಪರಮ ಉದಾರಿಯಾದ ದೇವನು. ದಕ್ಷಿಣಾಮೂರ್ತಿಸ್ವರೂಪನಾದ ಪರಮಶಿವನು ತತ್ತ್ವಜಿಜ್ಞಾಸುಗಳಾದ ಭಕ್ತರಿಗೆ ಆತ್ಮಜ್ಞಾನವನ್ನೂ ಮೋಕ್ಷಸಾಮ್ರಾಜ್ಯವನ್ನೂ ದಯಪಾಲಿಸುತ್ತಾನೆ.</p>
    <p><strong>ಸೂರ್ಯನು</strong> ಕೇವಲ ನಮಸ್ಕಾರಪ್ರಿಯ. ಮಿತ್ರ, ರವಿ, ಸೂರ್ಯ, ಭಾನು, ಖಗ, ಪೂಷ, ಹಿರಣ್ಯಗರ್ಭ, ಮರೀಚಿ, ಆದಿತ್ಯ, ಸವಿತೃ, ಅರ್ಕ, ಭಾಸ್ಕರ—ಎಂಬ ದ್ವಾದಶನಾಮಗಳಿಂದ ಸೂರ್ಯನಿಗೆ ನಮಸ್ಕಾರ ಮಾಡಿದರೆ ಸಾಕು. ಸೂರ್ಯನು ಸಂತುಷ್ಟನಾಗಿ ಆರೋಗ್ಯವನ್ನು ಕೊಡುತ್ತಾನೆ.</p>
    <p>ಇನ್ನು <strong>ಬ್ರಾಹ್ಮಣ</strong>ನೆಂದರೆ ಭೋಜನಪ್ರಿಯ. ಹೊಟ್ಟೆತುಂಬ ಉಂಡ ಬ್ರಾಹ್ಮಣನು ಸಂತುಷ್ಟನಾಗಿ ವೇದಾಶೀರ್ವಾದಗಳನ್ನು ಮಾಡುತ್ತಾನೆ. ವೇದಪುರುಷನು ಇವನು. ಹಣ, ವಸ್ತ್ರಾದಿಗಳಿಂದ ಉಂಟಾಗದ ತೃಪ್ತಿಯು ಬ್ರಾಹ್ಮಣನಿಗೆ ಊಟದಿಂದಾಗುತ್ತದೆ!</p>
  </div>
  <div>ಪ್ರತಿಯೊಬ್ಬನಿಗೂ ಮುಖ್ಯವಾಗಿ ಬೇಕಾದದ್ದು ಸಂತೃಪ್ತಿ.</div>
  <div>ಜನವರಿ <strong>೬</strong></div>
  <div>
    <p><strong>೬.</strong> ವಿದ್ಯಾವಂತನಿಗೆ ಎಲ್ಲೆಡೆ ಗೌರವ</p>
  </div>
  <div>ಸ್ವಗೃಹೇ ಪೂಜ್ಯತೇ ಮೂರ್ಖಃ ಸ್ವಗ್ರಾಮೇ ಪೂಜ್ಯತೇ ಪ್ರಭುಃ।<br/>ಸ್ವರಾಷ್ಟ್ರೇ ಪೂಜ್ಯತೇ ರಾಜಾ ವಿದ್ವಾನ್ ಸರ್ವತ್ರ ಪೂಜ್ಯತೇ॥</div>
  <div>
    <p>ಮೂರ್ಖನಿಗೆ ತನ್ನ ಮನೆಯಲ್ಲಿ ಗೌರವ, ಅಧಿಕಾರಿಗೆ ತನ್ನ ಊರಿನಲ್ಲಿ ಮಾತ್ರ ಗೌರವ, ರಾಜನಿಗೆ ತನ್ನ ರಾಷ್ಟ್ರದಲ್ಲಿ ಗೌರವವು. ಆದರೆ ವಿದ್ವಾಂಸನಿಗೆ ಮಾತ್ರ ಎಲ್ಲೆಲ್ಲಿಯೂ ಗೌರವ, ಸನ್ಮಾನಗಳು.</p>
    <p>ಮನುಷ್ಯನು ವಿದ್ಯಾವಂತನಾದರೆ ಮಾತ್ರ ಅವನಿಗೆ ಸರ್ವತ್ರ ಗೌರವಗಳು ತಾನೇ ತಾನಾಗಿ ದೊರೆಯುತ್ತವೆ. ಹಣವಂತನಾದರೆ, ಗುಣವಂತನಾದರೆ, ಸೌಂದರ್ಯವಂತನಾದರೆ ಅಥವಾ ದೃಢಕಾಯನಾದರೆ ಅವರಿಗೆ ದೊರೆಯುವ ಗೌರವ ತಾತ್ಕಾಲಿಕ ಹಾಗೂ ಕ್ಷಣಿಕ. ಆದರೆ ವಿದ್ಯಾವಂತನಿಗೆ ಮಾತ್ರ ಯಾವಾಗಲೂ ಎಲ್ಲಿದ್ದರೂ ಹೇಗಿದ್ದರೂ ಸಮಾಜದಿಂದ ಪ್ರಶಸ್ತಿ ಗೌರವಗಳು ತಾವು ತಾವಾಗಿಯೇ ಬಂದೊದಗುತ್ತಿರುತ್ತವೆ.</p>
    <p>ಮೂರ್ಖನಿಗೆ ಹುಟ್ಟಿದ ತನ್ನ ಮನೆಯಲ್ಲಿ ಮಣೆಹಾಕುತ್ತಾರೆ. ಆ ಮನೆಯಲ್ಲಿ ಹುಟ್ಟಿರುವುದರಿಂದ ಹೇಗಿದ್ದರೂ ಅವನಿಗೆ ಅಲ್ಲಿ ಅನ್ನ ನೀರನ್ನು ಕೊಡಲೇ ಬೇಕಷ್ಟೆ?</p>
    <p>ಅಧಿಕಾರಿಯಾಗಿದ್ದರೆ ಅವನ ಭಯದಿಂದ ಆ ಗ್ರಾಮದ ಜನರು ಅಂಥವನನ್ನು ಕಾಟಾಚಾರಕ್ಕಾದರೂ ಪ್ರೀತಿಸಲೇ ಬೇಕಲ್ಲವೇ?</p>
    <p>ಇನ್ನು ರಾಜನೆಂದರೆ ದೇಶಕ್ಕೇ ಒಡೆಯನು. ಅಂಥ ರಾಜನನ್ನು ಆ ರಾಷ್ಟ್ರವು ಮಾತ್ರ ಗೌರವದಿಂದ ಕಾಣುತ್ತದೆ. ತನ್ನ ದೇಶದಲ್ಲಿರುವಾಗ ಆ ರಾಜನಿಗೆ ಪ್ರಜೆಗಳು ಗೌರವವನ್ನು ತೋರಿಸಲೇಬೇಕಲ್ಲವೆ? ಆದರೆ ಅದೇ ರಾಜನು ದೇಶಾಂತರಕ್ಕೆ ಹೋದಾಗ ಅಲ್ಲಿ ಅವನಿಗೆ ಅಷ್ಟೊಂದು ಬೆಲೆಯು ಇರುವುದಿಲ್ಲ. ಏಕೆಂದರೆ ಆ ದೇಶಕ್ಕೆ ಅವನು ರಾಜನಲ್ಲ.</p>
    <p>ಆದರೆ ವಿದ್ಯಾವಂತನಿಗೆ ಸ್ವದೇಶ ಪರದೇಶಗಳಲ್ಲಿಯೂ ಸಮನಾದ ಗೌರವವು ದೊರಕುತ್ತದೆ. ಹಣಕ್ಕಿಂತಲೂ ಅಧಿಕಾರಕ್ಕಿಂತಲೂ ವಿದ್ಯೆಗೇ ಹೆಚ್ಚಿನ ಗೌರವವು ಸಿಗುತ್ತದೆ. ಸರಸ್ವತೀ ಸುಪುತ್ರನಾದ ವಿದ್ವಾಂಸನನ್ನು ಹೇಗಿದ್ದರೂ ಎಲ್ಲಿದ್ದರೂ ಎಲ್ಲರೂ ಪೂಜಿಸುತ್ತಾರೆ, ಗೌರವಿಸುತ್ತಾರೆ.</p>
  </div>
  <div>ಮಾನವನು ವಿದ್ಯಾವಂತನಾಗಬೇಕು.</div>
  <div>ಜನವರಿ <strong>೭</strong></div>
  <div>
    <p><strong>೭.</strong> ವೇದಗಳೇ ಬ್ರಾಹ್ಮಣರ ಸಂಪತ್ತು</p>
  </div>
  <div>ದೈವಾಧೀನಂ ಜಗತ್ ಸರ್ವಂ ಮಂತ್ರಾಧೀನಂ ತು ದೈವತಮ್।<br/>ತನ್ಮಂತ್ರಂ ಬ್ರಾಹ್ಮಣಾಧೀನಂ ಬ್ರಾಹ್ಮಣೋ ಮಮ ದೈವತಮ್॥</div>
  <div>
    <p>ಜಗತ್ತೆಲ್ಲವೂ ದೇವತೆಗಳ ಅಧೀನವಾಗಿದೆ. ದೇವತೆಗಳಾದರೋ ವೇದಮಂತ್ರಗಳಿಗೆ ಅಧೀನರು. ಆ ವೇದಮಂತ್ರಗಳು ಬ್ರಾಹ್ಮಣರ ಅಧೀನ. ಅಂಥ ಬ್ರಾಹ್ಮಣರೇ ನಮಗೆ ಪ್ರತ್ಯಕ್ಷ ದೇವರಿದ್ದಂತೆ.</p>
  </div>
  <div>
    <p>ದೇವ, ದೇವತೆ, ದೈವತ—ಇವು ಪರ್ಯಾಯ ಪದಗಳು. ದೇವರೆಂದರೆ ಪ್ರಕಾಶಸ್ವರೂಪರಾದ ಸರ್ವಜ್ಞ ಸರ್ವಶಕ್ತರಾದ ದೇವತೆಗಳು. ಅತೀಂದ್ರಿಯರಾದ ಈ ದೇವತೆಗಳನ್ನು ಸಾಮಾನ್ಯ ಮಾನವರು ಈ ಚರ್ಮದ ಕಣ್ಣುಗಳಿಂದ ಕಾಣಲು ಸಾಧ್ಯವಿಲ್ಲ. ಆದಿತ್ಯಾದಿ ನವಗ್ರಹಗಳು, ಇಂದ್ರಾದಿ ಅಷ್ಟದಿಕ್ಪಾಲಕರು, ಶಿವ ವಿಷ್ಣು ಲಕ್ಷ್ಮೀ—ಮುಂತಾದ ದೇವತೆಗಳು ಈ ವಿಶ್ವವನ್ನು ಆಳುತ್ತಿದ್ದಾರೆ ಎಂದು ವೇದಶಾಸ್ತ್ರಗಳು ಹೇಳುತ್ತಿವೆ.</p>
  </div>
  <div>
    <p>ಇಂಥ ದೇವತೆಗಳನ್ನು ವೈದಿಕಮಂತ್ರಗಳಿಂದ ಆರಾಧಿಸಿ, ಅವರನ್ನು ಸಂತೋಷಗೊಳಿಸಿ ಆ ದೇವತೆಗಳಿಂದ ನಮಗೆ ಬೇಕಾದ ವರಗಳನ್ನು ಮಾನವರಾದ ನಾವು ಹೊಂದಬಹುದು. ಅಂತೂ ದೇವತೆಗಳು ಮಂತ್ರಾಧೀನರಾಗಿರುತ್ತಾರೆ. ಅಪೌರುಷೇಯವಾದ ವೇದಮಂತ್ರಗಳಿಗೆ ಅದ್ಭುತಶಕ್ತಿಯು ಇರುತ್ತದೆ. ಮಂತ್ರೋಚ್ಚಾರಣೆಯಿಂದ, ಮಂತ್ರಜಪಾನುಷ್ಠಾನದಿಂದ, ಯಜ್ಞ ಯಾಗ ಹೋಮ ಹವನಾದಿಗಳಿಂದ ಪ್ರಬಲರಾದ ದೇವತೆಗಳನ್ನೂ ಒಲಿಸಿಕೊಳ್ಳಬಹುದು.</p>
  </div>
  <div>
    <p>ಇನ್ನು, ಮಂತ್ರಗಳೆಂದರೆ ಜಡವಾದ ಅಚೇತನವಾದ ಬರೀ ಅಕ್ಷರಗಳ ಸಮೂಹ. ಪದವಾಕ್ಯಗಳ ಜೋಡಣೆಯೇ ಮಂತ್ರಗಳು. ತಮ್ಮ ತಪಸ್ಸಿನಿಂದ, ಅನುಷ್ಠಾನದಿಂದ, ಸದಾಚಾರದಿಂದ ಈ ಮಂತ್ರಗಳಿಗೆ ಅದ್ಭುತಶಕ್ತಿಯನ್ನು ತುಂಬಿರುವವರೇ ಬ್ರಾಹ್ಮಣರು. ವೇದಗಳೇ ಬ್ರಾಹ್ಮಣರ ಸಂಪತ್ತು. ವೇದಸಂರಕ್ಷಕರೇ ಬ್ರಾಹ್ಮಣರು. ವೇದನಾರಾಯಣನ ಆರಾಧಕರೆಂದರೆ ಬ್ರಾಹ್ಮಣರೇ. ಸದಾ ವೇದನಿಷ್ಠರಾಗಿ ವೇದಗಳ ಅಧ್ಯಯನ, ಅಧ್ಯಾಪನ ತತ್ಪರರಾದ ಮಹಾತ್ಮರೆಂದರೆ ಬ್ರಾಹ್ಮಣರೇ.</p>
  </div>
  <div>ವೇದಪುರುಷರನ್ನು ಗೌರವಿಸಬೇಕು.</div>
  <div>ಜನವರಿ <strong>೮</strong></div>
  <div>
    <p><strong>೮.</strong> ದೃಷ್ಟಿಭೇದ</p>
  </div>
  <div>ಕನ್ಯಾ ವರಯತೇ ರೂಪಂ ಮಾತಾ ವಿತ್ತಂ ಪಿತಾ ಶ್ರುತಮ್।<br/>ಬಾಂಧವಾಃ ಕುಲಮಿಚ್ಛಂತಿ ಮೃಷ್ಟಾನ್ನಮಿತರೇ ಜನಾಃ॥</div>
  <div>
    <p>ಕನ್ಯೆಯು ವರನಲ್ಲಿ ಸೌಂದರ್ಯವನ್ನು ಇಚ್ಛಿಸುತ್ತಾಳೆ. ತಾಯಿಯು ವರನ ಸಂಪತ್ತನ್ನೂ, ತಂದೆಯು ವರನಲ್ಲಿ ವಿದ್ಯೆಯನ್ನೂ ನೋಡುತ್ತಾರೆ. ನೆಂಟರಿಷ್ಟರು ವರನ ಕುಲವನ್ನು ನೋಡುತ್ತಾರೆ; ಆದರೆ ಉಳಿದವರು ವಿವಾಹದಲ್ಲಿ ಮೃಷ್ಟಾನ್ನವನ್ನು ಬಯಸುತ್ತಾರೆ.</p>
  </div>
  <div>
    <p>ಯೌವನದಲ್ಲಿರುವ ಕನ್ಯೆಯ ಕಣ್ಣಿಗೆ ಮೊಟ್ಟಮೊದಲು ಬೀಳುವುದು ವರನ ಬಣ್ಣ , ಆಕಾರ, ಎತ್ತರ, ದಪ್ಪ—ಮುಂತಾದ ಬಾಹ್ಯ ಸೌಂದರ್ಯ ಮಾತ್ರ. ಕನ್ಯೆಯ ಕುರುಡಾದ ಪ್ರೀತಿಗೆ (್ಥಈಡ್ಓ ಔಟ್ಸಿಛ್ಔnಕ್) ವರನ ವಿದ್ಯಾ, ಬುದ್ಧಿ , ಗುಣ, ಕುಲ, ಸಂಸ್ಕಾರ, ಸಂಪತ್ತು ಯಾವುದೂ ಕಾಣುವುದಿಲ್ಲ. ಇದನ್ನು ತಪ್ಪು ಎನ್ನುವಂತಿಲ್ಲ. ವರನು ಸುಂದರನಾಗಿದ್ದರೆ ಸಾಕು, ಕನ್ಯೆಗೆ ಅಷ್ಟರಿಂದಲೇ ಸಂತೃಪ್ತಿ.</p>
  </div>
  <div>
    <p>ಆದರೆ ತಾಯಿತಂದೆಯರಿಗೆ? ಇಷ್ಟೇ ಸಾಕೆನಿಸುವುದಿಲ್ಲ. ವರನ ಸಂಪಾದನೆ, ಸಂಪತ್ತುಗಳು ಕನ್ಯೆಯ ತಾಯಿಗೆ ಮುಖ್ಯವಾದದ್ದು. ತನ್ನ ಮಗಳನ್ನು ಸಾಕುವಷ್ಟು ಸಂಪಾದನೆಯಿದೆಯೆ? ಎನ್ನುವುದನ್ನು ತಾಯಿಯು ನೋಡುತ್ತಾಳೆ. ಆದರೆ ತಂದೆಯಾದರೋ? ವರನ ವಿದ್ಯಾಭ್ಯಾಸ, ಸಂಸ್ಕಾರ, ಯೋಗ್ಯತೆಗಳನ್ನು ನೋಡುತ್ತಾನೆ. ವಿವೇಕಿಯಾದ ತಂದೆಗೆ ವರನ ಬಾಹ್ಯಸೌಂದರ್ಯ ಸಂಪತ್ತುಗಳಿಗಿಂತಲೂ ಮಿಗಿಲಾದದ್ದು ‘ಶ್ರುತ’, ಎಂದರೆ ವಿದ್ಯಾ.</p>
  </div>
  <div>
    <p>ಇನ್ನು ಹುಡುಗಿಯ ಬಂಧು ಬಾಂಧವರಿಗೆ ಬೇಕಾದದ್ದು ಆ ವರನ ವಂಶ, ಕುಲ. ಆ ವರನನ್ನು ಅವನ ಕುಲದಿಂದ ನೆಂಟರಿಷ್ಟರು ಅಳತೆಮಾಡುತ್ತಾರೆ. ಆದರೆ ಉಳಿದವರೋ? ಊಟ ಹೇಗಿತ್ತು? ಎಂದುಕೊಂಡು ಸುಮ್ಮನಿರುತ್ತಾರೆ. ನೆಂಟರಿಷ್ಟರಿಗೆ ಮತ್ತು ಸಭಿಕರಿಗೆ ಬೇಕಾದದ್ದು ರಸವತ್ತಾದ ಊಟ! ಆ ಮದುವೆ ಮನೆಯಲ್ಲಿ ಇಂಥಿಂಥ ಭಕ್ಷ್ಯಗಳನ್ನು ಚೆನ್ನಾಗಿ ಮಾಡಿದ್ದರು ಎಂದುಕೊಂಡು ಸಂತೋಷಪಡುತ್ತಾರೆ.</p>
  </div>
  <div>ಅವರವರ ದೃಷ್ಟಿಯಿಂದ ಅವರವರು ಸರಿಯೇ.</div>
  <div>ಜನವರಿ <strong>೯</strong></div>
  <div>
    <p><strong>೯.</strong> ಸ್ತ್ರೀಯರ ಪಂಚಾಂಗಕ ನಮಸ್ಕಾರ</p>
  </div>
  <div>ಬಾಹುಭ್ಯಾಮಥ ಜಾನುಭ್ಯಾಂ ಶಿರಸಾ ಮನಸಾ ಧಿಯಾ।<br/>ಪಂಚಾಂಗಕಃ ಪ್ರಣಾಮಃ ಸ್ಯಾತ್ ಸ್ತ್ರೀಣಾಂ ನಮನಲಕ್ಷಣಮ್॥</div>
  <div>
    <p>ಎರಡೂ ಕೈಗಳಿಂದ, ಎರಡೂ ಮಂಡಿಗಳಿಂದ, ತಲೆ, ಮನಸ್ಸು ಮತ್ತು ಬುದ್ಧಿ—ಹೀಗೆ ಸ್ತ್ರೀಯರು ಪಂಚ ಅಂಗಗಳಿಂದ ಕೂಡಿಕೊಂಡು ನಮಸ್ಕಾರವನ್ನು ಮಾಡಬೇಕು.</p>
  </div>
  <div>
    <p>ಗುರು ಹಿರಿಯರಿಗೆ ಪ್ರಣಾಮ ಮಾಡುವುದು ನಮ್ಮ ಸಂಸ್ಕೃತಿ. ನಾವು ಬಾಗಿ ನಮಸ್ಕರಿಸಿದಾಗ ನಮ್ಮ ಅಹಂಕಾರವು ನಾಶವಾಗುತ್ತದೆ. ಆಗ ನಮ್ಮಲ್ಲಿ ಭಕ್ತಿ, ಶ್ರದ್ಧಾಗೌರವಗಳು ಹಿರಿಯರ ವಿಷಯಕ್ಕೆ ಉಂಟಾಗುತ್ತವೆ. ವೇದ ಉಪನಿಷತ್ ಇತಿಹಾಸ ಪುರಾಣ ಧರ್ಮಶಾಸ್ತ್ರಗಳಲ್ಲಿ ನಮಸ್ಕಾರದ ಮಹತ್ತ್ವವನ್ನು ವಿಸ್ತಾರವಾಗಿ ತಿಳಿಸಿರುತ್ತಾರೆ.</p>
  </div>
  <div>
    <p>ಪುರುಷರು ಮಾಡುವ ನಮಸ್ಕಾರವನ್ನು ಅಷ್ಟಾಂಗ ಸಹಿತವಾದ <strong>ಸಾಷ್ಟಾಂಗ</strong> <strong>ನಮಸ್ಕಾರ</strong>ವೆಂದು ಕರೆಯುತ್ತಾರೆ.</p>
  </div>
  <div> ಉರಸಾ ಶಿರಸಾ ದೃಷ್ಟ್ಯಾ<br/> ಮನಸಾ ವಚಸಾ ತಥಾ।<br/> ಪದ್ಭ್ಯಾಂ ಕರಾಭ್ಯಾಂ ಕರ್ಣಾಭ್ಯಾಂ<br/> ಪ್ರಣಾಮೋಽಷ್ಟಾಂಗ ಉಚ್ಯತೇ॥</div>
  <div>ಆದರೆ ಸ್ತ್ರೀಯರಿಗೆ ಈ ಸಾಷ್ಟಾಂಗ ನಮಸ್ಕಾರವನ್ನು ಶಾಸ್ತ್ರಗಳಲ್ಲಿ ಹೇಳಿಲ್ಲ. ಸ್ತ್ರೀಯರಿಗೆ ಪಂಚಾಂಗಸಹಿತವಾದ ನಮಸ್ಕಾರಗಳನ್ನು ತಿಳಿಸಿದೆ. ಸ್ತ್ರೀಯರು ತಮ್ಮ ಎದೆಯನ್ನಾಗಲೀ, ಸ್ತನಗಳನ್ನಾಗಲೀ ನೆಲಕ್ಕೆ ತಾಕಿಸಿ ಉದ್ದಕ್ಕೆ ಮಲಗಿಕೊಂಡಂತೆ ನಮಸ್ಕಾರವನ್ನು ಮಾಡಬಾರದು. ಸ್ತ್ರೀಯರ ಎದೆ ಮತ್ತು ಸ್ತನಗಳು ಪವಿತ್ರವಾದವುಗಳಲ್ಲವೆ? ಸ್ತ್ರೀಯರು ತಮ್ಮ ಎರಡೂ ಕೈಗಳನ್ನು ಜೋಡಿಸಿಕೊಂಡು, ಎರಡೂ ಮಂಡಿಗಳಿಂದ ಬಾಗಿಕೊಂಡು, ತಲೆಯನ್ನು ಬಗ್ಗಿಸಿಕೊಂಡು ಶ್ರದ್ಧಾಭಕ್ತಿಯಿಂದ ಮನಃಪೂರ್ವಕವಾಗಿ ನಮಸ್ಕರಿಸಬೇಕು. ಪುರುಷರಂತೆ ಸ್ತ್ರೀಯರು ದೀರ್ಘದಂಡ ಪ್ರಣಾಮಗಳನ್ನು ಮಾಡುವ ಸಂಪ್ರದಾಯವಿಲ್ಲ!</div>
  <div>
    <p>ಸ್ತ್ರೀಯರು ಪಂಚಾಂಗಕ ನಮಸ್ಕಾರವನ್ನು ಮಾಡಬೇಕು.</p>
  </div>
  <div>ಜನವರಿ <strong>೧೦</strong></div>
  <div>
    <p><strong>೧೦.</strong> ನಾಲ್ಕು ‘ಗ’ಕಾರಗಳ ಮಹಿಮೆ</p>
  </div>
  <div>‘ಗೀ’ತಾ ‘ಗ’ಂಗಾ ಚ ‘ಗಾ’ಯತ್ರೀ ‘ಗೋ’ವಿಂದೇತಿ ಹೃದಿ ಸ್ಥಿತೇ।<br/>ಚತುರ್ಗಕಾರಸಂಯುಕ್ತೇ ಪುನರ್ಜನ್ಮ ನ ವಿದ್ಯತೇ॥</div>
  <div>
    <p><strong>ಗೀ</strong>ತಾ, <strong>ಗ</strong>ಂಗಾ, <strong>ಗಾ</strong>ಯತ್ರಿ ಮತ್ತು <strong>ಗೋ</strong>ವಿಂದ ಎಂಬ ಈ ನಾಲ್ಕು <strong>ಗಕ್</strong>ಾರಗಳನ್ನು ಸದಾ ಮನಸ್ಸಿನಲ್ಲಿ ಭಕ್ತಿಯಿಂದ ಧ್ಯಾನಮಾಡುವ ಪುಣ್ಯಾತ್ಮನಿಗೆ ಪುನರ್ಜನ್ಮವು ಇರುವುದಿಲ್ಲ.</p>
  </div>
  <div>
    <p><span class="en">1. </span><strong>ಗೀತಾ</strong>—ಎಂದರೆ ಭಗವದ್ಗೀತೆ. ಪಂಚಮವೇದವೆಂದೇ ಪ್ರಸಿದ್ಧವಾಗಿರುವ ಶ್ರೀಮನ್ಮಹಾಭಾರತದ ಹೃದಯ, ಭಗವದ್ಗೀತೆ. ಸಕಲ ವೇದಶಾಸ್ತ್ರ ಪುರಾಣಗಳ ಸಾರಸಂದೇಶ ಭಗವದ್ಗೀತೆ. ಶ್ರೀಕೃಷ್ಣಭಗವಂತನ ನೇರವಾದ ಉಪದೇಶಾಮೃತ ಭಗವದ್ಗೀತೆ. ದುಃಖಸಾಗರನಿಮಗ್ನನಾದ ಅರ್ಜುನನಿಗೆ ಆತ್ಮ ಜ್ಞಾನೋಪದೇಶದ ಮೂಲಕ ಶಾಂತಿ ಆನಂದಗಳನ್ನು ವರ್ಷಿಸಿದ ಅಮೃತಧಾರೆ, ಭಗವದ್ಗೀತೆ.</p>
  </div>
  <div>
    <p><span class="en">2. </span><strong>ಗಂಗಾ</strong>—ಸ್ವರ್ಗಲೋಕದ ಪವಿತ್ರನದಿ ಗಂಗಾ. ಭಗೀರಥನ ತಪಸ್ಸಿಗೆ ಮೆಚ್ಚಿ ಭೂಮಿಗೆ ಹರಿದ ಮಹಾನದಿ ಗಂಗಾ. ಪರಮೇಶ್ವರನ ಜಟೆಯಿಂದ ಪವಿತ್ರಳಾಗಿ ಹರಿದ ಪಾವನನದಿ ಗಂಗಾ. ಮಹಾವಿಷ್ಣುವಿನ ಪಾದಗಳಿಂದ ಶುದ್ಧಳಾದ ಮಹಾನದಿ ಗಂಗಾ. ನೂರಾರು ಸಹಸ್ರಾರು ತಪಸ್ವಿಗಳಿಂದ, ಸಂನ್ಯಾಸಿಗಳಿಂದ, ಜ್ಞಾನಿಗಳಿಂದ ನಿತ್ಯವೂ ಸೇವಿಸಲ್ಪಡುತ್ತಿರುವ ಸರ್ವಪಾಪಪರಿಹಾರಿಣೀ ಗಂಗಾನದಿ. ಹಿಮಾಲಯದ ತಪೋಭೂಮಿಯನ್ನೂ ಭಾರತರಾಷ್ಟ್ರವನ್ನೂ ಪವಿತ್ರಗೊಳಿಸಿರುವ ಪುಣ್ಯನದಿ, ಗಂಗಾನದಿ.</p>
  </div>
  <div>
    <p><span class="en">3. </span><strong>ಗಾಯತ್ರೀ ಮಂತ್ರ</strong>—ಸಕಲ ವೇದಮಂತ್ರಗಳ ಸಾರವೇ ಗಾಯತ್ರೀಮಂತ್ರ. ಸಪ್ತಕೋಟಿಮಂತ್ರರಾಜವೆಂದೇ ಪ್ರಸಿದ್ಧವಾಗಿರುವ ಗಾಯತ್ರೀಮಂತ್ರವು ಸಕಲ ಸಂಪತ್ತುಗಳನ್ನೂ ಉಂಟುಮಾಡುತ್ತದೆ. ತ್ರೈವರ್ಣಿಕರಿಗೆ ಪ್ರಪ್ರಥಮವಾಗಿ ಜಪ್ಯವಾದ ಶ್ರೇಷ್ಠಮಂತ್ರ, ಗಾಯತ್ರೀಮಂತ್ರ.</p>
  </div>
  <div>
    <p><span class="en">4. </span><strong>ಗೋವಿಂದ</strong>—ಎಂದರೆ ಧೇನುಪ್ರಿಯನಾದ ಗೋಪಾಲಕನಾದ ಶ್ರೀಕೃಷ್ಣ. ಸರ್ವಧರ್ಮಸಮನ್ವಯಕಾರನಾಗಿ ಲೋಕಕಲ್ಯಾಣವನ್ನು ಮಾಡುವ ಸರ್ವಪ್ರಿಯನಾದ ದೇವತೆಯೇ ಗೋವಿಂದ.</p>
  </div>
  <div>ಈ ‘ಗ’ಕಾರಗಳನ್ನು ಸ್ಮರಿಸುವವನಿಗೆ ಪುನರ್ಜನ್ಮವಿಲ್ಲ.</div>
  <div>ಜನವರಿ <strong>೧೧</strong></div>
  <div>
    <p><strong>೧೧.</strong> ಗೀತೆಯ ಅಮೃತೋಪದೇಶ</p>
  </div>
  <div>ಸರ್ವೋಪನಿಷದೋ ಗಾವೋ ದೋಗ್ಧಾ ಗೋಪಾಲನಂದನಃ।<br/>ಪಾರ್ಥೋ ವತ್ಸಃ ಸುಧೀರ್ಭೋಕ್ತಾ ದುಗ್ಧಂ ಗೀತಾಮೃತಂ ಮಹತ್॥</div>
  <div>
    <p>ಎಲ್ಲ ಉಪನಿಷತ್ತುಗಳೂ ಹಸುಗಳು, ಶ್ರೀಕೃಷ್ಣಪರಮಾತ್ಮನೇ ಹಾಲು ಹಿಂಡುವವನು, ಅರ್ಜುನನೇ ಕರು, ವಿವೇಕಿಯಾದ ಸಾಧಕನೇ ಹಾಲು ಕುಡಿಯುವವನು, ಗೀತೆಯೆಂಬ ಅಮೃತವೇ ಹಾಲು.</p>
    <p>‘ಭಗವದ್ಗೀತೆಯು ಸಕಲ ಉಪನಿಷತ್ತುಗಳ ಸಾರ’—ಎಂಬುದನ್ನು ಇಲ್ಲಿ ತುಂಬಾ ಸುಂದರವಾಗಿ ತಿಳಿಸಿರುತ್ತದೆ. ಅದರ ವಿವರ:</p>
    <p>ಉಪನಿಷತ್ತುಗಳು ಹಸುಗಳಂತೆ. ಈಶ, ಕೇನ, ಕಠ, ಪ್ರಶ್ನ, ಮುಂಡಕ, ಮಾಂಡೂಕ್ಯ, ತೈತ್ತಿರೀಯ, ಐತರೇಯ, ಛಾಂದೋಗ್ಯ ಮತ್ತು ಬೃಹದಾರಣ್ಯಕಗಳೆಂಬ ದಶೋಪನಿಷತ್ತುಗಳು ಹಸುಗಳಂತಿವೆ. ಹಸುವಿನ ಹಾಲು ಪವಿತ್ರ ಹಾಗೂ ಆರೋಗ್ಯಕರ.</p>
    <p>ಶ್ರೀಕೃಷ್ಣನೇ ಹಾಲನ್ನು ಹಿಂಡುವ ಚತುರನಾದ ಗೋಪಾಲಕ. ಹಸುಗಳಿಂದ ಹಾಲನ್ನು ಎಲ್ಲರೂ ಹಿಂಡಲು ಆಗುವುದಿಲ್ಲ. ಹಸುಗಳಿಗೆ ನೋವಾಗದಂತೆ, ಮುಟ್ಟಿದ ಕೂಡಲೇ ‘ಸರು’ ಬಿಡುವಂತೆ ಹಾಲನ್ನು ಹಿಂಡುವುದೂ ಒಂದು ಅದ್ಭುತಕಲೆ. ಗೋಪಾಲಶ್ರೇಷ್ಠನಾದ ಶ್ರೀಕೃಷ್ಣನು ಈ ವಿಷಯದಲ್ಲಿ ತುಂಬಾ ಜಾಣ.</p>
    <p>ಕರುವನ್ನು ಕಂಡಾಗ ಹಸು ತಾನಾಗಿಯೇ ಹಾಲನ್ನು ಕೊಡುತ್ತದೆ. ಅರ್ಜುನನೆಂಬ ಕರುವಿಗಾಗಿ ಶ್ರೀಕೃಷ್ಣನು ಉಪನಿಷತ್ತುಗಳೆಂಬ ಹಸುಗಳಿಂದ ಕರೆದ ಹಾಲೇ ಭಗವದ್ಗೀತೆಯು.</p>
    <p>ಈ ಗೀತಾಮೃತವೆಂಬ ಕ್ಷೀರವನ್ನು ಕುಡಿಯುವವರು ವಿವೇಕಿಗಳಾದ ಅದೃಷ್ಟವಂತರಾದ ಸಾಧಕರು. ಇಂಥ ಹಾಲನ್ನು ಕುಡಿಯಬೇಕಾದರೂ ಅಂಥವನು ನಿಜಕ್ಕೂ ಭಾಗ್ಯವಂತನಾಗಿರಬೇಕಲ್ಲವೆ? ಮಾನವರಿಗೆ ಭಗವದ್ಗೀತೆಗಿಂತ ಹೆಚ್ಚಿನ ಅಮೃತದ ಸೌಭಾಗ್ಯವು ಬೇರೊಂದಿಲ್ಲ.ಹಿಂಡಿರುವ ಹಾಲಾದರೋ ಗೀತಾಮೃತ. ಅಮೃತಕ್ಕೆ ಸಮಾನವಾದ ಉಪದೇಶಗಳು ಗೀತೆಯಲ್ಲಿ ತುಂಬಿರುತ್ತವೆ.</p>
  </div>
  <div>ಗೀತಾಮೃತಪಾನದಿಂದ ದುಃಖನಿವೃತ್ತಿ.</div>
  <div>ಜನವರಿ <strong>೧೨</strong></div>
  <div>
    <p><strong>೧೨.</strong> ಅಜಾತಾತ್ಮಜ್ಞಾನದ ಫಲ</p>
  </div>
  <div>ಮೃತ್ಯೋರ್ಬಿಭೇಷಿ ಕಿಂ ಮೂಢ?<br/> ಜಾತಂ ಮುಂಚತಿ ಕಿಂ ಯಮಃ?<br/>ಅಜಾತಂ ನೈವ ಗೃಹ್ಣಾತಿ<br/> ಕುರು ಯತ್ನಮ್ ಅಜನ್ಮನಿ॥</div>
  <div>
    <p>ಎಲೈ ಮೂಢನೆ, ನೀನು ಮೃತ್ಯುವಿನಿಂದ ಏಕೆ ಅಂಜುತ್ತೀಯೆ? ಹುಟ್ಟಿರುವ ಯಾವುದೇ ಪ್ರಾಣಿಯನ್ನು ಮೃತ್ಯುವು ಬಿಡುತ್ತಾನೇನು? ಇಲ್ಲ ; ಆದರೆ ಹುಟ್ಟದಿರುವವನನ್ನು ಮೃತ್ಯುವು ಮುಟ್ಟುವುದೇ ಇಲ್ಲ. ಆದ್ದರಿಂದ ನೀನು ಹುಟ್ಟದಿರುವ ಆತ್ಮನಾಗುವ ಪ್ರಯತ್ನವನ್ನು ಮಾಡು.</p>
  </div>
  <div>
    <p>ಉಪನಿಷತ್ತುಗಳ ಸರಳ ಸಂದೇಶವನ್ನು ಇಲ್ಲಿ ತಿಳಿಸಿರುತ್ತದೆ. ಮೃತ್ಯು, ಮರಣ—ಈ ಶಬ್ದಗಳೇ ಭಯ. ಮರಣವೆಂದರೆ ಯಾರಿಗೆ ತಾನೆ ಭಯವಿಲ್ಲ? ಪ್ರತಿಯೊಬ್ಬನಿಗೂ ತಾನು ಸಾಯಲೇಬಾರದೆಂದೂ ಎಂದೆಂದಿಗೂ ಬದುಕಿದ್ದು ಸುಖವಾಗಿರಬೇಕೆಂದೂ ಆಶೆಯಿರುತ್ತದಲ್ಲವೆ?</p>
  </div>
  <div>
    <p>ಒಬ್ಬನಿಗೆ ತನಗೆ ಮರಣವು ಸಮೀಪಿಸುತ್ತಿದೆ ಎಂದು ತಿಳಿಯಿತು. ಅವನು ಭೀತನಾಗಿ ಅಳುವುದಕ್ಕೆ ಪ್ರಾರಂಭಿಸಿದನಂತೆ. ಆ ಸಮಯಕ್ಕೆ ಅಲ್ಲಿಗೆ ಒಬ್ಬ ಮಹಾತ್ಮರು ಬಂದು ಅವನನ್ನು ಹೀಗೆ ಕೇಳುತ್ತಾರಂತೆ—</p>
  </div>
  <div>“ಎಲೈ ಮೂಢನೆ, ನೀನು ಏಕೆ ಮರಣಕ್ಕೆ ಅಂಜುತ್ತಿದ್ದೀಯೆ?”. ಆತ ಹೇಳುತ್ತಾನಂತೆ, “ನನಗೆ ಮರಣ ಎಂದರೆ ತುಂಬಾ ಭಯವಾಗುತ್ತದೆ”.</div>
  <div>ಇದನ್ನು ಕೇಳಿದ ಗುರುವು ಆತನಿಗೆ ಹೀಗೆ ಉಪದೇಶಿಸುತ್ತಾನೆ:</div>
  <div>
    <p>“ಹುಟ್ಟಿದ ಮೇಲೆ ಇಂದಲ್ಲಾ ನಾಳೆ ಸಾಯಲೇ ಬೇಕಲ್ಲವೆ? ಇದು ಪ್ರಕೃತಿನಿಯಮ. ಹುಟ್ಟಿದವನನ್ನು ಮೃತ್ಯುವು ಬಿಡುವುದಿಲ್ಲ. ಆದರೆ ಹುಟ್ಟದವನಿಗೆ ಮರಣವೇ ಇಲ್ಲ. ಆದ್ದರಿಂದ ನಿನಗೆ ಸಾಯಲೇಬಾರದೆಂಬ ಆಶೆಯು ಇದ್ದರೆ ನೀನು ಅಜಾತನಾದ ಆತ್ಮನೇ ನಾನೆಂದು ತಿಳಿದುಕೊ.”</p>
  </div>
  <div>
    <p>ಜನ್ಮಾದಿವಿಕಾರ ರಹಿತನಾದ ಆತ್ಮನೇ ತಾನೆಂದು ತಿಳಿದ ಧೀರನಿಗೆ ಮರಣವಾಗಲೀ ಮರಣದ ಭಯವಾಗಲೀ ಇರಲಾರದು!</p>
  </div>
  <div>ಆತ್ಮಜ್ಞಾನದಿಂದಲೇ ಮರಣಭಯದ ನಿವೃತ್ತಿಯು.</div>
  <div>ಜನವರಿ <strong>೧೩</strong></div>
  <div>
    <p><strong>೧೩.</strong> ಮರಣಭಯಕ್ಕೆ ಕಾರಣ</p>
  </div>
  <div>ಪ್ರಾಯೇಣಾಕೃತಕೃತ್ಯತ್ವಾತ್ ಮೃತ್ಯೋರುದ್ವಿಜತೇ ಜನಃ।<br/>ಕೃತಕೃತ್ಯಾಃ ಪ್ರತೀಕ್ಷಂತೇ ಮೃತ್ಯುಂ ಪ್ರಿಯಮಿವಾತಿಥಿಮ್॥</div>
  <div>
    <p>ಕೃತಕೃತ್ಯರಾಗದಿರುವುದರಿಂದಲೇ ಸಾಮಾನ್ಯವಾಗಿ ಜನಗಳೆಲ್ಲರೂ ‘ಮೃತ್ಯು’ ಎಂದರೇ ಗಾಬರಿಯಾಗುತ್ತಾರೆ. ಆದರೆ ಕೃತಕೃತ್ಯರಾಗಿಬಿಟ್ಟಿದ್ದರೆ ಅಂಥವರು, ಪ್ರಿಯನಾದ ಅತಿಥಿಯನ್ನು ನಿರೀಕ್ಷಿಸುವಂತೆ, ಮೃತ್ಯುವನ್ನೂ ಸಂತೋಷದಿಂದ ಹೆಮ್ಮೆಯಿಂದ ಸ್ವಾಗತಿಸುತ್ತಾರೆ.</p>
  </div>
  <div>
    <p>‘ಮರಣ’ ಎಂದರೆ ಎಲ್ಲರಿಗೂ ಭಯ. ‘ತಾನು ಸಾಯುತ್ತೇನೆ’ ಎಂದು ತಿಳಿದ ಕೂಡಲೇ ಪ್ರತಿಯೊಬ್ಬ ಮನುಷ್ಯನಿಗೂ ಭಯ, ದುಃಖ, ಚಿಂತೆಗಳು ಪ್ರಾರಂಭವಾಗುತ್ತವೆ. ಇದಕ್ಕೆ ಕಾರಣ, ನಾನು ಇನ್ನೂ ಮಾಡಬೇಕಾದದ್ದು ಇದೆ ಎಂಬ ತಿಳಿವಳಿಕೆ. ನಾನು ಕೃತಕೃತ್ಯ, ನನಗೆ ಮಾಡಬೇಕಾದದ್ದಾಗಲೀ ಹೊಂದಬೇಕಾದದ್ದಾಗಲೀ ಅನುಭವಿಸಬೇಕಾದದ್ದಾಗಲೀ—ಏನೇನೂ ಇಲ್ಲ ಎಂಬ ತಿಳಿವಳಿಕೆಯು ಇಂಥವನಿಗೆ ಇನ್ನೂ ಹುಟ್ಟಿರುವುದಿಲ್ಲ.</p>
  </div>
  <div>
    <p>ಎಷ್ಟು ವರ್ಷಗಳು ಬದುಕಿದರೂ, ಶತಾಯುಷಿಯಾಗಿದ್ದರೂ ಮನಸ್ಸಿನಲ್ಲಿ ಅದನ್ನು ಮಾಡಬೇಕು, ಇದನ್ನು ಸಾಧಿಸಬೇಕು, ಆದ್ದರಿಂದ ನಾನು ಇನ್ನೂ ಬದುಕಿರಬೇಕು ಎಂಬ ಭ್ರಾಂತಿಯು ಅಜ್ಞನಿಗೆ ಇದ್ದೇ ಇರುತ್ತದೆ. ಇಂಥವನಿಗೆ ಮರಣವೆಂದರೆ ಉದ್ವೇಗವು ಉಂಟಾಗುತ್ತದೆ.</p>
  </div>
  <div>
    <p>ಆದರೆ ಕೃತಕೃತ್ಯತ್ವ ಭಾವನೆಯುಳ್ಳವನಾಗಿರುವವನಿಗೆ ಮರಣವೆಂದರೆ ಭಯವೇಕೆ? ತಾನು ಜನ್ಮವೂ ಮರಣವೂ ಇಲ್ಲದ ಆತ್ಮನೇ ಆಗಿದ್ದೇನೆ—ಎಂದು ತಿಳಿದವನಿಗೆ ಮರಣಭಯವು ಇರಲಾರದಷ್ಟೆ? ನಾನು ಧನ್ಯ, ಕೃತಾರ್ಥ, ಮುಕ್ತ ಎಂಬ ನಿಶ್ಚಿತಬುದ್ಧಿಯುಳ್ಳವನಿಗೆ ಮರಣವೆಂದರೆ ಪ್ರಿಯನಾದ ಅತಿಥಿಯಂತೆ. ನಮ್ಮ ಮನೆಗೆ ಪ್ರಿಯನಾದ ಸ್ನೇಹಿತನು ಬರುತ್ತಾನೆಂದು ತಿಳಿದರೆ ನಮಗೆ ತುಂಬಾ ಸಂತೋಷವಾಗುತ್ತದೆಯಲ್ಲವೆ? ಹೀಗೆಯೇ ಮೃತ್ಯುವು ತನಗೆ ಬರುತ್ತಿದೆ ಎಂದು ತಿಳಿದರೆ ಕೃತಾರ್ಥನಾಗಿಬಿಟ್ಟಿರುವ ಆತ್ಮಜ್ಞಾನಿಯು ಸಂತೋಷಪಡುತ್ತಾನೆ.</p>
  </div>
  <div>ಬ್ರಹ್ಮಾತ್ಮಜ್ಞಾನದಿಂದ ಬ್ರಹ್ಮಾನಂದ ಪ್ರಾಪ್ತಿ.</div>
  <div>ಜನವರಿ <strong>೧೪</strong></div>
  <div>
    <p><strong>೧೪.</strong> ಯಾರು ಯಾರಿಗೆ ಶತ್ರು?</p>
  </div>
  <div> ಋಣಕರ್ತಾ ಪಿತಾ ಶತ್ರುಃ ಮಾತಾ ಚ ವ್ಯಭಿಚಾರಿಣೀ।<br/> ಭಾರ್ಯಾ ರೂಪವತೀ ಶತ್ರುಃ ಪುತ್ರಃ ಶತ್ರುರಪಂಡಿತಃ॥</div>
  <div>
    <p>ಸಾಲಗಾರನಾದ ತಂದೆ, ವ್ಯಭಿಚಾರಿಣಿಯಾದ ತಾಯಿ, ರೂಪವಂತೆಯಾದ ಪತ್ನಿ ಮತ್ತು ವಿದ್ಯಾವಂತನಲ್ಲದ ಮಗ—ಈ ನಾಲ್ವರೂ ಶತ್ರುಗಳೇ.</p>
    <p>ಒಂದೇ ಕುಟುಂಬದಲ್ಲಿದ್ದರೂ ಕೆಟ್ಟದಾರಿಯನ್ನು ಹಿಡಿದಾಗ ಒಬ್ಬರು ಮತ್ತೊಬ್ಬರಿಗೆ ಶತ್ರುಗಳಾಗಿಬಿಡುತ್ತಾರೆ. ಹೇಗೆಂದರೆ:</p>
    <p><span class="en">1. </span><strong>ಸಾಲಮಾಡಿದ ತಂದೆ ಮಕ್ಕಳಿಗೆ ಶತ್ರು</strong>—ತನ್ನ ಸಂಪಾದನೆ ಗಿಂತ ಹೆಚ್ಚಾಗಿ ಸಾಲವನ್ನು ಮಾಡಿ, ತನ್ನ ಭೋಗಲಾಲಸೆಗಾಗಿ ಸಾಲವನ್ನು ಮಾಡಿ, ಆ ಸಾಲವನ್ನು ತೀರಿಸದೆ ಅವನು ಸತ್ತರೆ ಅಂಥ ತಂದೆಯು ಮಕ್ಕಳಿಗೆ ಶತ್ರು. ವಿಚಾರಮಾಡಿ ಸಾಮರ್ಥ್ಯವನ್ನು ನೋಡಿಕೊಂಡು ಸಾಲಮಾಡಬೇಕು.</p>
    <p><span class="en">2. </span><strong>ವ್ಯಭಿಚಾರಿಣಿಯಾದ ತಾಯಿ ಮಕ್ಕಳಿಗೆ ಶತ್ರು</strong>—ಮಕ್ಕಳು ಬದುಕಿರುವಾಗ ಮಕ್ಕಳ ಕಣ್ಣು ಮುಂದೆ ತಮ್ಮ ತಾಯಿಯು ವ್ಯಭಿಚಾರಿಣಿಯಾದರೆ ಆ ತಾಯಿಯನ್ನು ಕಂಡಾಗ ಆ ಮಕ್ಕಳ ಕೋಮಲ ಮನಸ್ಸಿಗೆ ಎಂಥಾ ಆಘಾತವಾಗುತ್ತದೆ? ಅಂಥ ತಾಯಿಯನ್ನು ಆಕೆಯ ಮಕ್ಕಳೇ ದೂಷಿಸುತ್ತಾರೆ, ತಿರಸ್ಕರಿಸುತ್ತಾರೆ ಹಾಗೂ ನಿಂದಿಸುತ್ತಾರಲ್ಲವೆ?</p>
    <p><span class="en">3. </span><strong>ತುಂಬಾ ಸುಂದರಿಯಾದ ಪತ್ನಿಯು ಗಂಡನಿಗೆ ಶತ್ರು</strong>— ತನ್ನ ಪತ್ನಿಯು ಅತ್ಯಂತ ಸುಂದರಿಯಾಗಿದ್ದರೆ ಅವಳ ಮೇಲೆ ನೂರಾರು ಪರಪುರುಷರ ಕಣ್ಣುಗಳು ಬೀಳುತ್ತಲೇ ಇರುತ್ತವೆ. ಅವಳ ಶೀಲಕ್ಕೆ ಭಂಗವಾಗುವ ಸಂದರ್ಭಗಳೂ ಬರಬಹುದು. ಆದ್ದರಿಂದ ಸುಂದರಿಯಾದ ಹೆಂಡತಿಯೇ ಪತಿಗೆ ಶತ್ರುವಾಗಬಹುದು.</p>
    <p><span class="en">4. </span><strong>ಅಪಂಡಿತನಾದ ಪುತ್ರನು ತಂದೆಗೆ ಶತ್ರು</strong>—ಓದದ, ವಿದ್ಯಾ ಭ್ಯಾಸ ಮಾಡದ ಪುತ್ರನನ್ನು ನೋಡಿದಾಗ ತಂದೆ ತಾಯಿಗಳಿಗೆ ದುಃಖವಾಗುತ್ತದೆ. ದಡ್ಡನಾದ ಮಗನನ್ನು ಸಮಾಜವು ನೀಚದೃಷ್ಟಿಯಿಂದ ಕಂಡಾಗ ಅಂಥ ಮೂಢನಾದ ಮಗನೇ ತಂದೆತಾಯಂದಿರಿಗೆ ಶತ್ರುವಾಗಿಬಿಡುತ್ತಾನೆ.</p>
  </div>
  <div>ಮಾನವನು ವಿವೇಕಿಯಾಗಿ ಸಮಾಜದಲ್ಲಿ ಬದುಕಬೇಕು.</div>
  <div>ಜನವರಿ <strong>೧೫</strong></div>
  <div>
    <p><strong>೧೫.</strong> ಶೀಲದ ಮಹಿಮೆ</p>
  </div>
  <div>ವಿದೇಶೇಷು ಧನಂ ವಿದ್ಯಾ ವ್ಯಸನೇಷು ಧನಂ ಮತಿಃ।<br/>ಪರಲೋಕೇ ಧನಂ ಧರ್ಮಃ ಶೀಲಂ ಸರ್ವತ್ರ ವೈ ಧನಮ್॥</div>
  <div>
    <p>ಪರದೇಶಗಳಲ್ಲಿ ವಿದ್ಯೆಯೇ ಧನ, ದುಃಖ ಸಂಕಟಗಳಲ್ಲಿ ಧೈರ್ಯ ಮತ್ತು ವಿವೇಕಗಳೇ ಧನ, ಪರಲೋಕಪ್ರಾಪ್ತಿಗೆ ಧರ್ಮವೇ ಧನ. ಆದರೆ ಎಲ್ಲ ಕಡೆಗಳಲ್ಲಿಯೂ ಯಾವಾಗಲೂ ಶೀಲವೇ ನಿಜವಾದ ಧನವು.</p>
    <p>ಮನುಷ್ಯನಿಗೆ ಎಲ್ಲ ಸಂಪತ್ತುಗಳಿಗಿಂತಲೂ ಶ್ರೇಷ್ಠವಾದ ಸಂಪತ್ತೆಂದರೆ <strong>ಶೀಲ</strong>. ಶೀಲವೆಂದರೆ ನಡತೆ, ಸತ್ಚಾರಿತ್ರ್ಯ, ಸದಾಚಾರವ್ರತ. ಶೀಲದಿಂದ ಜಾರಿಬಿದ್ದನೆಂದರೆ ಅಂಥವನ ಜೀವನ ನಾಯಿಪಾಡು! ಶೀಲದ ಮಹತ್ತ್ವವನ್ನು ಇಲ್ಲಿ ತಿಳಿಸಿದೆ.</p>
  </div>
  <div>೧.</div>
  <div>
    <p><strong>ವಿದೇಶೇಷು ಧನಂ ವಿದ್ಯಾ</strong>—ಇತರ ಬೇರೆ ದೇಶಗಳಿಗೆ ಹೋದಾಗ ತನ್ನ ವಿದ್ಯೆಯಿಂದ ಆ ಜನಗಳ ಮನಸ್ಸನ್ನು ಗೆಲ್ಲಬಹುದು. ವಿದ್ಯಾವಂತನಿಗೆ ಸ್ವದೇಶ ಪರದೇಶಗಳಲ್ಲಿ ಗೌರವವು ದೊರಕುತ್ತದೆ. ಆದ್ದರಿಂದ ವಿದೇಶಗಳಲ್ಲಿ ವಿದ್ಯೆಗೇ ಬೆಲೆ.</p>
  </div>
  <div>೨.</div>
  <div>
    <p><strong>ವ್ಯಸನೇಷು ಧನಂ ಮತಿಃ</strong>—ಮನುಷ್ಯನಿಗೆ ಏನಾದರೂ ಕಷ್ಟಗಳು ಬಂದಾಗ ವಿವೇಕರೂಪವಾದ <strong>ಧೈರ್ಯ</strong>ವೇ ಧನ. ಧೈರ್ಯದಿಂದ ಆ ದುಃಖಗಳನ್ನು ಸುಲಭವಾಗಿ ಗೆಲ್ಲಬಹುದು; ವಿವೇಕಶೂನ್ಯನಾಗಿಬಿಟ್ಟರೆ ಅಂಥವನಿಗೆ ದುಃಖಗಳು ತಪ್ಪಿದ್ದಲ್ಲ.</p>
  </div>
  <div>೩.</div>
  <div>
    <p><strong>ಪರಲೋಕೇ ಧನಂ ಧರ್ಮಃ</strong>—ಉತ್ತಮ ಲೋಕಗಳನ್ನು ಹೊಂದುವದಕ್ಕೆ ಬೇಕಾದ ಸಂಪತ್ತು <strong>ಧರ್ಮ</strong>. ಧರ್ಮಾನುಷ್ಠಾನದಿಂದ ಪುಣ್ಯಲೋಕಪ್ರಾಪ್ತಿ.</p>
  </div>
  <div>೪.</div>
  <div>
    <p><strong>ಶೀಲಂ ಸರ್ವತ್ರ ವೈ ಧನಮ್</strong>—ಆದರೆ ಶೀಲವು ಮಾತ್ರ ಎಲ್ಲ ಕಡೆಗಳಲ್ಲಿಯೂ ಧನವು. ಪರದೇಶಕ್ಕೆ ಹೋದಾಗಲೂ, ಕಷ್ಟದಲ್ಲಿ ಇರುವಾಗಲೂ ಮತ್ತು ಪುಣ್ಯಕರ್ಮಗಳನ್ನು ಮಾಡುವಾಗಲೂ ಇರಬೇಕಾದ ಸಂಪತ್ತು <strong>ಶೀಲ</strong>. ಶೀಲವೇ ಸಂಪತ್ತು , ಶೀಲವೇ ಧನ, ಶೀಲವೇ ಆಸ್ತಿ, ಶೀಲವೇ ಬಂಡವಾಳ.</p>
  </div>
  <div>ಪ್ರತಿಯೊಬ್ಬ ಮಾನವನೂ ಶೀಲವಂತನಾಗಿ ಬಾಳಬೇಕು.</div>
  <div>ಜನವರಿ <strong>೧೬</strong></div>
  <div>
    <p><strong>೧೬.</strong> ನಿಜವಾದ ಶ್ರೀಮಂತ</p>
  </div>
  <div> ದೇಹೀತಿ ವಕ್ತುಕಾಮಸ್ಯ ಯದ್ ದುಃಖಮುಪಜಾಯತೇ।<br/> ದಾತಾ ಚೇದ್ ತದ್ವಿಜಾನಾತಿ ದದ್ಯಾತ್ ತ್ವಕ್ ಪಿಶಿತಾನ್ಯಪಿ॥</div>
  <div>
    <p>‘ಕೊಡು’ ಎಂದು ಬೇಡುವವನ ಮನಸ್ಸಿನಲ್ಲಾಗುವ ದುಃಖವನ್ನೇನಾದರೂ ಸರಿಯಾಗಿ ಅರ್ಥಮಾಡಿಕೊಂಡುಬಿಟ್ಟರೆ ಆಗ ಆ ದಾತೃವು ಅವನಿಗೆ ತನ್ನ ಚರ್ಮ ಮಾಂಸಗಳನ್ನಾದರೂ ಕಿತ್ತೂ ಕಿತ್ತೂ ಕೊಟ್ಟಾನು!</p>
  </div>
  <div>
    <p>ಒಬ್ಬ ಗೌರವಾನ್ವಿತ ಮಾನವನು ಸಮಾಜದಲ್ಲಿ ಜನಪ್ರಿಯನಾಗಿರುತ್ತಾನೆ. ಅವನಿಗೆ ಗೌರವವೇ ಆಸ್ತಿ. ಆತನಿಗೆ ದುರಾಶೆಯಾಗಲೀ ಭೋಗಲಾಲಸೆಯಾಗಲೀ ಇಲ್ಲ. ತನ್ನ ಸಂಪಾದನೆಯಿಂದ ಸಂತೃಪ್ತನಾಗಿ ಯಾರನ್ನೂ ಕಾಡಿ ಬೇಡದೆ ತನ್ನ ಜೀವನವನ್ನು ನಡೆಸುತ್ತಾ ತನ್ನ ಪಾಡಿಗೆ ತಾನು ಸಂತೋಷವಾಗಿರುತ್ತಾನೆ.</p>
  </div>
  <div>
    <p>ಆದರೆ ಪರಿಸ್ಥಿತಿಯ ಬದಲಾವಣೆಯಿಂದಾಗಿ ಅವನಿಗೆ ಜೀವನವನ್ನು ಸಾಗಿಸುವಷ್ಟೂ ಸಂಪಾದನೆಯು ನಿಂತುಹೋಗಬಹುದು. ಅಂಥ ಕ್ಲಿಷ್ಟ ಸಂದರ್ಭದಲ್ಲಿ ಈ ವಿದ್ಯಾವಂತನಾದ ಗೌರವಾನ್ವಿತನಾದ ಪ್ರತಿಷ್ಠಿತ ವ್ಯಕ್ತಿಯು ಶ್ರೀಮಂತನ ಮನೆಯ ಬಾಗಿಲಿಗೆ ಹೋಗಿ “ದೇಹಿ”— ಎನ್ನುವಾಗ ಆ ವಿದ್ಯಾವಂತನ ಮನಸ್ಸಿನಲ್ಲಿ ಎಂಥ ದುಃಖವು ಇರಬೇಕು? ಗತ್ಯಂತರವೇ ಇಲ್ಲದೆ ಈ ಶ್ರೀಮಂತನ ಹತ್ತಿರಕ್ಕೆ ಧನವನ್ನು ಭಿಕ್ಷೆಬೇಡುವುದಕ್ಕಾಗಿ ಈತನು ಬಂದಿದ್ದಾನಲ್ಲವೆ?</p>
  </div>
  <div>
    <p>ಗೌರವಾನ್ವಿತನಾದ ಯಾವನೇ ವ್ಯಕ್ತಿಯು ಶ್ರೀಮಂತನ ಮನೆಯ ಬಾಗಿಲಿಗೆ ಹೋಗಿ ಅವನ ಮುಂದೆ ಕೈಗಳನ್ನು ಚಾಚಲಾರನಲ್ಲವೆ? ಆದರೆ ಬಂದುಬಿಟ್ಟಿರುತ್ತಾನೆ, ‘ದೇಹಿ’ ಎಂದು ಕೇಳುತ್ತಲೂ ಇದ್ದಾನೆ. ಆ ವಿದ್ವಾಂಸನ ಪರಿಸ್ಥಿತಿಯು ನಿಜವಾಗಿಯೂ ಈ ಶ್ರೀಮಂತನಿಗೆ ಅರ್ಥವಾಗಿಬಿಟ್ಟಿತೆಂದರೆ ಇವನು ತನ್ನಲ್ಲಿರುವ ಏನನ್ನೇ ಬೇಕಾದರೂ ಆ ವಿದ್ವಾಂಸನಿಗೆ ಕೊಟ್ಟುಬಿಡುತ್ತಾನಲ್ಲವೆ? ಅಷ್ಟೇ ಅಲ್ಲ, ತನ್ನ ಚರ್ಮವನ್ನೇ ಸುಲಿದೂ ಕೊಟ್ಟಾನು! ತನ್ನ ಮಾಂಸವನ್ನೇ ಬೇಕಾದರೂ ಈತನು ಕೊಟ್ಟಾನಲ್ಲವೆ? ತನ್ನ ಸಂಪತ್ತಿಗೆ ಇದಕ್ಕಿಂತ ಶ್ರೇಷ್ಠವಾದ ವಿನಿಯೋಗವು ಬೇರೆ ಇದ್ದೀತೇ?</p>
  </div>
  <div>ಸದ್ವಿನಿಯೋಗವೇ ಸಂಪತ್ತಿಗೆ ಸಾರ್ಥಕ್ಯ!</div>
  <div>ಜನವರಿ <strong>೧೭</strong></div>
  <div>
    <p><strong>೧೭.</strong> ನಿಜವಾದ ಆಭರಣಗಳಿವು</p>
  </div>
  <div>ನರಸ್ಯಾಭರಣಂ ರೂಪಂ ರೂಪಸ್ಯಾಭರಣಂ ಗುಣಾಃ।<br/>ಗುಣಸ್ಯಾಭರಣಂ ಜ್ಞಾನಂ ಜ್ಞಾನಸ್ಯಾಭರಣಂ ಕ್ಷಮಾ॥</div>
  <div>
    <p>ಮನುಷ್ಯನಿಗೆ ರೂಪವೇ ಆಭರಣ, ರೂಪಕ್ಕೆ ಗುಣಗಳೇ ಆಭರಣ, ಗುಣಗಳಿಗೆ ಜ್ಞಾನವೇ ಆಭರಣ, ಜ್ಞಾನಕ್ಕೆ ಕ್ಷಮಾಗುಣವೇ ಆಭರಣ.</p>
  </div>
  <div>
    <p>ರೂಪವಂತನನ್ನು ನೋಡಿದರೆ ಸಾಕು, ಅವನನ್ನು ಎಲ್ಲರೂ ಗೌರವಿಸುತ್ತಾರೆ, ಪ್ರೀತಿಸುತ್ತಾರೆ, ನಮಸ್ಕರಿಸುತ್ತಾರೆ ಮತ್ತು ಆದರಿಸುತ್ತಾರೆ. ಹೊರಗಿನ ಯಾವ ಆಭರಣಗಳಿಲ್ಲದಿದ್ದರೂ ಸೌಂದರ್ಯವೇ ಮನುಷ್ಯನಿಗೆ ಆಭರಣವಾಗುತ್ತದೆ. ಇನ್ನು ಸದ್ಗುಣಗಳೂ ಅಂಥವನಲ್ಲಿ ಸೇರಿಕೊಂಡುಬಿಟ್ಟಿದ್ದರೆ ಆ ರೂಪಕ್ಕೆ ಆ ಸದ್ಗುಣಗಳೇ ಆಭರಣವಾಗಿಬಿಡುತ್ತವೆ. ದುರ್ಗುಣಗಳನ್ನುಳ್ಳ ಸುಂದರನಿಗಿಂತಲೂ ಸದ್ಗುಣಸಂಪನ್ನನಾದ ರೂಪವಂತನು ಹೆಚ್ಚು ಜನಪ್ರಿಯನಾಗುತ್ತಾನೆ.</p>
  </div>
  <div>
    <p>ಇನ್ನು ಸೌಂದರ್ಯ, ಸದ್ಗುಣಗಳ ಜೊತೆಯಲ್ಲಿ ವಿದ್ಯೆಯೂ ಸೇರಿಬಿಟ್ಟರೆ ಕೇಳಬೇಕೆ? ವಿದ್ಯೆಯು ಆ ಸದ್ಗುಣಗಳಿಗೆ ಮೆರಗು ಕೊಟ್ಟಂತಾಗುತ್ತದೆ. ಒಂದುವೇಳೆ ಸುಂದರನಲ್ಲವಾದರೂ, ಸದ್ಗುಣರಹಿತನಾಗಿದ್ದರೂ, ಅವನಲ್ಲೇನಾದರೂ ಒಳ್ಳೆಯ ವಿದ್ಯೆಯು ತುಂಬಿದ್ದರೆ ಅದಕ್ಕಿಂತ ಇನ್ನೇನು ಬೇಕಾದೀತು? ವಿದ್ಯೆಯೊಂದೇ ಸಾಕು ಮನುಷ್ಯನಿಗೆ. ವಿದ್ಯಾವಂತನಾಗಿಬಿಟ್ಟಿದ್ದರೆ ಅವನೇ ಗುಣವಂತನೂ ರೂಪವಂತನೂ ಆಗಿ ಜನಪ್ರಿಯನಾಗಿ ಮೆರೆಯುವುದನ್ನು ನಾವು ನೋಡುತ್ತಿದ್ದೇವೆ.</p>
  </div>
  <div>ಇನ್ನು ಈ ವಿದ್ಯೆಯ ಜೊತೆಯಲ್ಲಿ ಕ್ಷಮಾ ವಿನಯಗಳೂ ಇದ್ದುಬಿಟ್ಟರಂತೂ ಅವನೇ ದೇವರು. ಕ್ಷಮಾವಿನಯರಹಿತವಾದ ವಿದ್ಯೆಯು ಶೋಭಿಸುವುದಿಲ್ಲ. ಕ್ಷಮಾಗುಣವು ವಿದ್ಯಾವಂತನಿಗೆ ಅತ್ಯಂತ ಮುಖ್ಯವಾದದ್ದು. ಪ್ರೀತಿವಿಶ್ವಾಸಗಳುಳ್ಳವನಾಗಿ ಕ್ಷಮಾಗುಣಸಂಪನ್ನನಾದ ವಿದ್ಯಾವಂತನಿಗೆ ಎಲ್ಲೆಲ್ಲೂ ಗೌರವಪ್ರಶಸ್ತಿ ಸನ್ಮಾನಗಳು ತಾನೇ ತಾನಾಗಿ ಬರುತ್ತವೆ. ಕ್ಷಮಾಗುಣದಿಂದ ಜ್ಞಾನಕ್ಕೂ, ಜ್ಞಾನದಿಂದ ಗುಣಕ್ಕೂ, ಗುಣದಿಂದ ಸೌಂದರ್ಯಕ್ಕೂ ಮೆರಗು ಬರುತ್ತದೆ.</div>
  <div>ವಿದ್ವಾಂಸರಿಗೆ ಕ್ಷಮೆಯು ಭೂಷಣವಾಗಿರುತ್ತದೆ.</div>
  <div>ಜನವರಿ <strong>೧೮</strong></div>
  <div>
    <p><strong>೧೮.</strong> ಜಾಣನ ಜಾಣತನ</p>
  </div>
  <div>ಅಫಲಾನಿ ದುರಂತಾನಿ ಸಮವ್ಯಯಫಲಾನಿ ಚ।<br/>ಅಶಕ್ಯಾನಿ ಚ ಕಾರ್ಯಾಣಿ ನಾರಭೇತ ವಿಚಕ್ಷಣಃ॥</div>
  <div><p>ನಿಷ್ಫಲವಾದ, ದುಃಖದಲ್ಲಿ ಕೊನೆಗೊಳ್ಳುವ, ಸಮನಾದ ಆದಾಯ ಖರ್ಚುಗಳನ್ನುಳ್ಳ ಮತ್ತು ತನ್ನಿಂದ ಮಾಡಲು ಅಶಕ್ಯವಾದ ಕರ್ಮಗಳನ್ನು ಜಾಣನು ಪ್ರಾರಂಭಿಸಲೇ ಬಾರದು.</p>ವಿವೇಕಿಯೂ ಬುದ್ಧಿವಂತನೂ ಜಾಣನೂ ಆದ ಮಾನವನು ಇಂಥ ಕೆಲಸಗಳನ್ನು ಪ್ರಾರಂಭಿಸಲೇ ಬಾರದು.<p><span class="en">1. </span><strong>ಅಫಲಾನಿ</strong>—ಫಲಗಳನ್ನು ಕೊಡದೇ ಇರುವಂಥ ಕರ್ಮಗಳು. ಯಾವ ಕೆಲಸ ಮಾಡುವುದರಿಂದ ಏನೇನೂ ಫಲವು ಸಿಗುವುದಿಲ್ಲ ಎಂದು ಮೊದಲೇ ತಿಳಿಯುತ್ತದೆಯೋ ಅಂಥ ಕರ್ಮಗಳನ್ನು ಜಾಣನು ಮಾಡಲೇ ಬಾರದು. ಕರ್ಮಗಳನ್ನು ಮಾಡುವುದು ಫಲಪ್ರಾಪ್ತಿಗಾಗಿಯೇ ಅಲ್ಲವೆ?</p><p><span class="en">2. </span><strong>ದುರಂತಾನಿ</strong>—ದುಃಖದಲ್ಲಿ ಮುಳುಗಿಸುವಂಥ ಕರ್ಮಗಳು. ಈ ಕೆಲಸವನ್ನು ಮಾಡುವುದರಿಂದ ನನಗೆ ಖಂಡಿತವಾಗಿಯೂ ದುಃಖಗಳು ಬಂದೇ ಬರುತ್ತವೆ ಎಂದು ತಿಳಿದಾಗ ಅಂಥ ಕರ್ಮಗಳನ್ನು ಮಾಡಲೇಬಾರದು. ತಿಳಿದೂ ತಿಳಿದೂ ದುಃಖಗಳನ್ನು ಯಾರೂ ಸ್ವಾಗತಿಸುವುದಿಲ್ಲ.</p><p>೩. <strong>ಸಮವ್ಯಯಫಲಾನಿ</strong>—ಆದಾಯ <span class="en">100 </span>ರೂ. ಇದ್ದು ಖರ್ಚೂ <span class="en">100 </span>ರೂ. ಗಳಾದಾಗ ಅಂಥ ಕರ್ಮಗಳನ್ನು ಜಾಣನು ಮಾಡಲೇ ಬಾರದು. ಆದಾಯಕ್ಕೆ ಸಮವಾಗಿ ಖರ್ಚೂ ಇರುವುದಾದರೆ ಅಂಥ ಕರ್ಮಗಳನ್ನು ಏಕೆ ಮಾಡಬೇಕು? ಮನುಷ್ಯನು ಲಾಭಕ್ಕಾಗಿಯೇ ಅಲ್ಲವೆ, ಕಷ್ಟಪಟ್ಟು ಕೆಲಸ ಮಾಡುತ್ತಿರುವುದು? ಆದಾಯವಿಲ್ಲದೆ ಸುಮ್ಮಸುಮ್ಮನೆ ಎತ್ತಿನಂತೆ ಕೆಲಸ ಮಾಡುವವನು ಜಾಣನಾಗಲಾರ.</p><span class="en">4. </span><strong>ಅಶಕ್ಯಾನಿ</strong>—ತನ್ನಿಂದ ಮಾಡಲಾಗದ, ಪೂರೈಸಲಾಗದ ಕೆಲಸಗಳನ್ನು ಬುದ್ಧಿವಂತನು ಪ್ರಾರಂಭಿಸಲೇಬಾರದು. ಯಾವ ಕೆಲಸಗಳನ್ನು ಪೂರಾ ಮಾಡಿ ಮುಗಿಸಲು ಸಾಧ್ಯವಿಲ್ಲವೋ ಅಂಥ ಕೆಲಸಗಳಿಗೆ ಕೈಹಾಕಬಾರದು. ಪ್ರಾರಂಭಿಸಿದ ಕೆಲಸಗಳನ್ನು ಪೂರೈಸಲೇಬೇಕಷ್ಟೆ?</div>
  <div>
    <p>ವಿಚಾರಮಾಡಿ ಕೆಲಸವನ್ನು ಪ್ರಾರಂಭಿಸುವವನೇ ಜಾಣ.</p>
  </div>
  <div>ಜನವರಿ <strong>೧೯</strong></div>
  <div>
    <p><strong>೧೯.</strong> ಸತ್ಯವೇ ತಪಸ್ಸು</p>
  </div>
  <div>ನಾಸ್ತಿ ವಿದ್ಯಾಸಮಂ ಚಕ್ಷುಃ ನಾಸ್ತಿ ಸತ್ಯಸಮಂ ತಪಃ।<br/>ನಾಸ್ತಿ ರಾಗಸಮಂ ದುಃಖಂ ನಾಸ್ತಿ ತ್ಯಾಗಸಮಂ ಸುಖಮ್॥</div>
  <div><p>ವಿದ್ಯೆಗೆ ಸಮನಾದ ಕಣ್ಣಿಲ್ಲ, ಸತ್ಯಕ್ಕೆ ಸಮನಾದ ತಪಸ್ಸಿಲ್ಲ, ರಾಗಕ್ಕೆ ಸಮವಾದ ದುಃಖವಿಲ್ಲ, ತ್ಯಾಗಕ್ಕೆ ಸಮವಾದ ಸುಖವೂ ಇಲ್ಲ.</p><p>೧. ವಿದ್ಯಾವಂತನಾಗದೆ ಕಣ್ಣುಳ್ಳವನಾಗಿದ್ದರೂ ಕುರುಡನಂತೆಯೇ, ಕುರುಡನಾಗಿದ್ದರೂ ವಿದ್ಯಾವಂತನಾಗಿದ್ದರೆ ಅವನೇ ಕಣ್ಣುಳ್ಳವನು. ಮಾನವನಿಗೆ ವಿದ್ಯೆಯೇ ಕಣ್ಣು. ವಿದ್ಯಾವಂತನಾದರೆ ಅನ್ಯಾಯ, ವಂಚನೆ, ಮೋಸ, ಸುಳ್ಳು ಇವುಗಳನ್ನು ಮಾಡುವುದೇ ಇಲ್ಲ. ಆದ್ದರಿಂದ ವಿದ್ಯೆಯೇ ಪ್ರತಿಯೊಬ್ಬ ಮಾನವನಿಗೂ ನಿಜವಾದ ಕಣ್ಣು.</p><p>೨. ಸತ್ಯವೇ ನಿಜವಾದ ತಪಸ್ಸು. ಉಪವಾಸ, ವನವಾಸ, ಮೌನ, ಜಪಧ್ಯಾನಾದಿಗಳೂ ತಪಸ್ಸೇ ಹೌದು. ಆದರೆ ಈ ತಪಸ್ಸೆಲ್ಲವೂ ಗೌಣ. ನಿಜವಾದ ತಪಸ್ಸೆಂದರೆ ಸತ್ಯವೊಂದೇ. ಸತ್ಯವಚನಕ್ಕಿಂತ ಹೆಚ್ಚಿನ ತಪಸ್ಸೇ ಇಲ್ಲ. ಮನುಷ್ಯನಿಗೆ ಸುಳ್ಳು ಹೇಳುವುದು ಸಹಜವಾಗಿ ಬಂದು ಬಿಡುತ್ತದೆ. ಎಂದೆಂದಿಗೂ ಸುಳ್ಳನ್ನು ಹೇಳದೇ ಸತ್ಯನಿಷ್ಠನಾದವನೇ ನಿಜವಾದ ತಪಸ್ವಿಯೆನಿಸುತ್ತಾನೆ.</p><p>೩. ಅನುರಾಗದಿಂದಲೇ ದುಃಖ. ಮಮತ್ವಾಭಿಮಾನವೇ ದುಃಖಕ್ಕೆ ಕಾರಣ. ‘ಇದು ನನ್ನದು’ ಎಂಬ ಬುದ್ಧಿಯಿಂದಲೇ ಮನುಷ್ಯನಿಗೆ ಆ ವಸ್ತುವಿನಲ್ಲಿ ರಾಗವು ಬೆಳೆಯುತ್ತದೆ. ಮಿತಿಮೀರಿದ ಪ್ರೀತಿಯೇ ಅನುರಾಗವು. ಇದರಿಂದಲೇ ದುಃಖ. ಎಲ್ಲವೂ ಭಗವಂತನದೇ ಎಂದು ತಿಳಿದರೆ ನನ್ನದೆಂಬುದು ಯಾವುದು ಇದೆ?</p>೪. ತ್ಯಾಗದಿಂದಲೇ ಸುಖ, ಆನಂದಗಳು. ಯಾವ ಪದಾರ್ಥಗಳಲ್ಲಿಯೂ ನನ್ನದು ಎಂಬ ಅಭಿಮಾನವಿಲ್ಲದವನಿಗೆ ಸರ್ವತ್ರ ಆನಂದವೇ ಇರುತ್ತದೆ. ಮನುಷ್ಯನು ನಾನು, ನನ್ನದು ಎಂಬ ಬುದ್ಧಿಯನ್ನು ಬಿಡುತ್ತಾ ಹೋದಂತೆಲ್ಲ ಅವನಿಗೆ ಸುಖವೂ ತಾನೇ ತಾನಾಗಿ ಬರುತ್ತದೆ. ತ್ಯಾಗದಿಂದಲೇ ಶಾಂತಿ, ತ್ಯಾಗದಿಂದಲೇ ಸುಖ, ತ್ಯಾಗದಿಂದಲೇ ತೃಪ್ತಿ.</div>
  <div>ಅಹಂಕಾರ ಮಮಕಾರಗಳ ತ್ಯಾಗದಿಂದಲೇ ಸುಖ.</div>
  <div>ಜನವರಿ <strong>೨೦</strong></div>
  <div>
    <p><strong>೨೦.</strong> ಯಾರ ಪಾಪಕ್ಕೆ ಯಾರು ಹೊಣೆ?</p>
  </div>
  <div>ರಾಜಾ ರಾಷ್ಟ್ರಕೃತಂ ಪಾಪಂ ರಾಜಪಾಪಂ ಪುರೋಹಿತಃ।<br/>ಭರ್ತಾ ಚ ಸ್ತ್ರೀಕೃತಂ ಪಾಪಂ ಶಿಷ್ಯಪಾಪಂ ಗುರುರ್ವಹೇತ್॥</div>
  <div>
    <p>ರಾಷ್ಟ್ರದಲ್ಲಿ ಪ್ರಜೆಗಳು ಮಾಡುವ ಪಾಪವನ್ನು ರಾಜನೂ, ರಾಜನ ಪಾಪವನ್ನು ಪುರೋಹಿತನೂ, ಹೆಂಡತಿ ಮಾಡಿದ ಪಾಪವನ್ನು ಗಂಡನೂ, ಶಿಷ್ಯರ ಪಾಪವನ್ನು ಗುರುವೂ ಹೊರಬೇಕಾಗುತ್ತದೆ.</p>
    <p>ರಾಷ್ಟ್ರಕ್ಕೆ ಪತಿಯಾದವನೇ ರಾಜ. ರಾಜನಾದವನು ರಾಷ್ಟ್ರದ ಹಿತವನ್ನು ಕಾಪಾಡಬೇಕು. ರಾಷ್ಟ್ರದಲ್ಲಿರುವ ಪ್ರಜೆಗಳಿಗೆ ರಾಜನ ದಂಡದ ಭಯವಿರಬೇಕು. ರಾಜನು ಧಾರ್ಮಿಕನಾಗಿ ಸತ್ಯಸಂಧನಾಗಿದ್ದರೆ ಪ್ರಜೆಗಳೂ ಧಾರ್ಮಿಕರಾಗಿಯೇ ಇರುತ್ತಾರೆ. ಪ್ರಜೆಗಳು ಮಾಡುವ ಪಾಪಕರ್ಮಗಳ ಫಲಗಳು ರಾಜನಿಗೇ ತಲುಪುತ್ತವೆ.ರಾಜನಿಗೆ ಮಾರ್ಗದರ್ಶನ ಮಾಡುವವನೇ ಪುರೋಹಿತನು. ರಾಜನಿಂದ ಗೌರವಿಸಲ್ಪಟ್ಟು, ರಾಜನ ಆಶ್ರಯದಲ್ಲಿದ್ದು, ರಾಜನಿಂದ ಸಕಲ ಸೌಲಭ್ಯಗಳನ್ನೂ ಪಡೆದುಕೊಂಡಿರುವ ಪುರೋಹಿತನು ರಾಜನಿಗೆ ಸನ್ಮಾರ್ಗವನ್ನು ಉಪದೇಶಿಸುತ್ತಿರಬೇಕು. ರಾಜನೇನಾದರೂ ಪಾಪಾಚರಣೆಯನ್ನು ಮಾಡಿದರೆ ಅದಕ್ಕೆ ಕಾರಣ ಪುರೋಹಿತನು. ಧರ್ಮರಹಸ್ಯಗಳನ್ನು ಬಲ್ಲ ಪುರೋಹಿತನು ತಾನು ಧರ್ಮಾತ್ಮನಾಗಿ ಸತ್ಯನಿಷ್ಠನಾಗಿರಬೇಕು.</p>
    <p>ಪತ್ನಿಯನ್ನು ಸರಿಯಾಗಿ ನ್ಯಾಯದಿಂದ ಕಾಪಾಡಬೇಕಾದ್ದು ಗಂಡನ ಕರ್ತವ್ಯ. ಪತ್ನಿಯೇನಾದರೂ ಪಾಪಗಳನ್ನು ಮಾಡಿದರೆ ಅದರ ಫಲ ಗಂಡನಿಗೇ ಹೋಗುತ್ತದೆ. ತನ್ನ ಪತ್ನಿಯ ಶೀಲ, ನಡತೆಗಳ ಬಗ್ಗೆ ಪತಿಯು ಹುಷಾರಾಗಿರಬೇಕು.</p>
    <p>ಶಿಷ್ಯನ ಸಂಪೂರ್ಣ ಜವಾಬ್ದಾರಿ ಆಚಾರ್ಯನಿಗೆ ಸೇರಿದ್ದು. ಗುರು ವಿಗೆ ತನ್ನನ್ನು ಸಂಪೂರ್ಣವಾಗಿ ಒಪ್ಪಿಸಿಕೊಂಡನೆಂದರೆ ಶಿಷ್ಯನ ಕರ್ತವ್ಯವು ಏನೇನೂ ಇಲ್ಲ. ಗುರುವಿನ ಮಾರ್ಗದರ್ಶನದಂತೆ ಶಿಷ್ಯನು ಇರಬೇಕು. ಶಿಷ್ಯನನ್ನು ಪಾಪಕರ್ಮಗಳಿಂದ ರಕ್ಷಿಸಬೇಕಾದದ್ದು ಗುರುವಿನ ಕೆಲಸ. ಆದ್ದರಿಂದ ಶಿಷ್ಯನು ಪಾಪಮಾಡಿದರೆ ಅದಕ್ಕೆ ಗುರುವೇ ಗುರಿಯಾಗುತ್ತಾನೆ.</p>
  </div>
  <div>ಹಿರಿಯರು ಕಿರಿಯರನ್ನು ಸನ್ಮಾರ್ಗದಲ್ಲಿಯೇ ನಡೆಸಬೇಕು.</div>
  <div>ಜನವರಿ <strong>೨೧</strong></div>
  <div>
    <p><strong>೨೧.</strong> ಮರಳಿ ಬರುವಾಗ</p>
  </div>
  <div>ಪುಸ್ತಕಂ ವನಿತಾ ವಿತ್ತಂ ಪರಹಸ್ತಗತಂ ಗತಮ್।<br/>ಯದಿ ವಾ ಪುನರಾಯಾತಿ ಜೀರ್ಣಂ ಭ್ರಷ್ಟಾ ಚ ಖಂಡಿತಮ್॥</div>
  <div><p>ಪುಸ್ತಕ, ಹೆಂಗಸು ಮತ್ತು ಹಣ—ಈ ಮೂರೂ ವಸ್ತುಗಳು ಮತ್ತೊಬ್ಬರ ಕೈಗೆ ಹೋದರೆ ಹೋದಂತೆಯೇ. ಒಂದು ವೇಳೆ ತಿರುಗಿ ಬಂದರೂ ಪುಸ್ತಕವು ಹರಿದು ಜೀರ್ಣವಾಗಿಯೂ, ಹೆಂಗಸು ಶೀಲದಿಂದ ಜಾರಿಬಿದ್ದವಳಾಗಿಯೂ ಮತ್ತು ಧನವು ಚೂರುಚೂರಾಗಿಯೂ ಬರುತ್ತವೆ.</p>ನಮ್ಮ ಪದಾರ್ಥಗಳನ್ನು ನಾವು ಜೋಪಾನವಾಗಿ ಕಾಪಾಡಿಕೊಳ್ಳಬೇಕು. ಇತರರಿಗೆ ಅವುಗಳನ್ನು ಕೊಡಲೇಬಾರದು. ಏಕೆಂದರೆ ಇತರರಿಗೆ ನಮ್ಮ ವಸ್ತುಗಳನ್ನು ಕೊಟ್ಟರೆ ಅವುಗಳು ಅವರಿಂದ ನಮಗೆ ತಿರುಗಿ ಬರುವುದೇ ಇಲ್ಲ. ಒಂದು ವೇಳೆ ಆ ವಸ್ತುಗಳು ತಿರುಗಿ ಬಂದರೂ ಅವೆಲ್ಲವೂ ಹಾಳಾಗಿಯೇ ಬರುತ್ತವೆ. ಅದರಲ್ಲೂ ಪುಸ್ತಕ, ಹೆಂಗಸು, ಹಣ—ಈ ಮೂರು ಪದಾರ್ಥಗಳನ್ನು ಮಾತ್ರ ಇತರರಿಗೆ ಕೊಡಲೇಬಾರದು. ಏಕೆಂದರೆ—</div>
  <div>
    <p><span class="en">1. </span><strong>ಪುಸ್ತಕ</strong>—ಜ್ಞಾನದ ಭಂಡಾರವಾಗಿರುವ ಗ್ರಂಥಗಳೇ ವಿದ್ವಾಂಸರಿಗೆ ಸಂಪತ್ತು. ನಮಗೇನಾದರೂ ಸಂಶಯಗಳು ಬಂದಾಗ ಗ್ರಂಥಾವಲೋಕನದಿಂದ ಆ ಸಂಶಯಗಳು ಪರಿಹಾರವಾಗುತ್ತವೆ. ಇಂಥ ಗ್ರಂಥಗಳನ್ನು ಇತರರಿಗೆ ಕೊಟ್ಟರೆ ಅವುಗಳು ಅವರಿಂದ ತಿರುಗಿ ಬರುವುದೇ ಇಲ್ಲ. ಒಂದು ವೇಳೆ ಬಂದರೂ ಹರಿದು, ಜೀರ್ಣವಾಗಿ ನಮಗೆ ಬರುತ್ತವೆ.</p>
  </div>
  <div>
    <p><span class="en">2. </span><strong>ಹೆಂಗಸು</strong>—ಪರರಿಗೆ ಒಪ್ಪಿಸಲೇ ಬಾರದು. ಬೆಣ್ಣೆಯನ್ನು ಬೆಂಕಿಯು ಕರಗಿಸುವಂತೆ, ಯಾವುದೇ ಪುರುಷನನ್ನು ಹೆಂಗಸು ಕರಗಿಸಬಲ್ಲಳು. ಪರಸ್ಪರ ಅನುರಾಗವು ಉಂಟಾಯಿತೆಂದರೆ ಆ ಹೆಂಗಸು ಶೀಲಭ್ರಷ್ಟಳಾಗಿಯೇ ಬಿಡುತ್ತಾಳೆ. ಇಂದಿನ ವಿದ್ಯಾರ್ಥಿಗಳಿಗೆ ಎಚ್ಚರಿಕೆಯ ಮಾತಿದು.</p>
  </div>
  <div>
    <p><span class="en">3. </span><strong>ಹಣ</strong>—ಹಣವನ್ನು ಸಾಲವಾಗಿ ಕೊಟ್ಟರೆ ಅದು ವಾಪಸ್ಸು ಬರುವುದೇ ಇಲ್ಲ. ಕಾಡಿ ಬೇಡಿ ಪೀಡಿಸಿದಮೇಲೆ ಒಂದು ವೇಳೆ ಬಂದರೂ ಆ ಹಣವು ಭಾಗಭಾಗವಾಗಿ ಚೂರುಚೂರಾಗಿಯೇ ಬರುತ್ತದೆ.</p>
  </div>
  <div>ಪುಸ್ತಕ ಹೆಂಗಸು ಹಣಗಳನ್ನು ಇತರರಿಗೆ ಕೊಡಬಾರದು.</div>
  <div>ಜನವರಿ <strong>೨೨</strong></div>
  <div>
    <p><strong>೨೨.</strong> ಹನುಮತ್ ಸ್ಮರಣೆಯಿಂದ ಫಲ</p>
  </div>
  <div>ಬುದ್ಧಿರ್ಬಲಂ ಯಶೋ ಧೈರ್ಯಂ ನಿರ್ಭಯತ್ವಮ್ ಅರೋಗಿತಾ।<br/>ಅಜಾಡ್ಯಂ ವಾಕ್ ಪಟುತ್ವಂ ಚ ಹನೂಮತ್ ಸ್ಮರಣಾತ್ ಭವೇತ್॥</div>
  <div><p>ಬುದ್ಧಿ , ಬಲ, ಯಶಸ್ಸು, ಧೈರ್ಯ, ನಿರ್ಭಯತ್ವ, ಆರೋಗ್ಯ, ಅಜಾಡ್ಯ, ಮತ್ತು ವಾಕ್ ಪಟುತ್ವ—ಈ ಎಂಟು ಫಲಗಳು ಹನುಮಂತನ ಸ್ಮರಣೆಯಿಂದ ಉಂಟಾಗುತ್ತವೆ.</p>ಅಂಜನಾದೇವಿಯ ಸುಪುತ್ರ ಆಂಜನೇಯ, ಮರುತನ ಸತ್ ಪುತ್ರ ಮಾರುತಿ, ಸುಗ್ರೀವನ ಮಂತ್ರಿ ಹನುಮಂತ, ಶ್ರೀರಾಮನ ಪರಮಭಕ್ತ ಆಂಜನೇಯ, ಸೀತಾದೇವಿಯ ಸಂಪೂರ್ಣ ಕೃಪಾಪಾತ್ರ ಆಂಜನೇಯ, ಸಕಲಕಪಿಗಳ ವೀರ ಆಂಜನೇಯ, ಚತುರ್ವೇದ ಪ್ರವೀಣ ಹನುಮಂತ, ನವವ್ಯಾಕರಣ ಪಂಡಿತ ಆಂಜನೇಯ, ಬುದ್ಧಿವಂತ ಧೀಮಂತ ಪ್ರಾಜ್ಞ ಆಂಜನೇಯ, ಚಿರಂಜೀವಿ ಆಂಜನೇಯ, ವೀರಧೀರಶೂರನಾದ ಆಂಜನೇಯನು ಅಣಿಮಾದಿ ಅಷ್ಟಸಿದ್ಧಿಗಳನ್ನುಳ್ಳವನಾಗಿ ಸಿದ್ಧಪುರುಷನೂ ಹೌದು! ಇಂಥ ಮಹಾತ್ಮನನ್ನು ಸ್ಮರಿಸುವುದರಿಂದ ನಮಗೆ ಈ ಕೆಳಗಿನ ಅಷ್ಟ ಸಂಪತ್ತುಗಳು ಪ್ರಾಪ್ತವಾಗುತ್ತವೆ:</div>
  <div>೧.</div>
  <div>
    <p><strong>ಬುದ್ಧಿ</strong>—ವಿವೇಚನಸಾಮರ್ಥ್ಯ; ಬಹುಮುಖ್ಯವಾದ ಸಂಪತ್ತು.</p>
  </div>
  <div>೨.</div>
  <div>
    <p><strong>ಬಲ</strong>—ಶರೀರ, ಇಂದ್ರಿಯ ಮನಸ್ಸುಗಳಿಗೆ ಅದ್ಭುತವಾದ ಶಕ್ತಿ.</p>
  </div>
  <div>೩.</div>
  <div>
    <p><strong>ಯಶಸ್ಸು</strong>—ಅತ್ಯಂತ ಪ್ರಿಯವಾದ, ಇಷ್ಟವಾದ, ಶುದ್ಧವಾದ ಕೀರ್ತಿ.</p>
  </div>
  <div>೪.</div>
  <div>
    <p><strong>ಧೈರ್ಯ</strong>—ಎಂಥ ಕಷ್ಟಸ್ಥಿತಿಯನ್ನೂ ಎದುರಿಸುವ ಧೀರತನ.</p>
  </div>
  <div>೫.</div>
  <div>
    <p><strong>ನಿರ್ಭಯತ್ವ</strong>—ಭಯ, ಹೆದರಿಕೆ ಎಂಬುದೇ ಇಲ್ಲದ ಸ್ಥಿತಿ.</p>
  </div>
  <div>೬.</div>
  <div>
    <p><strong>ಅರೋಗಿತಾ</strong>—ಶಾರೀರಕ ಹಾಗೂ ಮಾನಸಿಕ ರೋಗವಿಲ್ಲದಿರುವಿಕೆ.</p>
  </div>
  <div>೭.</div>
  <div>
    <p><strong>ಅಜಾಡ್ಯ</strong>—ಸರ್ವಥಾ ಸರ್ವದಾ ಸೋಮಾರಿತನವು ಇಲ್ಲದಿರುವಿಕೆ.</p>
  </div>
  <div>೮.</div>
  <div>
    <p><strong>ವಾಕ್ ಪಟುತ್ವ</strong>—ವಿಷಯಗಳನ್ನು ಸರಿಯಾಗಿ ತಿಳಿದುಕೊಂಡು ಧೈರ್ಯವಾಗಿ, ಸ್ಫುಟವಾಗಿ ಮಾತನಾಡುವ ಸಾಮರ್ಥ್ಯ.</p>
  </div>
  <div>
    <p>ಈ ಎಂಟೂ ಸಂಪತ್ತುಗಳು ಆಂಜನೇಯನ ಸ್ಮರಣೆಯಿಂದ ಲಭಿಸುತ್ತವೆ.</p>
  </div>
  <div>ಆಂಜನೇಯನ ಸ್ಮರಣೆಯನ್ನು ಮಾಡಬೇಕು.</div>
  <div>ಜನವರಿ <strong>೨೩</strong></div>
  <div>
    <p><strong>೨೩.</strong> ಎರಡಕ್ಕೂ ಎಷ್ಟು ಅಂತರ!</p>
  </div>
  <div> ಚಿಂತಾಯಾಶ್ಚ ಚಿತಾಯಾಶ್ಚ ಬಿಂದುಮಾತ್ರಂ ವಿಶಿಷ್ಯತೇ।<br/> ಚಿತಾ ದಹತಿ ನಿರ್ಜೀವಂ ಚಿಂತಾ ದಹತಿ ದೇಹಿನಮ್॥</div>
  <div>
    <p>ಚಿಂತೆ ಮತ್ತು ಚಿತೆ—ಈ ಎರಡು ಶಬ್ದಗಳಿಗೂ ಒಂದು ಸೊನ್ನೆ ಮಾತ್ರ ವಿಶೇಷ. ಆದರೆ ಚಿತೆಯು ಜೀವರಹಿತವಾದ ದೇಹವನ್ನು ಅಂದರೆ ಹೆಣವನ್ನು ಮಾತ್ರ ಸುಡುತ್ತದೆ. ಆದರೆ ಚಿಂತೆಯಾದರೋ ಜೀವಂತನಾಗಿರುವ ದೇಹಿಯನ್ನೇ ಸುಡುತ್ತದೆ!</p>
    <p>ಸಂಸ್ಕೃತಭಾಷೆಯಲ್ಲಿ ಚಿಂತಾ ಮತ್ತು ಚಿತಾ ಎಂದು ಎರಡು ಶಬ್ದಗಳಿರುತ್ತವೆ. ಒಂದು ಚಿಂತಾ, ಇಲ್ಲಿ `ಂ' ಇದೆ; ಇನ್ನೊಂದು ಚಿತಾ, ಇಲ್ಲಿ ‘ಸೊನ್ನೆ’ ಇಲ್ಲ. ಒಂದರಲ್ಲಿ ಸೊನ್ನೆ ಇದೆ, ಇನ್ನೊಂದರಲ್ಲಿ ಸೊನ್ನೆ ಇಲ್ಲ. ಶಬ್ದದ ಸ್ವರೂಪವನ್ನು ನೋಡಿದಾಗ ಇಷ್ಟೇ ಸಣ್ಣ ವ್ಯತ್ಯಾಸವು ಕಾಣುತ್ತದೆ. ಆದರೆ ಆ ಶಬ್ದಗಳ ಅರ್ಥವನ್ನು ವಿಚಾರಮಾಡಿದಾಗ, ಅವುಗಳ ಕಾರ್ಯವನ್ನು ನೋಡಿದಾಗ ಮಾತ್ರ—ಚಿತೆಗಿಂತಲೂ ಚಿಂತೆಯೇ ಹೆಚ್ಚು ಅಪಾಯಕಾರಿ ಎಂದು ತಿಳಿಯುತ್ತದೆ.ಚಿತೆಯು ಎಂದರೆ ಕಟ್ಟಿಗೆಯು ಪ್ರಾಣವಿಲ್ಲದ ದೇಹವನ್ನು ಮಾತ್ರ ಸುಡುತ್ತದೆ. ಆದರೆ ಚಿಂತೆಯು ಮಾತ್ರ ಜೀವಂತನಾಗಿರುವ ಮನುಷ್ಯನನ್ನೇ ಸುಡುತ್ತದೆ. ಸಂಸಾರದಲ್ಲಿ ಏನಾದರೂ ಚಿಂತೆಯು ಮಾನವರನ್ನು ಸದಾ ಕಾಡುತ್ತಲೇ ಇರುತ್ತದೆ. ಚಿಂತೆಯೇ ಮಾನವರಿಗೆ ಮೃತ್ಯು. <strong>ಸಂತೋಷವೇ ಯೌವನ</strong>, <strong>ಚಿಂತೆಯೇ ಮುಪ್ಪು</strong> ಎಂಬ ಗಾದೆಯೂ ಇದೆಯಲ್ಲವೆ?</p>
    <p>ಮನುಷ್ಯನಿಗೆ ಕುಟುಂಬದಲ್ಲಿನ ಏನಾದರೂ ಕಷ್ಟನಷ್ಟಗಳ ಚಿಂತೆಯು ಪ್ರಾರಂಭವಾಯಿತೆಂದರೆ ಅವನು ಆ ಚಿಂತೆಯಲ್ಲಿಯೇ ಕೊರಗಿ ಸೊರಗಿ ಹಾಳಾಗಿ ಹೋಗುತ್ತಾನೆ.ಆದ್ದರಿಂದ ವಿವೇಕಿಯು ಸಾಂಸಾರಿಕ ಚಿಂತೆಯನ್ನು ಕಡಿಮೆ ಮಾಡಿಕೊಂಡು ಭಗವಂತನ ಚಿಂತೆಯನ್ನೇ ಮಾಡುತ್ತಿರಬೇಕು. ವೇದಾಂತ ಚಿಂತನೆಯಿಂದ ದುಃಖನಿವೃತ್ತಿ! ಪರಮಾರ್ಥಚಿಂತನೆಯಿಂದ ಸಂಸಾರದ ಚಿಂತೆಯನ್ನು ಕೈಬಿಟ್ಟು ಮಾನವರು ಸುಖಿಗಳಾಗಬೇಕು.</p>
  </div>
  <div>ಪ್ರಪಂಚದ ಚಿಂತೆಯಿಂದ ದುಃಖವೇ ಹೊರತು ಸುಖವಿಲ್ಲ.</div>
  <div>ಜನವರಿ <strong>೨೪</strong></div>
  <div>
    <p><strong>೨೪.</strong> ಯಾರಿಗೆ ಯಾವುದು ವಿಷ?</p>
  </div>
  <div>ಅನಭ್ಯಾಸೇ ವಿಷಂ ವಿದ್ಯಾ ಅಜೀರ್ಣೇ ಭೋಜನಂ ವಿಷಮ್।<br/>ಅಜ್ಞಸ್ಯ ಚ ವಿಷಂ ಗೋಷ್ಠೀ ವೃದ್ಧಸ್ಯ ತರುಣೀ ವಿಷಮ್॥</div>
  <div>
    <p>ಅಭ್ಯಾಸ ಮಾಡದಿದ್ದರೆ ವಿದ್ಯೆಯು ವಿಷ, ಅಜೀರ್ಣವಾಗಿರುವಾಗ ಅಂಥವನಿಗೆ ಊಟವೇ ವಿಷ, ದಡ್ಡನಿಗೆ ವಿದ್ವಾಂಸರ ಶಾಸ್ತ್ರಾರ್ಥದ ಚರ್ಚೆ ವಿಷ, ಮುದುಕನಿಗೆ ಹುಡುಗಿಯೂ ವಿಷ.</p>
    <p>ಪ್ರತಿಯೊಂದು ಪದಾರ್ಥವೂ ತನ್ನ ಇತಿಮಿತಿಯಲ್ಲಿದ್ದರೆ ತುಂಬಾ ಚೆನ್ನಾಗಿರುತ್ತದೆ. ಪ್ರತಿಯೊಂದೂ ಹಿತ ಮಿತ ಋತವಾಗಿದ್ದರೆ ಅಮೃತ, ಇಲ್ಲವಾದರೆ ಅದು ಮನುಷ್ಯನಿಗೆ ವಿಷದಂತೆಯೇ ಆಗಿಬಿಡುತ್ತದೆ. ಇಂಥ ನಾಲ್ಕು ಉದಾಹರಣೆಗಳನ್ನು ಇಲ್ಲಿ ಕೊಟ್ಟಿರುತ್ತದೆ:</p>
    <p><span class="en">1. </span><strong>ಅನಭ್ಯಾಸೇ ವಿಷಂ ವಿದ್ಯಾ</strong>—ಉತ್ತಮ ವಿದ್ಯಾರ್ಥಿಯೇ ಆಗಿದ್ದರೂ ಅವನು ಶ್ರದ್ಧೆಯಿಂದ ಅಭ್ಯಾಸ ಮಾಡದೇ ಹೋದರೆ ಅವನಿಗೆ ಆ ವಿದ್ಯೆಯು ದಕ್ಕುವುದಿಲ್ಲ. ವೇದವಿದ್ವಾಂಸರಾಗಿರಲಿ, ಸಂಗೀತವಿದ್ವಾಂಸರೇ ಆಗಿರಲಿ, ಅಂಥವರು ತಾವು ಕಲಿತಿರುವ ವಿದ್ಯೆಯನ್ನು ಮತ್ತೆ ಮತ್ತೆ ಆವೃತ್ತಿಮಾಡುತ್ತಿರಲೇಬೇಕಲ್ಲವೆ?</p>
    <p><span class="en">2. </span><strong>ಅಜೀರ್ಣೇ ಭೋಜನಂ ವಿಷಮ್</strong>—ಉಂಡು ಹೊಟ್ಟೆ ತುಂಬಿರುವವನಿಗೆ ಮತ್ತೆ ಊಟ ಮಾಡಿದರೆ ಅದು ಅನಾರೋಗ್ಯಕ್ಕೆ ಕಾರಣವಾಗುತ್ತದೆ. ಅಜೀರ್ಣದಿಂದ ನರಳುತ್ತಿರುವವನಿಗೆ ಮೃಷ್ಟಾನ್ನವೂ ವಿಷವಾಗಿಬಿಡುತ್ತದೆ. ಹಸಿದವನಿಗೆ ಊಟವು ಮೃಷ್ಟಾನ್ನ, ಹೊಟ್ಟೆತುಂಬಿರುವವನಿಗೆ ವಿಷಾನ್ನ.</p>
    <p><span class="en">3. </span><strong>ಅಜ್ಞಸ್ಯ ವಿಷಂ ಗೋಷ್ಠೀ</strong>—ದಡ್ಡನಾಗಿರುವವನಿಗೆ ಶಾಸ್ತ್ರದ ಚರ್ಚೆಯು ಅರ್ಥವಾಗದು. ನಾಲ್ಕಾರು ವಿದ್ವಾಂಸರು ಸೇರಿ ಒಂದು ಗಹನವಾದ ಸುಂದರವಾದ ಚರ್ಚೆಯನ್ನು ಮಾಡುತ್ತಿದ್ದರೆ ಅದು ಅಜ್ಞನಿಗೆ ಅರ್ಥವಾಗದಿರುವುದರಿಂದ ವಿಷದಂತೆಯೇ ಆಗಿಬಿಡುತ್ತದೆ.</p>
    <p><span class="en">4. </span><strong>ವೃದ್ಧಸ್ಯ ತರುಣೀ ವಿಷಮ್</strong>—ವಯಸ್ಸಾಗಿ ಇಂದ್ರಿಯಗಳ ಶಕ್ತಿಯೆಲ್ಲವೂ ನಾಶವಾಗಿರುವಾಗ ವೃದ್ಧನಿಗೆ ತರುಣಿಯು ವಿಷವೇ.</p>
  </div>
  <div>ಇತಿ ಮಿತಿ ಮೀರಿದಾಗ ಎಲ್ಲವೂ ದುಃಖವೇ.</div>
  <div>ಜನವರಿ <strong>೨೫</strong></div>
  <div>
    <p><strong>೨೫.</strong> ಗುರೂಪದೇಶದ ಮಹಿಮೆ</p>
  </div>
  <div>ಆತ್ಮಬುದ್ಧಿಃ ಸುಖಾಯೈವ ಗುರುಬುದ್ಧಿರ್ವಿಶೇಷತಃ।<br/>ಪರಬುದ್ಧಿರ್ವಿನಾಶಾಯ ಸ್ತ್ರೀಬುದ್ಧಿಃ ಪ್ರಲಯಾಂತಿಕಾ॥</div>
  <div>
    <p>ತನ್ನ ಬುದ್ಧಿಯು ಯಾವಾಗಲೂ ತನ್ನ ಸುಖಕ್ಕೇ ಕಾರಣವಾಗುತ್ತದೆ. ಗುರುಗಳ ಉಪದೇಶವು ಹೆಚ್ಚಿನ ಸುಖವನ್ನೇ ಉಂಟುಮಾಡುತ್ತದೆ. ಮತ್ತೊಬ್ಬರ ಉಪದೇಶವು ತನ್ನ ವಿನಾಶಕ್ಕೆ ದಾರಿಯಾಗುತ್ತದೆ. ಆದರೆ ಸ್ತ್ರೀಯರ ಉಪದೇಶವು ಮಾತ್ರ ಪ್ರಲಯವನ್ನೇ ಮಾಡಿಬಿಡುತ್ತದೆ.</p>
  </div>
  <div>ಮನುಷ್ಯನೆಂದರೆ ಬುದ್ಧಿವಂತ. ಮನುಕುಲದಲ್ಲಿ ಹುಟ್ಟಿದ ಮಾನವನಿಗೆ ಭಗವಂತನು ಸಾಕಷ್ಟು ವಿವೇಕಸಾಮರ್ಥ್ಯವನ್ನು ಕೊಟ್ಟಿರುತ್ತಾನೆ. ಭಗವಂತನ ಸುಪುತ್ರನಾದ ಮಾನವನು ದಡ್ಡನೇನಲ್ಲ. ಇಂಥ ಮನುಷ್ಯನು ದೈವದತ್ತವಾದ ಬುದ್ಧಿಯಿಂದ ವಿಚಾರಮಾಡಿ ಮಾಡುವ ಕೆಲಸಗಳೆಲ್ಲವೂ ಸುಖವನ್ನೇ ಕೊಡುತ್ತವೆ. ತನ್ನ ಬುದ್ಧಿಯಿಂದ ತನಗೆ ಸುಖಪ್ರಾಪ್ತಿ.</div>
  <div>ಇನ್ನು ಗುರೂಪದೇಶದಂತೆ ನಡೆದುಕೊಂಡರಂತೂ ಇನ್ನೂ ಹೆಚ್ಚಿನ ಸುಖವೇ ದೊರಕುತ್ತದೆ. ಶಾಸ್ತ್ರಜ್ಞಾನಸಂಪನ್ನರೂ ಕಾರುಣ್ಯಸಿಂಧುಗಳೂ ಆದ ಯಾವುದೇ ಸದ್ಗುರುಗಳು ತಮ್ಮ ಶಿಷ್ಯರಿಗೆ ಒಳ್ಳೆಯ ಉಪದೇಶವನ್ನೇ ಮಾಡುತ್ತಾರಲ್ಲವೆ? ಗುರುಗಳ ಮಾರ್ಗದರ್ಶನದಂತೆ ಜೀವನ ನಡೆಸುವ ವಿವೇಕಿಗಳಾದ ಶಿಷ್ಯರಿಗೆ ಸುಖವು ಉಂಟಾಗುವುದರಲ್ಲಿ ಸಂಶಯವುಂಟೆ? ಅಜ್ಞಾನಾಂಧಕಾರವನ್ನು ದೂರಮಾಡುವ ಗುರುಗಳು ಭಗವಂತನ ಸ್ವರೂಪರೇ ಆಗಿರುತ್ತಾರಲ್ಲವೆ?</div>
  <div>ಪರರ ಉಪದೇಶವು ನಮ್ಮ ನಾಶಕ್ಕೆ ದಾರಿಯಾಗುತ್ತದೆ. ಪರರು ಎಂದರೆ ಬೇರೆಯವರು, ಶತ್ರುಗಳೂ ಆಗಬಹುದು. ನಮ್ಮ ಏಳಿಗೆಯನ್ನು ನೋಡಿ ಸಹಿಸಲಾರದೆ ಇತರರು ನಮ್ಮ ನಾಶದ ದಾರಿಯನ್ನೇ ದುರ್ಬುದ್ಧಿಯಿಂದ ಉಪದೇಶಿಸಬಹುದು. ಆದ್ದರಿಂದ ಸಿಕ್ಕಿಸಿಕ್ಕಿದವರ ಉಪದೇಶಗಳ ನ್ನೆಲ್ಲ ಕೇಳುತ್ತಾ ಇರಬಾರದು. ಇನ್ನು ಹೆಂಗಸರ ಬುದ್ಧಿಯು ಪ್ರಳಯವನ್ನೇ ಮಾಡುತ್ತದೆ. ಸ್ತ್ರೀಯರ ಮಾತಿನಂತೆಯೇ ನಡೆಯುತ್ತಾ ಹೋಗಬಾರದು.</div>
  <div>
    <p>ಗುರೂಪದೇಶದಂತೆ ನಡೆದುಕೊಂಡವನಿಗೆ ನಿತ್ಯಸುಖಪ್ರಾಪ್ತಿ.</p>
  </div>
  <div>ಜನವರಿ <strong>೨೬</strong></div>
  <div>
    <p><strong>೨೬.</strong> ಗರುಡಸ್ತೋತ್ರ</p>
  </div>
  <div> ಕುಂಕುಮಾಂಕಿತವರ್ಣಾಯ ಕುಂದೇಂದುಧವಳಾಯ ಚ।<br/> ವಿಷ್ಣುವಾಹ ನಮಸ್ತುಭ್ಯಂ ಪಕ್ಷಿರಾಜಾಯ ತೇ ನಮಃ॥</div>
  <div>
    <p>ಕುಂಕುಮದಿಂದ ಅಲಂಕೃತನಾಗಿ, ಕುಂದಪುಷ್ಪದಂತೆ ಹಾಗೂ ಚಂದ್ರನಂತೆ ಬೆಳ್ಳಗಿರುವ ಗರುಡನೆ, ಪಕ್ಷಿಗಳ ರಾಜನೆ, ಮಹಾವಿಷ್ಣುವಿನ ವಾಹನವಾಗಿರುವ ನಿನಗೆ ನಮಸ್ಕಾರ.</p>
    <p>ಈ ಸ್ತೋತ್ರವನ್ನು ಪ್ರತಿದಿನವೂ ಪಾರಾಯಣಮಾಡುವುದರಿಂದ ವಾಹನಾಪಘಾತಾದಿಗಳು ಉಂಟಾಗುವುದಿಲ್ಲ.</p>
    <p>ಗರುಡನು ಕುಂಕುಮಾಂಕಿತ ವರ್ಣನಾಗಿರುತ್ತಾನೆ. ಅವನು ಕುಂಕುಮದಿಂದ ಅಲಂಕೃತನಾಗಿ ಸುಂದರಮೂರ್ತಿಯಾಗಿರುತ್ತಾನೆ.</p>
    <p>ಗರುಡನು ಕುಂದಪುಷ್ಪದಂತೆ ಹಾಗೂ ಚಂದ್ರನಂತೆ ಶುಭ್ರನಾಗಿರು ತ್ತಾನೆ. ಈ ಬಿಳುಪು ಸಾತ್ತ್ವಿಕ ಸ್ವಭಾವದ ಗುರುತು. ರಜಸ್ತಮೋಗುಣಗಳನ್ನು ಮೀರಿ ಸದಾ ಸತ್ತ್ವಗುಣದಲ್ಲಿದ್ದು ಶಾಂತನಾಗಿರುತ್ತಾನೆ.</p>
    <p>ಗರುಡನು ಪಕ್ಷಿಗಳಿಗೆಲ್ಲ ರಾಜನಂತೆ ಇರುತ್ತಾನೆ. ಗರುಡನ ಕೃಪೆಯಿಂದಲೇ ಎಲ್ಲ ಪಕ್ಷಿಗಳೂ ಆಕಾಶದಲ್ಲಿ ಸಂಚರಿಸುತ್ತಿವೆ. ಗರುಡನ ಅನುಗ್ರಹದಿಂದಲೇ ಎಲ್ಲ ಪಕ್ಷಿಗಳೂ ಬದುಕಿರುತ್ತವೆ. ತಮಗೇನಾದರೂ ಆಪತ್ತು ಒದಗಿದಾಗ ಪಕ್ಷಿಗಳೆಲ್ಲವೂ ಗರುಡನನ್ನೇ ಶರಣುಹೋಗುತ್ತವೆ.</p>
    <p>ಗರುಡನು ಮಹಾವಿಷ್ಣುವಿನ ಶುಭವಾಹನ. ತನ್ನ ಭಕ್ತರನ್ನು ಕಾಪಾಡಲು ಮಹಾವಿಷ್ಣುವು ತನ್ನ ಭಕ್ತರಿರುವಲ್ಲಿಗೆ ಕೂಡಲೇ ಹೋಗಿ ಸೇರಬೇಕಾದರೆ ಗರುಡನು ಸದಾ ಸಿದ್ಧ. ಭಕ್ತಾಗ್ರಣಿಯೂ ಸೇವೆಗೆ ಸದಾ ಸಿದ್ಧನೂ ಆಗಿರುವ ಗರುಡನನ್ನು ಸ್ಮರಿಸುವುದರಿಂದ ಅಂಥವರಿಗೆ ಸಕಲ ಸಂಪತ್ತುಗಳೂ ಒದಗುತ್ತವೆ, ಹಾಗೂ ಸಕಲ ವಿಪತ್ತುಗಳೂ ದೂರವಾಗುತ್ತವೆ.ಈ ಶ್ಲೋಕವನ್ನು ಜಪಿಸುವುದರಿಂದ ಸರ್ಪದೋಷವು ಪರಿಹಾರವಾಗುತ್ತದೆ. ಇದರ ಪಾರಾಯಣದಿಂದ ಸರ್ಪದ ವಿಷದೋಷವೂ ದೂರವಾಗುತ್ತದೆ, ಹಾಗೂ ಸರ್ಪಗಳ ಕಾಟವೂ ನಾಶವಾಗುತ್ತದೆ.</p>
  </div>
  <div>ಗರುಡನ ಸ್ಮರಣೆಯಿಂದ ಸರ್ವರೋಗಪರಿಹಾರ.</div>
  <div>ಜನವರಿ <strong>೨೭</strong></div>
  <div>
    <p><strong>೨೭.</strong> ಸ್ತ್ರೀಯರು ಭಾಗ್ಯವಂತರು!</p>
  </div>
  <div> ಪಿತಾ ರಕ್ಷತಿ ಕೌಮಾರೇ ಭರ್ತಾ ರಕ್ಷತಿ ಯೌವನೇ।<br/> ಪುತ್ರೋ ರಕ್ಷತಿ ವಾರ್ಧಕ್ಯೇ ನ ಸ್ತ್ರೀ ಸ್ವಾತಂತ್ರ್ಯಮರ್ಹತಿ॥</div>
  <div>
    <p>ಹೆಂಗಸನ್ನು ಕೌಮಾರದಲ್ಲಿ ತಂದೆಯು ಕಾಪಾಡುತ್ತಾನೆ, ಯೌವನದಲ್ಲಿ ಗಂಡನು ಕಾಪಾಡುತ್ತಾನೆ, ಮುಪ್ಪಿನಲ್ಲಿ ಮಗನು ಕಾಪಾಡುತ್ತಾನೆ. ಹೀಗಾಗಿ ಹೆಂಗಸಿಗೆ ಯಾವ ತೊಂದರೆಯೂ ಇರುವುದಿಲ್ಲ.</p>
  </div>
  <div>
    <p>ನಮ್ಮ ಭಾರತೀಯ ಹಿಂದೂ ಸಂಸ್ಕೃತಿಯು ಅತ್ಯಂತ ಪ್ರಾಚೀನ ಹಾಗೂ ಪವಿತ್ರವಾದದ್ದು. ಸ್ತ್ರೀಯರಿಗೆ ಅತ್ಯಂತ ಹೆಚ್ಚಿನ ಗೌರವವನ್ನು ಕೊಡಬೇಕೆಂದು ಸಾರುವ ಸಂಸ್ಕೃತಿ ನಮ್ಮದು. ಸ್ತ್ರೀಯರಿಗೆ ಯಾವಾಗಲೂ ಎಲ್ಲ ದೃಷ್ಟಿಯಿಂದಲೂ ರಕ್ಷಣೆಯನ್ನು ಕೊಡಬೇಕೆಂದು ನಮ್ಮ ಸಂಸ್ಕೃತಿಯು ಉಪದೇಶಿಸುತ್ತಿದೆ, ಹಾಗೆಯೇ ಸಂಪ್ರದಾಯವೂ ಬಂದಿರುತ್ತದೆ.</p>
  </div>
  <div>
    <p>ಹುಡುಗಿಯಾಗಿದ್ದಾಗ ಅವಳನ್ನು ತಂದೆಯು ಕಾಪಾಡುತ್ತಾನೆ. ಬಾಲ್ಯ ಹಾಗೂ ಕೌಮಾರದಲ್ಲಿ ಇವಳ ಶೀಲಕ್ಕೆ ಧಕ್ಕೆ ಬಾರದಂತೆ ಇವಳನ್ನು ಕಾಪಾಡುವ ಜವಾಬ್ದಾರಿ ತಂದೆಗೆ ಸೇರಿದ್ದು. ಕೌಮಾರದಲ್ಲಿರುವಾಗ ಇವಳಿಗೇನಾದರೂ ಶೀಲವು ನಾಶವಾದರೆ ಅದಕ್ಕೆ ತಂದೆಯೇ ಕಾರಣ.</p>
  </div>
  <div>
    <p>ಯೌವನದಲ್ಲಿ ಇವಳನ್ನು ರಕ್ಷಿಸಬೇಕಾದ ಜವಾಬ್ದಾರಿ ಗಂಡನದು. ತನ್ನ ಪತ್ನಿಯ ಶೀಲವನ್ನು ಕಾಪಾಡಿ, ಪತ್ನಿಗೆ ಬೇಕಾದ ಸುಖ ಸೌಲಭ್ಯಗಳನ್ನು ಒದಗಿಸಿಕೊಟ್ಟು ಅವಳನ್ನು ಸಂತೋಷದಿಂದಿರುವಂತೆ ರಕ್ಷಿಸಬೇಕಾದ್ದು ಗಂಡನ ಜವಾಬ್ದಾರಿ. ವಿವಾಹಿತಳಾಗಿರುವ ಹೆಂಗಸೇನಾದರೂ ದಾರಿತಪ್ಪಿನಡೆದರೆ ಅದಕ್ಕೆ ಕಾರಣ ಆಕೆಯ ಪತಿಯೇ.</p>
  </div>
  <div>
    <p>ಇನ್ನು ಮುದಿತನದಲ್ಲಿ ಅಮ್ಮನನ್ನು ನೋಡಿಕೊಳ್ಳುವ ಕೆಲಸ ಮಗನಿಗೆ ಸೇರಿದ್ದು. ಸತ್ ಪುತ್ರನಾದವನು ತನಗೆ ಜನ್ಮಕೊಟ್ಟ ತಾಯಿಯನ್ನು ಭಕ್ತಿಯಿಂದ ಕಾಪಾಡಲೇ ಬೇಕಲ್ಲವೆ? <strong>ಮಾತೃದೇವೋ ಭವ ; ನ ಮಾತುಃ ಪರದೈವತಮ್</strong> ಎಂದು ವೇದಾಗಮವಾಕ್ಯಗಳು ಸಾರುತ್ತಿವೆ. ಮಾತೃವಿನ ರಕ್ಷಣೆ ಹಾಗೂ ಸೇವೆ ಪುತ್ರನ ಆದ್ಯಕರ್ತವ್ಯ. ಹೀಗೆ ಅದೃಷ್ಟವಂತೆಯಾದ ಹೆಂಗಸಿಗೆ ಯಾರಿಂದಲೂ ಯಾವಾಗಲೂ ತೊಂದರೆಯೆಂಬುದೇ ಇಲ್ಲ.</p>
  </div>
  <div>ಸ್ತ್ರೀಯರನ್ನು ಗೌರವಿಸಬೇಕು.</div>
  <div>ಜನವರಿ <strong>೨೮</strong></div>
  <div>
    <p><strong>೨೮.</strong> ಅತಿಭೋಜನ ಕೂಡದು</p>
  </div>
  <div>ಅನಾರೋಗ್ಯಮ್ ಅನಾಯುಷ್ಯಮ್<br/> ಅಸ್ವರ್ಗ್ಯಂ ಚಾತಿಭೋಜನಮ್।<br/>ಅಪುಣ್ಯಂ ಲೋಕವಿದ್ವಿಷ್ಟಂ<br/> ತಸ್ಮಾತ್ ತತ್ ಪರಿವರ್ಜಯೇತ್॥</div>
  <div>
    <p>ತುಂಬಾ ಊಟಮಾಡುವುದು ಒಳ್ಳೆಯದಲ್ಲ. ಏಕೆಂದರೆ ಇದರಿಂದ ಆರೋಗ್ಯವು ಕೆಟ್ಟುಹೋಗಿ ರೋಗಗಳು ಬರುತ್ತವೆ, ಆಯುಷ್ಯವೂ ಕಮ್ಮಿಯಾಗುತ್ತದೆ, ದೇವತಾರಾಧನೆ ಮಾಡುವುದಕ್ಕೆ ಅಡ್ಡಿಯಾಗಿ ಸ್ವರ್ಗಲೋಕದ ಪ್ರಾಪ್ತಿಗೆ ಅಡ್ಡಿಯಾಗುತ್ತದೆ, ಪುಣ್ಯವೂ ನಶಿಸಿಹೋಗುತ್ತದೆ; ನೋಡುವ ಜನಗಳು ಇವನು ಬಕಾಸುರನಂತೆ ತಿನ್ನುತ್ತಾನೆ ಎಂದು ಇವನನ್ನು ನಿಂದಿಸುತ್ತಾರೆ.</p>
    <p>ರುಚಿಯಾಗಿದೆ ಎಂದು ಯಾವುದನ್ನೇ ಮಿತಿಮೀರಿ ತಿನ್ನಬಾರದು. ತುಂಬಾ ಹೆಚ್ಚು ಊಟಮಾಡುವುದು ಸರಿಯಲ್ಲ. ಏಕೆಂದರೆ:</p>
  </div>
  <div>೧.</div>
  <div>
    <p><strong>ಅನಾರೋಗ್ಯಮ್</strong>—ಆರೋಗ್ಯವು ಹಾಳಾಗಿಹೋಗುತ್ತದೆ, ಲವಲವಿಕೆಯು ಇಲ್ಲದೆ ಜೀರ್ಣಾಂಗಗಳು ದುರ್ಬಲವಾಗುತ್ತವೆ.</p>
  </div>
  <div>೨.</div>
  <div>
    <p><strong>ಅನಾಯುಷ್ಯಮ್</strong>—ದೀರ್ಘಾಯುಷಿಯಾಗದೇ ಅಲ್ಪಾಯುಷಿಯಾಗಿಬಿಡುತ್ತಾನೆ. ದುರ್ಬಲ ಜೀರ್ಣಾಂಗಗಳಿಂದ ಆಯುಷ್ಯವು ಹ್ರಾಸವಾಗುತ್ತದೆ.</p>
  </div>
  <div>೩.</div>
  <div>
    <p><strong>ಅಸ್ವರ್ಗ್ಯಮ್</strong>—ಆಲಸ್ಯ, ನಿದ್ರೆ, ಸೋಮಾರಿತನಗಳು ಜಾಸ್ತಿಯಾಗಿ ಯಾವುದೇ ದೇವತಾರಾಧನೆಯನ್ನು ಸರಿಯಾಗಿ ಮಾಡಲು ಆಗದೇ, ಅದರಿಂದ ಸ್ವರ್ಗಲೋಕವು ಇಂಥವನಿಗೆ ದೊರಕುವುದಿಲ್ಲ.</p>
  </div>
  <div>೪.</div>
  <div>
    <p><strong>ಅಪುಣ್ಯಮ್</strong>—ಸಂಪಾದಿಸಿರುವ ಪುಣ್ಯವೆಲ್ಲವೂ ನಾಶವಾಗಿಬಿಡುತ್ತದೆ. ಅತಿಭೋಜನದಿಂದ ಯಾವ ಪುಣ್ಯವೂ ಸಿಗುವುದಿಲ್ಲ.</p>
  </div>
  <div>೫.</div>
  <div>
    <p><strong>ಲೋಕವಿದ್ವಿಷ್ಟಮ್</strong>—ತುಂಬಾ ತಿನ್ನುತ್ತಿರುವುದನ್ನು ಇತರರು ನೋಡಿದಾಗ ಅವರು ಅವನನ್ನು ಗೇಲಿಮಾಡುತ್ತಾರೆ.</p>
  </div>
  <div>ತುಂಬಾ ಜಾಸ್ತಿ ಊಟವನ್ನು ಮಾಡಬಾರದು.</div>
  <div>ಜನವರಿ <strong>೨೯</strong></div>
  <div>
    <p><strong>೨೯.</strong> ತ್ಯಾಜ್ಯ ಹನ್ನೊಂದು ವೃತ್ತಿಗಳು</p>
  </div>
  <div> ಪೌರೋಹಿತ್ಯಂ ರಜನಿಚರಿತಂ ಗ್ರಾಮಣೀತ್ವಂ ನಿಯೋಗಃ<br/> ಮಾಠಾಪತ್ಯಂ ಹ್ಯನೃತವಚನಂ ಸಾಕ್ಷಿವಾದಃ ಪರಾನ್ನಮ್।<br/> ಬ್ರಹ್ಮದ್ವೇಷಃ ಖಲಜನರತಿಃ ಪ್ರಾಣಿನಾಂ ನಿರ್ದಯತ್ವಮ್<br/> ಮಾ ಭೂದೇವಂ ಮಮ ಪಶುಪತೇ ಜನ್ಮಜನ್ಮಾಂತರೇಷು॥</div>
  <div>
    <p>ಪೌರೋಹಿತ್ಯ, ರಾತ್ರಿಸಂಚಾರ, ಶಾನುಭೋಗವೃತ್ತಿ, ನಿಯೋಗ, ಮಠಾಧಿಪತಿ ಯಾಗಿರುವಿಕೆ, ಸುಳ್ಳುಹೇಳುವುದು, ಸಾಕ್ಷಿ ಹೇಳುವುದು, ಪರರ ಮನೆಯಲ್ಲಿಯೇ ಸದಾ ಊಟ, ಬ್ರಹ್ಮದ್ವೇಷ, ದುಷ್ಟಜನರ ಸಹವಾಸ, ಪ್ರಾಣಿಗಳಲ್ಲಿ ದಯೆಯಿಲ್ಲದಿರುವುದು—ಇಷ್ಟೂ ವೃತ್ತಿಗಳು, ಎಲೈ ಪರಮೇಶ್ವರನೆ, ನನಗೆ ಯಾವ ಜನ್ಮಜನ್ಮಗಳಲ್ಲಿಯೂ ಖಂಡಿತವಾಗಿ ಬೇಡವೇ ಬೇಡ.</p>
  </div>
  <div>
    <p>ಈ ಹನ್ನೊಂದು ವೃತ್ತಿಗಳನ್ನು ಸಾಧಕನು ಕೈಬಿಡುವುದು ಉಚಿತ.</p>
  </div>
  <div> ೧.</div>
  <div><strong>ಪೌರೋಹಿತ್ಯಂ</strong>—ವಿಧಿವಿಧಾನಗಳನ್ನು ತಿಳಿಯದೆ ಮಂತ್ರಗಳನ್ನು ಸರಿಯಾಗಿ ಹೇಳದೇ ಪೌರೋಹಿತ್ಯವನ್ನು ಮಾಡಿಸುವುದು.</div>
  <div> ೨.</div>
  <div><strong>ರಾತ್ರಿ ಸಂಚಾರ</strong>—ದುರಾಚಾರಿಯಾಗಿ ರಾತ್ರಿ ಸಂಚರಿಸುವುದು.</div>
  <div> ೩.</div>
  <div><strong>ಗ್ರಾಮಣೀತ್ವ</strong>—ಶಾನುಭೋಗವೃತ್ತಿಯಿಂದ ಅನ್ಯಾಯ ಮಾಡುವುದು.</div>
  <div> ೪.</div>
  <div><strong>ನಿಯೋಗ</strong>—ಪ್ರತಿನಿಧಿಯಾಗಿ ಲಂಚಸ್ವೀಕಾರ, ಮೋಸಮಾಡುವುದು.</div>
  <div><span class="en"> 5</span>.</div>
  <div><strong>ಮಾಠಾಪತ್ಯ</strong>—ಮಠದ ಅಧಿಕಾರಿಯಾಗಿ ಮಠದ ಹಣವನ್ನು ದೋಚುತ್ತಾ ಮಠಕ್ಕೇ ಮೋಸಮಾಡುವುದು.</div>
  <div> ೬.</div>
  <div><strong>ಅನೃತವಚನ</strong>—ಸ್ವಾರ್ಥಸಾಧನೆಗಾಗಿ ಸುಳ್ಳನ್ನು ಹೇಳುವುದು.</div>
  <div> ೭.</div>
  <div><strong>ಸಾಕ್ಷಿವಾದ</strong>—ಹಣಕ್ಕಾಗಿ ಸುಳ್ಳುಸುಳ್ಳು ಸಾಕ್ಷಿ ಹೇಳುವುದು.</div>
  <div> ೮.</div>
  <div><strong>ಪರಾನ್ನ</strong>—ಪಾಪಿಗಳ ಅನ್ನವನ್ನು ತಿನ್ನುತ್ತಾ ಜೀವಿಸುವುದು.</div>
  <div> ೯.</div>
  <div><strong>ಬ್ರಹ್ಮದ್ವೇಷ</strong>—ವೇದಗಳನ್ನೂ ಬ್ರಾಹ್ಮಣರನ್ನೂ ಸಾಧುಸಂತರನ್ನೂ ದ್ವೇಷಿಸುತ್ತಾ ನಿಂದಿಸುತ್ತಿರುವುದು.</div>
  <div>೧೦.</div>
  <div><strong>ಖಲಜನರತಿ</strong>—ಕಳ್ಳರು ಮತ್ತು ದುಷ್ಟರ ಸಹವಾಸದಲ್ಲಿರುವುದು.</div>
  <div>೧೧.</div>
  <div><strong>ನಿರ್ದಯತ್ವ</strong>—ದಯಾ ಕಾರುಣ್ಯವಿಲ್ಲದೆ ಜೀವಿಸುತ್ತಿರುವುದು.</div>
  <div>ಈ ಹನ್ನೊಂದು ವೃತ್ತಿಗಳನ್ನು ಸಾಧಕರು ಕೈಬಿಡಬೇಕು.</div>
  <div>ಜನವರಿ <strong>೩೦</strong></div>
  <div>
    <p><strong>೩೦.</strong> ಇದು ವಜ್ರಲೇಪವಾಗುತ್ತದೆ</p>
  </div>
  <div>ಅನ್ಯಕ್ಷೇತ್ರೇ ಕೃತಂ ಪಾಪಂ ಪುಣ್ಯಕ್ಷೇತ್ರೇ ವಿನಶ್ಯತಿ।<br/>ಪುಣ್ಯಕ್ಷೇತ್ರೇ ಕೃತಂ ಪಾಪಂ ವಜ್ರಲೇಪಂ ಭವಿಷ್ಯತಿ॥</div>
  <div>
    <p>ಬೇರೆ ಕಡೆಗಳಲ್ಲಿ ಮಾಡಿದ ಪಾಪವು ಪುಣ್ಯಕ್ಷೇತ್ರದಲ್ಲಿ ನಾಶವಾಗುತ್ತದೆ. ಆದರೆ ಪುಣ್ಯಕ್ಷೇತ್ರದಲ್ಲಿ ಪಾಪವನ್ನು ಮಾಡಿದರೆ ಮಾತ್ರ ಅದು ವಜ್ರಲೇಪವಾಗುತ್ತದೆ.</p>
    <p>ಪಾಪಕರ್ಮಗಳನ್ನು ಮಾಡುವುದು ಮನುಷ್ಯರಿಗೆ ಸಹಜಸ್ವಭಾವ. ಕಾಮಕ್ರೋಧಲೋಭಾದಿದೋಷಗಳಿಂದ ಪ್ರೇರಿತನಾಗಿ ಮನುಷ್ಯನು ಸುಳ್ಳು ಹೇಳುವುದು, ಅನ್ಯಾಯ, ಹಿಂಸೆ, ವಂಚನೆ, ಕಳ್ಳತನ, ಮೋಸ ಮುಂತಾದವುಗಳನ್ನು ಮಾಡಿಬಿಡುತ್ತಾನೆ. ಇಂಥ ಪಾಪಕರ್ಮಗಳನ್ನು ಪರಿಹರಿಸಿಕೊಳ್ಳಬೇಕೆಂದರೆ ಅಂಥ ಮಾನವನು ಪವಿತ್ರವಾದ ತೀರ್ಥಕ್ಷೇತ್ರಗಳಿಗೆ, ಪುಣ್ಯಕ್ಷೇತ್ರಗಳಿಗೆ ಹೋಗಿ ಅಲ್ಲಿ ಸ್ನಾನ, ದಾನ, ಹೋಮ ಜಪಾದ್ಯನುಷ್ಠಾನಗಳನ್ನು ಮಾಡಬೇಕು.</p>
    <p>ಕಾಶೀ, ಬದರಿ, ಕೇದಾರ, ಅಯೋಧ್ಯಾ, ರಾಮೇಶ್ವರ, ಗೋಕರ್ಣ ಮುಂತಾದ ಪವಿತ್ರಸ್ಥಳಗಳಿಗೆ ಪುಣ್ಯಕ್ಷೇತ್ರಗಳೆಂದೇ ಹೆಸರು. ಇಂಥ ಪುಣ್ಯಕ್ಷೇತ್ರಗಳಲ್ಲಿ ವಾಸಮಾಡಿ ಜಪತಪಾದ್ಯನುಷ್ಠಾನಗಳನ್ನು ಮಾಡಿದರೆ ಮಾನವನು ತಾನು ಮಾಡಿರುವ ಪಾಪಗಳನ್ನೆಲ್ಲ ಪರಿಹರಿಸಿಕೊಳ್ಳುತ್ತಾನೆ.</p>
    <p>ಆದರೆ ಅಂಥ ಪುಣ್ಯಕ್ಷೇತ್ರಗಳಿಗೆ ಹೋಗಿ ಅಲ್ಲಿ ಏನಾದರೂ ಪಾಪಕರ್ಮಗಳನ್ನು ಮಾಡಿಬಿಟ್ಟರೆ ಮಾತ್ರ ಆ ಪಾಪಗಳು ವಜ್ರದಂತೆ ಗಟ್ಟಿಯಾಗಿಬಿಡುತ್ತವೆ. ಪುಣ್ಯಕ್ಷೇತ್ರಗಳಿಗೆ ಹೋಗಿ ಅಲ್ಲಿ ಕಳ್ಳತನವನ್ನು ಮಾಡಿದರೆ, ದೇವದ್ವಿಜಗುರುಗಳನ್ನು ನಿಂದಿಸಿದರೆ, ಅನಾಚಾರಗಳನ್ನು ಮಾಡಿದರೆ, ಸುಳ್ಳು ಸಾಕ್ಷಿ ಹೇಳಿದರೆ, ಇತರರಿಗೆ ವಂಚನೆ ಮೋಸಗಳನ್ನು ಮಾಡಿದರೆ, ಅಂಥ ಪಾಪಕರ್ಮಗಳಿಗೆ ಪರಿಹಾರವೇ ಇರುವುದಿಲ್ಲ.</p>
    <p>ಆದ್ದರಿಂದ ವಿವೇಕಿಯಾದ ಮಾನವನು ತೀರ್ಥಕ್ಷೇತ್ರಗಳಿಗೆ ಹೋದಾಗ ಅಲ್ಲಿ ಯಾವ ಪಾಪಗಳನ್ನೂ ಮಾಡಲೇಬಾರದು. ಪುಣ್ಯಕ್ಷೇತ್ರಗಳಲ್ಲಿ ಪುಣ್ಯಕರ್ಮಗಳನ್ನೇ ಮಾಡಬೇಕೇ ಹೊರತು ಪಾಪಕರ್ಮಗಳನ್ನಲ್ಲ.</p>
  </div>
  <div>ತೀರ್ಥಕ್ಷೇತ್ರಗಳಲ್ಲಿ ಪಾಪಾಚರಣೆಯನ್ನು ಮಾಡಲೇಬಾರದು.</div>
  <div>ಜನವರಿ <strong>೩೧</strong></div>
  <div>
    <p><strong>೩೧.</strong> ವಿದ್ಯಾರ್ಥಿ ಧನಾರ್ಥಿಗಳಿಗೆ ಕಿವಿಮಾತು</p>
  </div>
  <div>ಕ್ಷಣಶಃ ಕಣಶಶ್ಚೈವ ವಿದ್ಯಾಮರ್ಥಂ ಚ ಸಾಧಯೇತ್।<br/>ಕ್ಷಣತ್ಯಾಗೇ ಕುತೋ ವಿದ್ಯಾ? ಕಣತ್ಯಾಗೇ ಕುತೋ ಧನಮ್?॥</div>
  <div>
    <p>ಕ್ಷಣಕ್ಷಣದಲ್ಲಿ ವಿದ್ಯೆಯನ್ನೂ ಕಣಕಣವಾಗಿ ಧನವನ್ನೂ ಸಂಪಾದಿಸಬೇಕು. ಕ್ಷಣವನ್ನು ಬಿಟ್ಟರೆ ವಿದ್ಯೆಯಾಗಲೀ ಕಣವನ್ನು ಬಿಟ್ಟರೆ ಧನವಾಗಲೀ ಹೇಗೆ ತಾನೆ ದೊರಕೀತು?</p>
  </div>
  <div>
    <p>ಮನುಷ್ಯನು ಬದುಕಿರುವವರೆಗೂ ವಿದ್ಯೆಯನ್ನೂ ಹಣವನ್ನೂ ಸಂಪಾದಿಸುತ್ತಲೇ ಇರಬೇಕಲ್ಲವೆ? ಹಣವಿಲ್ಲದ ಮಾನವನು ಹೆಣದಂತೆಯೇ ಎಂದು ಹೇಳುತ್ತಾರಲ್ಲವೆ? ವಿದ್ಯೆಯನ್ನು ಗಳಿಸುತ್ತಲೇ ಮನುಷ್ಯನು ವಿದ್ವಾಂಸನಾಗಬೇಕಷ್ಟೆ? ಹೆಚ್ಚಿನ ವಿದ್ಯೆಯನ್ನೂ ಹಣವನ್ನೂ ಸಂಪಾದಿಸಬೇಕೆನ್ನುವ ವಿವೇಕಿಗೆ ಇಲ್ಲೊಂದು ಕಿವಿಮಾತನ್ನು ಹೇಳಿರುತ್ತದೆ:</p>
  </div>
  <div>
    <p>ಕ್ಷಣಕ್ಷಣದಲ್ಲಿಯೂ ವಿದ್ಯೆಯನ್ನು ಸಂಗ್ರಹಿಸುತ್ತಾ ಹೋಗಬೇಕು. ಒಂದು ನಿಮಿಷ ಸಮಯ ಸಿಕ್ಕಿದಾಗ ಏನಾದರೊಂದನ್ನು ಓದುತ್ತಾ ಅಥವಾ ಬರೆಯುತ್ತಾ ಇರಬೇಕು. ಸಮಯ ಸಿಕ್ಕಿದಾಗಲೆಲ್ಲಾ ವಿದ್ಯಾರ್ಥಿಯು ಏನಾದರೊಂದು ಹೊಸ ಹೊಸ ವಿಷಯವನ್ನು ಸಂಗ್ರಹಿಸುತ್ತಾ ಹೋಗಬೇಕು. ಒಂದೊಂದು ಕ್ಷಣವೂ ವಿದ್ಯಾರ್ಥಿಗೆ ಸುವರ್ಣಾವಕಾಶದಂತೆಯೇ ಆಗಬೇಕು. “ಮುಂದೆ ಹೆಚ್ಚಿನ ಸಮಯವು ಸಿಕ್ಕಿದಾಗ ಮಾತ್ರ ನಾನು ಓದುತ್ತೇನೆ”—ಎಂದು ಹೇಳಲೇಬಾರದು. ಈಗ ಸಿಕ್ಕಿದ ಒಂದು ನಿಮಿಷವನ್ನು ಬಿಟ್ಟವನಿಗೆ ಖಂಡಿತಾ ವಿದ್ಯೆಯು ದಕ್ಕುವುದಿಲ್ಲ.</p>
  </div>
  <div>
    <p>ಕಣಕಣವಾಗಿ ಧನವನ್ನು ಸಂಗ್ರಹಿಸಬೇಕು. ಒಂದು ಪೈಸೆ ಅಥವಾ ಒಂದು ರೂಪಾಯಿ ಸಿಕ್ಕಿದರೂ ಅದನ್ನು ಸೇರಿಸುತ್ತಾ ಹೋದರೆ, ಅಂಥ ಹತ್ತು ಬಿಡಿಬಿಡಿಯ ರೂಪಾಯಿಗಳಿಂದ ಒಟ್ಟು ಹತ್ತುರೂಪಾಯಿಗಳಾಗುತ್ತವೆ. ಹೀಗೆ ಒಂದೊಂದೇ ರೂಪಾಯಿಯಂತೆ ಕೂಡಿಡುತ್ತಾ ಹೋದರೆ ಅದೇ ನೂರು, ಸಹಸ್ರ ರೂಪಾಯಿಗಳಾಗುತ್ತವೆ. ಒಂದೊಂದು ಪೈಸೆಯೂ ಧನಾರ್ಥಿಗೆ ಸಂಗ್ರಾಹ್ಯವಾಗಬೇಕು. “ಒಂದು ರೂಪಾಯಿ ತಾನೆ, ನನಗೆ ಬೇಡ”—ಎನ್ನುವವನಿಗೆ ಧನಲಕ್ಷ್ಮಿಯು ಒಲಿಯುವುದಿಲ್ಲ.</p>
  </div>
  <div>ಹನಿಹನಿಗೂಡಿದರೆ ಹಳ್ಳ, ತೆನೆತೆನೆಗೂಡಿದರೆ ರಾಶಿ.</div>
  <div>ಫೆಬ್ರವರಿ <strong>೧</strong></div>
  <div>
    <p><strong>೩೨.</strong> ದುಷ್ಟರಿಂದ ದೂರ ಸರಿ</p>
  </div>
  <div>ಕಾಲಾಂತರೇ ಹ್ಯನರ್ಥಾಯ ಗೃಧ್ರೋ ಗೇಹೋಪರಿ ಸ್ಥಿತಃ।<br/>ಖಲೋ ಗೃಹಸಮೀಪಸ್ಥಃ ಸದ್ಯೋಽನರ್ಥಾಯ ದೇಹಿನಾಮ್॥</div>
  <div>
    <p>ಮನೆಯ ಮೇಲೆ ಹದ್ದು ಕೂತುಕೊಂಡರೆ ಅದರಿಂದ ಕೆಡಕು ಕಾಲಾಂತರದಲ್ಲಿ ಆಗುತ್ತದೆ. ಆದರೆ ದುಷ್ಟನಾದ ಮನುಷ್ಯನು ನಮ್ಮ ಮನೆಯ ಹತ್ತಿರದಲ್ಲಿ ಇದ್ದರೆ ಅಷ್ಟರಿಂದಲೇ ನಮಗೆ ಕೂಡಲೇ ಕೆಡಕಾಗುತ್ತದೆ.</p>
  </div>
  <div>
    <p>ಸಾಮಾನ್ಯವಾಗಿ ಗೂಬೆ ಅಥವಾ ಹದ್ದುಗಳು ನಾವು ವಾಸಮಾಡುತ್ತಿರುವ ಮನೆಗಳ ಮೇಲೆ ಕೂತುಕೊಂಡರೆ ಅದರಿಂದ ಅರಿಷ್ಟ ಪ್ರಾಪ್ತಿ ಎಂದು ನಾವುಗಳು ನಂಬುತ್ತೇವೆ; ಇದು ಆಗಲೂ ಬಹುದು. ಆದರೆ ಈ ಅನಿಷ್ಟವು ಈ ಕೂಡಲೇ ಆಗುವುದಿಲ್ಲ. ನಾಲ್ಕಾರು ದಿನಗಳಾದ ಮೇಲೆ ಅಥವಾ ಹತ್ತಾರು ದಿನಗಳು ಕಳೆದ ಮೇಲೆ, ಅಥವಾ ತಿಂಗಳಾದ ಮೇಲೆ ಆ ಗೃಹಸ್ಥನಿಗೆ ಅದರಿಂದ ಕೆಟ್ಟಫಲಗಳು ಉಂಟಾಗಬಹುದು.</p>
  </div>
  <div>
    <p>ಆದರೆ ನೀಚಜನಗಳು, ದುಷ್ಟ ಜನಗಳು ನಮ್ಮ ಮನೆಯಲ್ಲಿಯೇ ಇರಬೇಕಾಗಿಲ್ಲ, ನಮ್ಮ ಮನೆಗೆ ಸಂಬಂಧಪಡದೇ ಸ್ವಲ್ಪದೂರದಲ್ಲಿ ವಾಸವಾಗಿದ್ದರೂ ಸಾಕು, ಅವರ ಗಾಳಿ ಸೋಕಿದರೇ ಸಾಕು, ಅವರ ದೃಷ್ಟಿ, ಕೆಟ್ಟದೃಷ್ಟಿ ನಮ್ಮ ಮನೆಯ ಕಡೆ ಹೊರಳಿದರೂ ಸಾಕು; ಅಷ್ಟುಮಾತ್ರದಿಂದಲೇ ನಮಗೆ ಕೆಡಕು ಅಥವಾ ಅರಿಷ್ಟವು ಈ ಕೂಡಲೇ ಉಂಟಾಗಿಬಿಡುತ್ತದೆ! ಅಂದರೆ ಮೂಕ ಪಕ್ಷಿಗಳಿಗಿಂತಲೂ ಈ ದುಷ್ಟಜನಗಳು ಅತ್ಯಂತ ಅಪಾಯಕಾರಿಗಳು. ಏಕೆಂದರೆ ರಾಗದ್ವೇಷಗಳಾಗಲೀ ಕಾಮ ಕ್ರೋಧಾದಿಗಳಾಗಲೀ ಆ ಮೂಕಪಕ್ಷಿಗಳಿಗಿರುವುದಿಲ್ಲ; ಆದರೆ ಮಾನವ ರಲ್ಲಿ ಸ್ವಾರ್ಥ ಅಹಂಕಾರಾದಿಗಳು ತುಂಬಿರುತ್ತವೆ. ಕಣ್ಣು, ಕಿವಿ, ನಾಲಿಗೆ, ಕೈಕಾಲುಗಳಲ್ಲಿ ವಿಷವನ್ನು ತುಂಬಿಕೊಂಡಿರುವ ವಿಷಜಂತುವೆಂದರೆ ದುಷ್ಟಮಾನವನು. ಬಾಯಿಂದ ಸಿಹಿಮಾತುಗಳನ್ನು ಆಡುತ್ತಿದ್ದರೂ ದುಷ್ಟಜನಗಳ ನಡತೆಯು ವಿಷಪೂರ್ಣವಾಗಿರುತ್ತದೆ. ಸರ್ವಾಂಗಗಳಲ್ಲಿಯೂ ವಿಷವನ್ನು ತುಂಬಿಕೊಂಡಿರುವ ಈ ಖಲಜನಗಳ ಸಹವಾಸವೇ ಬೇಡ. ವಿಷಪ್ರಾಣಿಗಳಿಗಿಂತಲೂ ದುಷ್ಟಜನಗಳು ಹೆಚ್ಚು ವಿಷಮಯರಾಗಿರುತ್ತಾರೆ.</p>
  </div>
  <div>ದುಷ್ಟರಿಂದ ದೂರವಿರುವುದೇ ಲೇಸು.</div>
</html>
