<?xml version="1.0"?>
<html>
  <div>ಏಪ್ರಿಲ್ <strong>೨</strong></div>
  <div>
    <p><strong>೯೩.</strong> ಊಟವಾದ ಮೇಲೆ ಹೇಳಬೇಕು</p>
  </div>
  <div> ಅಗಸ್ತ್ಯಂ ಕುಂಭಕರ್ಣಂ ಚ ಶಮಿಂ ಚ ವಡವಾನಲಮ್।<br/> ಆಹಾರಪರಿಪಾಕಾರ್ಥಂ ಸ್ಮರಾಮಿ ಚ ವೃಕೋದರಮ್॥</div>
  <div>
    <p>ನಾನು ತಿಂದ ಆಹಾರವು ಚೆನ್ನಾಗಿ ಪಚನವಾಗುವುದಕ್ಕಾಗಿ ನಾನು ಅಗಸ್ತ್ಯಮಹರ್ಷಿ, ಕುಂಭಕರ್ಣ, ಶಮೀವೃಕ್ಷ, ವಡವಾನಲ ಮತ್ತು ವೃಕೋದರನನ್ನು ಸ್ಮರಿಸುತ್ತೇನೆ.</p>
    <p>ಪ್ರತಿದಿನವೂ ಊಟವಾದ ಕೂಡಲೇ ಈ ಶ್ಲೋಕವನ್ನು ಪಠಿಸುವುದರಿಂದ ಉಂಡ ಅನ್ನವು ಚೆನ್ನಾಗಿ ಪಚನವಾಗುತ್ತದೆ, ಅನ್ನವು ವಿಷವಾಗುವುದಿಲ್ಲ ಮತ್ತು ಅಜೀರ್ಣವೂ ಆಗುವುದಿಲ್ಲ , ರೋಗರುಜಿನಾದಿಗಳೂ ಬರುವುದಿಲ್ಲ. ಊಟವಾದಮೇಲೆ ಈ ಐದು ಜನಗಳನ್ನು ಸ್ಮರಿಸಿಕೊಳ್ಳಬೇಕು. ಅವರು ಯಾರೆಂದರೆ:</p>
    <p><span class="en">1. </span><strong>ಅಗಸ್ತ್ಯ ಮಹರ್ಷಿ</strong>—ಸಮುದ್ರವನ್ನೇ ಪಾನಮಾಡಿದ ತಪೋಮೂರ್ತಿಗಳು. ವಾತಾಪಿಯನ್ನು ತಮ್ಮ ಉದರದೊಳಗೇ ಜೀರ್ಣಮಾಡಿಕೊಂಡ ಧೀರರಾದ ಋಷಿಪುಂಗವರು.</p>
    <p><span class="en">2. </span><strong>ಕುಂಭಕರ್ಣ</strong>—ದೊಡ್ಡಹೊಟ್ಟೆಯ ಮಹಾಸುರ. ಒಂದು ದಿನ ಚೆನ್ನಾಗಿ ಊಟಮಾಡಿ ಮಲಗಿದನೆಂದರೆ ಆರು ತಿಂಗಳಾದ ನಂತರ ಏಳುವ ಧೀರ ರಾಕ್ಷಸ.</p>
    <p><span class="en">3. </span><strong>ಶಮೀವೃಕ್ಷ</strong>—ಬನ್ನಿ ಮರ. ಪಾಪಗಳನ್ನೂ ತಾಪಗಳನ್ನೂ ಪರಿಹರಿಸುವ ಪುಣ್ಯ ವೃಕ್ಷ. ಪಾಂಡವರ ಧನಸ್ಸುಗಳನ್ನು ಧರಿಸಿದ, ಕ್ಷತ್ರಿಯರಿಗೆ ಜಯಪ್ರದವಾದ ವೀರವೃಕ್ಷ.</p>
    <p><span class="en">4. </span><strong>ವಡವಾನಲ</strong>—ಸಮುದ್ರದೊಳಗಿರುವ ಬೆಂಕಿ. ಇಡೀ ಸಮುದ್ರವನ್ನು ಸಮತೋಲನವಾಗಿರುವಂತೆ ಮಾಡಿರುವ ಜ್ವಾಲಾಮುಖಿಯ ಅಗ್ನಿ.</p>
    <p><span class="en">5. </span><strong>ವೃಕೋದರ</strong>—ಭೀಮಸೇನ. ಬಹು ಅನ್ನಭಕ್ಷಕನಾಗಿ, ಉಂಡ ಅನ್ನವನ್ನೆಲ್ಲ ಜೀರ್ಣಿಸಿಕೊಳ್ಳುತ್ತಿದ್ದ ಪಾಂಡವ. ಕೀಚಕನನ್ನು ಸಂಹಾರಮಾಡಿದ ಧೀರ. ಈ ಐವರೂ ಅನ್ನಪಚನಕಾರಿಗಳು, ಆರೋಗ್ಯವಂತರು, ಸಮರ್ಥರು. ಇವರ ಸ್ಮರಣೆಯಿಂದ ಉಂಡ ಅನ್ನವು ಪಚನವಾಗುತ್ತದೆ.</p>
  </div>
  <div>ಈ ಐವರನ್ನೂ ಭೋಜನವಾದ ಮೇಲೆ ಸ್ಮರಿಸಬೇಕು.</div>
  <div>ಏಪ್ರಿಲ್ <strong>೩</strong></div>
  <div>
    <p><strong>೯೪.</strong> ಭಿನ್ನಭಿನ್ನರಿಗೆ ಭಿನ್ನಭಿನ್ನ ದೇವರು</p>
  </div>
  <div>ಅಗ್ನೌ ದೇವೋ ದ್ವಿಜಾತೀನಾಂ ಮುನೀನಾಂ ಹೃದಿ ದೈವತಮ್।<br/>ಪ್ರತಿಮಾಸ್ವಲ್ಪಬುದ್ಧೀನಾಂ ಸರ್ವತ್ರ ಸಮದರ್ಶಿನಾಮ್॥</div>
  <div>
    <p>ದ್ವಿಜಾತಿಗಳಿಗೆ ‘ಅಗ್ನಿ’ಯಲ್ಲಿ ದೇವರು, ಮುನಿಗಳಿಗೆ ‘ಹೃದಯ’ದಲ್ಲಿ ದೇವರು, ಮಂದಬುದ್ಧಿಗಳಿಗೆ ‘ವಿಗ್ರಹ’ಗಳಲ್ಲಿ ದೇವರು. ಆದರೆ ಸಮದರ್ಶಿಗಳಾದ ಸಮ್ಯಗ್ದರ್ಶಿಗಳಿಗೆ ಎಲ್ಲೆಲ್ಲೂ ಎಲ್ಲವೂ ದೇವರೇ.</p>
    <p>ನಿಜವಾಗಿ ನೋಡಿದರೆ ಅಣುರೇಣುತೃಣಕಾಷ್ಠಗಳೆಲ್ಲವೂ ಭಗವಂತನೇ ಆಗಿದೆ. <strong>ಈಶಾ ವಾಸ್ಯಮಿದಂ ಸರ್ವಮ್; ವಾಸುದೇವಃ ಸರ್ವಮ್; ಆತ್ಮೈವೇದಂ</strong> <strong>ಸರ್ವಮ್; ಬ್ರಹ್ಮೈವೇದಂ ವಿಶ್ವಮ್</strong>— ಎಂದೆಲ್ಲ ಶ್ರುತಿಗಳು ಸಾರುತ್ತಿವೆಯಲ್ಲವೆ? ದೇವನಲ್ಲದ್ದು , ದೇವನಿಲ್ಲದ್ದು ಏನೊಂದೂ ಯಾವುದೊಂದೂ ಇಲ್ಲ. ಆದರೂ ಅವರವರ ಯೋಗ್ಯತೆಯನ್ನು ಅನುಸರಿಸಿ ಅವರವರಿಗೆ ಬೇರೆಬೇರೆಯದು ದೇವರಾಗಿರುತ್ತದೆ; ಅದು ಹೇಗೆ? ಎನ್ನುವುದನ್ನು ಇಲ್ಲಿ ಹೇಳಿದೆ.</p>
  </div>
  <div>೧.</div>
  <div><strong>ದ್ವಿಜಾತಿಗಳಿಗೆ ಅಗ್ನಿಯೇ ದೇವರು</strong>—ದ್ವಿಜಾತಿಗಳೆಂದರೆ <strong>ದ್ವಿಃ ಜಾಯಂತೇ</strong> <strong>ಇತಿ</strong>, ಉಪನಯನ ಸಂಸ್ಕಾರದಿಂದ ಎರಡನೇ ಜನ್ಮವನ್ನು ಪಡೆದ ತ್ರೈವರ್ಣಿಕರು; ಬ್ರಾಹ್ಮಣ ಕ್ಷತ್ರಿಯ ವೈಶ್ಯರುಗಳು; ಇವರಿಗೆ ಅಗ್ನಿಯೇ ದೇವರು. ಅಗ್ನಿಯಲ್ಲಿ ಇವರು ಅಗ್ನಿಹೋತ್ರದ ಅನುಷ್ಠಾನವನ್ನು ಮಾಡುತ್ತಾರಾದ್ದರಿಂದ.</div>
  <div>೨.</div>
  <div><strong>ಮುನಿಗಳಿಗೆ ಹೃದಯದಲ್ಲಿ ದೇವರು</strong>—ಧ್ಯಾನಪರರಾದ ಮುನಿಗಳು ತಮ್ಮ ಹೃದಯದಲ್ಲಿಯೇ ದೇವನನ್ನು ಉಪಾಸನೆಮಾಡುತ್ತಾರೆ.</div>
  <div>೩.</div>
  <div><strong>ಮಂದಬುದ್ಧಿಯುಳ್ಳವರಿಗೆ ವಿಗ್ರಹಗಳಲ್ಲಿ</strong>—ಸಾಮಾನ್ಯ ಜನಗಳು ದೇವಸ್ಥಾನಗಳಲ್ಲಿರುವ ಕಲ್ಲಿನ, ಮರದ ವಿಗ್ರಹಗಳಲ್ಲಿ ಮಾತ್ರ ದೇವರನ್ನು ಭಾವಿಸಿ ಪೂಜಿಸುತ್ತಾರೆ.</div>
  <div>೪.</div>
  <div><strong>ಸಮದರ್ಶಿಗಳಿಗೆ ಎಲ್ಲವೂ ದೇವರು</strong>—ಪೂರ್ಣದೃಷ್ಟಿಯುಳ್ಳ ಬ್ರಹ್ಮಜ್ಞಾನಿಗಳಿಗೆ ಇಡೀ ವಿಶ್ವವೇ ಪರಮಾತ್ಮನೆಂದಾದ ಮೇಲೆ ಎಲ್ಲವೂ ದೇವರೇ. ಜ್ಞಾನಿಗಳಿಗೆ ದೇವರಲ್ಲದ್ದು ಯಾವುದೂ ಇಲ್ಲ.</div>
  <div>ನಿಜವಾಗಿ ನೋಡಿದರೆ ಎಲ್ಲವೂ ದೇವರೇ.</div>
  <div>ಏಪ್ರಿಲ್ <strong>೪</strong></div>
  <div>
    <p><strong>೯೫.</strong> ಬೇವಿನ ಚಿಗುರಿನ ಮಹಿಮೆ</p>
  </div>
  <div>ಶತಾಯುರ್ವಜ್ರದೇಹಾಯ ಸರ್ವಸಂಪತ್ ಕರಾಯ ಚ।<br/>ಸರ್ವಾರಿಷ್ಟವಿನಾಶಾಯ ನಿಂಬಕಂದಲಭಕ್ಷಣಮ್॥</div>
  <div>
    <p>ನೂರು ವರ್ಷಗಳವರೆಗೆ ವಜ್ರದಂತೆ ಶರೀರದ ಆರೋಗ್ಯವು ಇರುವುದಕ್ಕಾಗಿ, ಸರ್ವಸಂಪತ್ತುಗಳನ್ನೂ ಹೊಂದುವುದಕ್ಕಾಗಿ ಮತ್ತು ಎಲ್ಲ ಅರಿಷ್ಟಗಳ ವಿನಾಶಕ್ಕಾಗಿ ಮಾನವನು ಬೇವಿನ ಚಿಗುರನ್ನು ತಿನ್ನಬೇಕು.</p>
    <p>ಯುಗಾದಿಯ ದಿನದಂದು ಸ್ನಾನ, ಸಂಧ್ಯಾ, ಪೂಜೆಗಳನ್ನು ಮಾಡಿದ ಬಳಿಕ ಬೇವು ಬೆಲ್ಲಗಳನ್ನು ತಿನ್ನುವಾಗ ಹೇಳಬೇಕಾದ ಶ್ಲೋಕವಿದು. ಈ ಶ್ಲೋಕದಲ್ಲಿ ಬೇವಿನ ಚಿಗುರನ್ನು ತಿನ್ನಬೇಕೆಂದು ಹೇಳಿದೆಯೇ ಹೊರತು ಬೆಲ್ಲವನ್ನು ಹೇಳಿಲ್ಲ. ಯಾರೋ ಈಚಿನವರು ಕಹಿ ಸಿಹಿ, ಸುಖ ದುಃಖ, ಲಾಭ ನಷ್ಟ, ಜನ್ಮ ಮರಣ, ರೋಗ ಆರೋಗ್ಯ—ಎಂಬ ದ್ವಂದ್ವಾತ್ಮಕ ಸಂಸಾರದ ದೃಷ್ಟಿಯಿಂದ ‘ಬೇವು ಬೆಲ್ಲ’ ಎಂದಿರುತ್ತಾರೆ.</p>
    <p>ಯುಗಾದಿಯು ವರ್ಷದ ಆದಿ, ಪ್ರಾರಂಭದ ದಿನವಾದ್ದರಿಂದ, ಶುಭಪರ್ವಕಾಲವಾದ್ದರಿಂದ ಇಂದು ಬೇವಿನ ಚಿಗುರನ್ನು ತಿನ್ನಬೇಕೆಂದು ಇಲ್ಲಿ ಹೇಳಿದೆ. ಇದರ ಫಲಗಳು ಮೂರು:</p>
  </div>
  <div>
    <p><span class="en">1. </span><strong>ಶತಾಯುರ್ವಜ್ರದೇಹಾಯ</strong>—ನೂರುವರ್ಷಗಳವರೆಗೆ ಬದುಕುವುದಕ್ಕಾಗಿ. ಸುಮ್ಮನೆ ಬದುಕುವುದಲ್ಲ , ಆರೋಗ್ಯವಂತನಾಗಿ, ರೋಗರುಜಿನಾದಿಗಳಿಲ್ಲದೆ ಬದುಕುವುದಕ್ಕಾಗಿ ಬೇವಿನ ಚಿಗುರನ್ನು ತಿನ್ನಬೇಕು. ಬೇವನ್ನು ತಿನ್ನುವುದರಿಂದ ಯಾವ ಸಾಂಕ್ರಾಮಿಕ ರೋಗಗಳೂ ಬರುವುದಿಲ್ಲ.</p>
  </div>
  <div>
    <p><span class="en">2. </span><strong>ಸರ್ವಸಂಪತ್ ಕರಾಯ</strong>—ಆರೋಗ್ಯ, ಧೈರ್ಯ, ಶಾಂತಿ, ಆಯುಷ್ಯ, ಸಂತೋಷ, ತೃಪ್ತಿ—ಮುಂತಾದ ಸಂಪತ್ತುಗಳನ್ನು ಹೊಂದುವುದಕ್ಕಾಗಿ.</p>
  </div>
  <div>
    <p><span class="en">3. </span><strong>ಸರ್ವಾರಿಷ್ಟವಿನಾಶಾಯ</strong>—ಸರ್ವವಿಧವಾದ ಅರಿಷ್ಟಗಳೂ ನಾಶವಾಗುವುದಕ್ಕಾಗಿ ಬೇವಿನ ಚಿಗುರನ್ನು ತಿನ್ನಬೇಕು.</p>
  </div>
  <div>
    <p>ಪ್ರತಿದಿನವೂ ಬೆಳಗ್ಗೆ ಎದ್ದಕೂಡಲೇ ಒಂದು ಅಥವಾ ಎರಡು ಬೇವಿನ ಎಲೆಯನ್ನು ತಿನ್ನುವುದರಿಂದ ಆರೋಗ್ಯವೃದ್ಧಿ , ಆಯುಷ್ಯವೃದ್ಧಿ , ಬುದ್ಧಿವೃದ್ಧಿ , ಅದರಿಂದ ಸಂತೋಷವೃದ್ಧಿಯೂ ಉಂಟಾಗುತ್ತದೆ.</p>
  </div>
  <div>ಪ್ರತಿದಿನವೂ ಬೇವಿನ ಎಲೆಗಳನ್ನು ತಿನ್ನಬೇಕು.</div>
  <div>ಏಪ್ರಿಲ್ <strong>೫</strong></div>
  <div>
    <p><strong>೯೬.</strong> ರುದ್ರಾಕ್ಷಿಯ ಮಹಿಮೆ</p>
  </div>
  <div>ರುದ್ರಾಕ್ಷಿದರ್ಶನಂ ಪುಣ್ಯಂ ಸ್ಪರ್ಶನಂ ಪಾಪನಾಶನಮ್।<br/>ಪೂಜನಂ ವಾಂಛಿತಪ್ರಾಪ್ತಿಃ ಧಾರಣಂ ಮೋಕ್ಷಸಾಧನಮ್॥</div>
  <div>
    <p>ರುದ್ರಾಕ್ಷಿಯನ್ನು ನೋಡುವುದೇ ಪುಣ್ಯ, ಮುಟ್ಟುವುದರಿಂದ ಪಾಪಗಳು ನಾಶವಾಗುತ್ತವೆ, ಪೂಜಿಸುವುದರಿಂದ ಇಷ್ಟಾರ್ಥಗಳು ಸಿದ್ಧಿಸುತ್ತವೆ, ಮತ್ತು ಧರಿಸುವುದರಿಂದ ಇದು ಮುಕ್ತಿಗೆ ಸಾಧನವಾಗುತ್ತದೆ.</p>
    <p>ಪರಮಶಿವನಿಗೆ ಇಷ್ಟವಾದದ್ದು ರುದ್ರಾಕ್ಷಿ. ಹೆಸರೇ ಹೇಳುವಂತೆ ರುದ್ರ ಅಕ್ಷಿ, ರುದ್ರನ ಕಣ್ಣು. ಇದರಲ್ಲಿ ಏಕಾಕ್ಷಿ , ತ್ರ್ಯಕ್ಷಿ , ಪಂಚಾಕ್ಷಿ— ಮುಂತಾಗಿ ನಾನಾ ಭೇದಗಳುಂಟು. ಜಪಮಾಡುವ ಮಾಲೆಯಲ್ಲಿ ಒಂದಾದರೂ ರುದ್ರಾಕ್ಷಿಯನ್ನು ಸೇರಿಸಿರಬೇಕು. ಇನ್ನು ಇಡೀ ಮಾಲೆಯನ್ನೇ ರುದ್ರಾಕ್ಷಿಗಳಿಂದಲೂ ಪೋಣಿಸಿರಬಹುದು. ಅಂತೂ ಪರಮಮಂಗಳಸ್ವರೂಪಿಯೂ ಮೃತ್ಯುಂಜಯನೂ ದಕ್ಷಿಣಾಮೂರ್ತಿಯೂ ಆದ ರುದ್ರನಿಗೆ ಅತ್ಯಂತ ಪ್ರಿಯವಾದ ರುದ್ರಾಕ್ಷಿಯ ಮಹಿಮೆಯನ್ನು ಇಲ್ಲಿ ತಿಳಿಸಿರುತ್ತದೆ.</p>
    <p><strong>ರುದ್ರಾಕ್ಷಿಯ ದರ್ಶನದಿಂದ ಪುಣ್ಯಪ್ರಾಪ್ತಿ</strong>—ಸೂರ್ಯನ ದರ್ಶನದಿಂದಲೇ ಪುಣ್ಯ ಲಭಿಸುವಂತೆ ರುದ್ರಾಕ್ಷಿಯ ದರ್ಶನಮಾತ್ರದಿಂದಲೇ ಮಾನವರಿಗೆ ಪುಣ್ಯವು ಲಭಿಸುತ್ತದೆ.</p>
    <p><strong>ಸ್ಪರ್ಶನದಿಂದ ಪಾಪನಾಶ</strong>—ರುದ್ರಾಕ್ಷಿಯನ್ನು ಮುಟ್ಟುವುದರಿಂದಲೇ ಸಕಲ ಪಾಪಗಳೂ ಬೂದಿಯಾಗಿಹೋಗುತ್ತವೆ.</p>
    <p><strong>ಪೂಜೆಯಿಂದ ವಾಂಛಿತ ಫಲಪ್ರಾಪ್ತಿ</strong>—ರುದ್ರಾಕ್ಷಿಯನ್ನೇ ಶಿವನೆಂಬ ಭಾವನೆಯಿಂದ ಪೂಜಿಸಬಹುದು. ಅದರಿಂದ ಸಾಧಕರಿಗೆ ಸಕಲ ಇಷ್ಟಾರ್ಥಗಳೂ ಪ್ರಾಪ್ತವಾಗುತ್ತವೆ.</p>
    <p><strong>ಧಾರಣೆಯಿಂದ ಮೋಕ್ಷವೇ ದೊರಕುತ್ತದೆ</strong>—ರುದ್ರಾಕ್ಷಿಯನ್ನು ಶರೀರದಲ್ಲಿ ಎಲ್ಲಾದರೊಂದು ಕಡೆ ಧರಿಸಿಕೊಳ್ಳುವುದರಿಂದ ದೇಹಶುದ್ಧಿ , ಮನಶ್ಶುದ್ಧಿಯಾಗಿ, ರುದ್ರನ ಅನುಗ್ರಹದಿಂದ ಆತ್ಮಜ್ಞಾನವನ್ನೇ ಹೊಂದಿ ಸಾಧಕನು ಮುಕ್ತನೇ ಆಗಿಬಿಡುತ್ತಾನೆ.</p>
  </div>
  <div>ರುದ್ರಾಕ್ಷಿಯನ್ನು ಪೂಜಿಸಬೇಕು.</div>
  <div>ಏಪ್ರಿಲ್ <strong>೬</strong></div>
  <div>
    <p><strong>೯೭.</strong> ನಿಜವಾದ ಬ್ರಾಹ್ಮಣ್ಯವಿದು</p>
  </div>
  <div> ಜನ್ಮನಾ ಜಾಯತೇ ಶೂದ್ರಃ ಕರ್ಮಣಾ ಜಾಯತೇ ದ್ವಿಜಃ।<br/> ವೇದಪಾಠೇನ ವಿಪ್ರಃ ಸ್ಯಾತ್ ಬ್ರಹ್ಮಜ್ಞಾನೇನ ಬ್ರಾಹ್ಮಣಃ॥</div>
  <div>
    <p>ಪ್ರತಿಯೊಬ್ಬನೂ ಜನ್ಮದಿಂದ ಶೂದ್ರನಾಗಿಯೇ ಹುಟ್ಟುತ್ತಾನೆ, ಕರ್ಮದಿಂದ ದ್ವಿಜನೆನಿಸುತ್ತಾನೆ, ವೇದಾಧ್ಯಯನದಿಂದ ವಿಪ್ರನಾಗುತ್ತಾನೆ; ಆದರೆ ಬ್ರಹ್ಮಜ್ಞಾನದಿಂದ ಅನ್ವರ್ಥ ಬ್ರಾಹ್ಮಣನಾಗುತ್ತಾನೆ.</p>
    <p>ಜನ್ಮದಿಂದ ಬ್ರಾಹ್ಮಣನಾಗುವುದು ಒಂದು ವಿಧವಾದರೆ ಬ್ರಹ್ಮಜ್ಞಾನದಿಂದ ಪ್ರತಿಯೊಬ್ಬನೂ ಬ್ರಾಹ್ಮಣನಾಗಬಹುದು ಎಂಬುದು ಮತ್ತೊಂದು ವಿಧ. ಶೂದ್ರ, ದ್ವಿಜ, ವಿಪ್ರ, ಬ್ರಾಹ್ಮಣರ ಲಕ್ಷಣಗಳನ್ನು ಇಲ್ಲಿ ತಿಳಿಸಿದೆ.</p>
  </div>
  <div>೧.</div>
  <div><strong>ಜನ್ಮನಾ ಜಾಯತೇ ಶೂದ್ರಃ</strong>—ಹುಟ್ಟುವಾಗ ಪ್ರತಿಯೊಬ್ಬನೂ ಶೂದ್ರನೇ. ಬ್ರಾಹ್ಮಣ ಕುಲದಲ್ಲಿ ವೈದಿಕವಂಶದಲ್ಲಿ ಹುಟ್ಟಿದರೂ ಮಾತೃಗರ್ಭದಿಂದ ಹುಟ್ಟುವಾಗ ಅವನು <strong>ಶೂದ್ರನೇ</strong>. ತಾಯಿತಂದೆಯರ ರೇತೋರಕ್ತಗಳ ಸಂಬಂಧದಿಂದ ಹುಟ್ಟುವಾಗ ಪ್ರತಿಯೊಬ್ಬನೂ <strong>ಶೂದ್ರನೇ</strong>.</div>
  <div>೨.</div>
  <div><strong>ಕರ್ಮಣಾ ಜಾಯತೇ ದ್ವಿಜಃ</strong>—ಉಪನಯನವೆಂಬ ಸಂಸ್ಕಾರದಿಂದ <strong>ದ್ವಿಜ</strong>ನಾಗುತ್ತಾನೆ. <strong>ದ್ವಿಃ ಜಾಯತೇ ಇತಿ ದ್ವಿಜಃ.</strong></div>
  <div>೩.</div>
  <div><strong>ವೇದಪಾಠೇನ ವಿಪ್ರಃ ಸ್ಯಾತ್</strong>—ವೇದಾಧ್ಯಯನವನ್ನು ಮಾಡುವುದರಿಂದ <strong>ವಿಪ್ರ</strong>ನೆನಿಸುತ್ತಾನೆ. ವೇದಾಧ್ಯಯನ ಮಾಡದವನು ವಿಪ್ರನಾಗಲಾರನು. ವೇದಭಂಡಾರವು ಭಗವಂತನ ವಾಣಿ, ಅಪೌರುಷೇಯ ವಾಣಿ. ಯಥಾಶಕ್ತಿ ವೇದಗಳನ್ನು ಅಧ್ಯಯನ ಮಾಡಿದರೆ ಮಾತ್ರವೇ ಅವನು <strong>ವಿಪ್ರ</strong>ನೆನಿಸುತ್ತಾನೆ.</div>
  <div>೪.</div>
  <div><strong>ಬ್ರಹ್ಮಜ್ಞಾನೇನ ಬ್ರಾಹ್ಮಣಃ</strong>—ಬ್ರಹ್ಮಜ್ಞಾನವನ್ನು ಪಡೆದನೆಂದರೆ ಅವನು <strong>ಬ್ರಾಹ್ಮಣ</strong>ನಾಗಿಬಿಡುತ್ತಾನೆ. ಬ್ರಹ್ಮವೇ ತಾನೆಂಬ ನಿಶ್ಚಿತವಾದ ತಿಳಿವಳಿಕೆಯೇ ಬ್ರಹ್ಮಜ್ಞಾನವು. ಇದೇ ಆತ್ಮಜ್ಞಾನವೂ ಹೌದು.ಪ್ರತಿಯೊಬ್ಬ ಮಾನವನೂ ಸದ್ಗುರುಕೃಪೆಯಿಂದ ಹಾಗೂ ಶಮಾದಿಸಾಧನಗಳಿಂದ ಬ್ರಹ್ಮಜ್ಞಾನವನ್ನು ಪಡೆದು ಬ್ರಾಹ್ಮಣನಾಗಬಹುದು.</div>
  <div>ಬ್ರಹ್ಮಜ್ಞಾನದಿಂದಲೇ ಬ್ರಾಹ್ಮಣ್ಯವು. </div>
  <div>ಏಪ್ರಿಲ್ <strong>೭</strong></div>
  <div>
    <p><strong>೯೮.</strong> ಪುಣ್ಯಪಾಪಗಳು ಮಾತ್ರ ಅನುಸರಿಸುತ್ತವೆ</p>
  </div>
  <div><p>ಅರ್ಥಾ ಗೃಹೇ ನಿವರ್ತಂತೇ ಶ್ಮಶಾನೇ ಮಿತ್ರಬಾಂಧವಾಃ।<br/>ಸುಕೃತಂ ದುಷ್ಕೃತಂ ಚೈವ ಕರ್ತಾರಮನುಗಚ್ಛತಿಖ್ತಾನು ಕಷ್ಟಪಟ್ಟು ಸಂಪಾದಿಸಿದ್ದ ಹಣ, ಆಸ್ತಿ, ಬಂಗ್ಲೆ—ಎಲ್ಲವೂ ಮನೆಯಲ್ಲಿಯೇ ಉಳಿದುಕೊಳ್ಳುತ್ತವೆ; ಬಂಧು-ಮಿತ್ರರು ಶ್ಮಶಾನದಿಂದ ಹಿಂತಿರುಗುತ್ತಾರೆ; ಆದರೆ ತಾನು ಮಾಡಿರುವ ಪುಣ್ಯಪಾಪಕಾರ್ಯಗಳು ಮಾತ್ರ ಮೃತನಾದವನನ್ನು ಅನುಸರಿಸಿ ಅವನೊಂದಿಗೇ ಹೋಗುತ್ತವೆ.</p><p>ಒಬ್ಬ ದೊಡ್ಡ ಶ್ರೀಮಂತನಿರಬಹುದು, ಮಹಾರಾಜನಿರಬಹುದು, ವಿದ್ವಾಂಸನಿರಬಹುದು, ಮಂತ್ರಿಯಾಗಿರಬಹುದು, ಅಥವಾ ಬ್ರಹ್ಮನಿಷ್ಠನಾದ ಸಂನ್ಯಾಸಿಯೇ ಆಗಿರಬಹುದು. ಎಲ್ಲರೂ ಎಂದಾದರೂ ಒಂದು ದಿನ ಸಾಯಲೇಬೇಕಷ್ಟೆ? ಹುಟ್ಟಿದ ಮೇಲೆ ಸಾವು ಅನಿವಾರ್ಯ. ಅವನು ಸಾಯುವಾಗ ಅವನ ಜೊತೆಯಲ್ಲಿ ಬರುವುದು ಅವನು ಮಾಡಿರುವ ಪುಣ್ಯಪಾಪಕಾರ್ಯಗಳು ಮಾತ್ರ. ಉಳಿದೆಲ್ಲವೂ ಅವನ ಹಿಂದಕ್ಕೇ ಉಳಿದುಕೊಳ್ಳುತ್ತವೆ. ಅದು ಹೇಗೆಂದರೆ:</p><p>ಅವನು ಸಂಪಾದಿಸಿದ್ದ ಪದಾರ್ಥಗಳು ಅವನ ಮನೆಯಲ್ಲೇ ಬಿದ್ದಿರುತ್ತವೆ. ಅವನ ಜೊತೆ ಒಂದು ಕಡ್ಡಿಯೂ ಹೋಗುವುದಿಲ್ಲ. ಅವನು ನ್ಯಾಯದಿಂದಲೋ ಅನ್ಯಾಯದಿಂದಲೋ ಸಂಪಾದಿಸಿರುವ ಅಧಿಕ ಹಣ, ಚಿನ್ನಬೆಳ್ಳಿ, ವಸ್ತುವಾಹನಗಳು, ಮನೆ ಮಠಆಸ್ತಿ, ಹೊಲಗದ್ದೆ—ಇತ್ಯಾದಿಗಳು ಅವನ ಹಿಂದೆ ಹೋಗುವುದಿಲ್ಲ. ಮನೆಯಲ್ಲೇ ಉಳಿಯುತ್ತವೆ.</p>ಇನ್ನು ಅವನ ನೆಂಟರಿಷ್ಟರು, ಆತ್ಮೀಯ ಮಿತ್ರರು, ಮಕ್ಕಳು, ಮೊಮ್ಮಕ್ಕಳು, ಬಂಧುಬಾಂಧವರು ಮುಂತಾದವರು ಶ್ಮಶಾನದವರೆಗೂ ಬಂದು ಅಲ್ಲಿಂದ ನಿವೃತ್ತರಾಗುತ್ತಾರೆ. ಆ ಹೆಣವನ್ನು ಸುಟ್ಟ ಬಳಿಕ ಅವರು ತಮ್ಮ ತಮ್ಮ ಮನೆಗಳಿಗೆ ಹಿಂದಿರುಗುತ್ತಾರೆ. ಅವನ ಜೊತೆಯಲ್ಲಿ ಯಾವ ಆತ್ಮೀಯರೂ ಹೋಗುವುದಿಲ್ಲ. ಆದರೆ ಮಾನವನು ಮಾಡಿರುವ ಪುಣ್ಯಪಾಪಗಳು ಮಾತ್ರ ಅವನನ್ನು ಅನುಸರಿಸಿಹೋಗುತ್ತವೆ, ಮುಂದಿನಜನ್ಮಕ್ಕೆ ಕಾರಣವಾಗುತ್ತವೆ. ಆದ್ದರಿಂದ ಮನುಷ್ಯನು ಪುಣ್ಯಗಳನ್ನೇ ಮಾಡಬೇಕು, ಪಾಪಕರ್ಮಗಳನ್ನು ಮಾಡಬಾರದು.</div>
  <div>ಬದುಕಿರುವಾಗ ಪುಣ್ಯಗಳನ್ನೇ ಮಾಡಬೇಕು.</div>
  <div>ಏಪ್ರಿಲ್ <strong>೮</strong></div>
  <div>
    <p><strong>೯೯.</strong> ತಂದೆ ಮಕ್ಕಳ ಸಂಬಂಧ</p>
  </div>
  <div>ಲಾಲಯೇತ್ ಪಂಚ ವರ್ಷಾಣಿ ದಶ ವರ್ಷಾಣಿ ತಾಡಯೇತ್।<br/>ಪ್ರಾಪ್ತೇ ತು ಷೋಡಶೇ ವರ್ಷೇ ಪುತ್ರಂ ಮಿತ್ರವದಾಚರೇತ್॥</div>
  <div>
    <p>ಮಗನನ್ನು ಐದನೇ ವರ್ಷದ ವರೆಗೆ ಪ್ರೀತಿಸಿ ಮುದ್ದಾಡಬೇಕು. ಅನಂತರ ಹತ್ತು ವರ್ಷಗಳ ಕಾಲ ಶಿಸ್ತನ್ನು ಕಲಿಸಿ ವಿದ್ಯಾಭ್ಯಾಸವನ್ನು ಮಾಡಿಸಬೇಕು. ಮಗನಿಗೆ ಹದಿನಾರನೆಯ ವಯಸ್ಸು ಬಂದೊದಗಿದ ಅನಂತರ ಅವನನ್ನು ತನ್ನ ಮಿತ್ರನಂತೆಯೇ ಭಾವಿಸಬೇಕು.</p>
    <p>ಮಗನಿಗೆ ಒಳ್ಳೆಯ ವಿದ್ಯೆಯನ್ನೂ ಸಂಸ್ಕಾರವನ್ನೂ ಕೊಡಬೇಕಾದದ್ದು ತಂದೆಯ ಆದ್ಯ ಕರ್ತವ್ಯ. ಮಕ್ಕಳನ್ನು ಯಾವಾಗಲೂ ತುಂಬಾ ಮುದ್ದುಮಾಡುವುದೂ ತಪ್ಪು, ಸುಮ್ಮನೆ ಯಾವಾಗಲೂ ಬಯ್ಯುತ್ತಿರುವುದೂ ತಪ್ಪು. ಮಕ್ಕಳನ್ನು ಮುದ್ದುಮಾಡುವುದಕ್ಕೂ, ಹೊಡೆದು ಚೆನ್ನಾಗಿ ವಿದ್ಯಾವಂತರನ್ನಾಗಿ ಮಾಡುವುದಕ್ಕೂ ಒಂದೊಂದು ಕಾಲವಿದೆ. ಅದು ಹೇಗೆಂದರೆ:</p>
    <p>ಐದನೇ ವರ್ಷದ ವರೆಗೆ ಲಾಲನೆ ಮಾಡಬೇಕು. ಮುದ್ದುಮಾಡಬೇಕು, ತುಂಬಾ ಪ್ರೀತಿಸಬೇಕು. ಏಕೆಂದರೆ ಆ ವಯಸ್ಸಿನಲ್ಲಿ ಮಕ್ಕಳ ಮನಸ್ಸು ಮುಗ್ಧವಾಗಿರುತ್ತದೆ. ತಾಯಿತಂದೆಯರ ಸಂಪೂರ್ಣ ಪ್ರೀತಿಯನ್ನು ಮಕ್ಕಳ ಆ ಮುಗ್ಧ ಮನಸ್ಸು ನಿರೀಕ್ಷಿಸುತ್ತದೆ. ಐದು ವರ್ಷಗಳ ವರೆಗೆ ಮಕ್ಕಳು ಏನು ತಪ್ಪುಮಾಡಿದರೂ ತಪ್ಪಲ್ಲ. ಏಕೆಂದರೆ ಆ ವಯಸ್ಸಿನಲ್ಲಿ ಆ ಮುದ್ದು ಮಕ್ಕಳಿಗೆ ಅಹಂಕಾರ ಮಮಕಾರಗಳಾಗಲೀ ಪುಣ್ಯಪಾಪಗಳ ಕಲ್ಪನೆಗಳಾಗಲೀ ರಾಗದ್ವೇಷಗಳಾಗಲೀ ಇರುವುದಿಲ್ಲ.</p>
    <p>ಆರನೇ ವರ್ಷ ಪ್ರಾರಂಭವಾಯಿತೆಂದರೆ ಸರಿ, ವಿದ್ಯಾಭ್ಯಾಸಕ್ಕೆ ಮಕ್ಕಳನ್ನು ನಿಯೋಜಿಸಬೇಕು. ಆರರಿಂದ ಹದಿನೈದನೆಯ ವರ್ಷದವರೆಗೆ ಸುಮಾರು ಹತ್ತುವರ್ಷಗಳ ಕಾಲ ತಮ್ಮ ಮಕ್ಕಳಿಗೆ ಶಿಸ್ತು, ಸಂಯಮಗಳನ್ನು ಚೆನ್ನಾಗಿ ಕಲಿಸಬೇಕು. ಇದು ವಿದ್ಯಾಭ್ಯಾಸಮಾಡುವ ಸುವರ್ಣಕಾಲ.</p>
    <p>ಹದಿನಾರನೇ ವರ್ಷ ಪ್ರಾರಂಭವಾಯಿತೆಂದರೆ ಮಕ್ಕಳನ್ನು ಮಿತ್ರರಂತೆ ಕಾಣಬೇಕು. ಏಕೆಂದರೆ ಅಷ್ಟುಹೊತ್ತಿಗೆ ಅವರಿಗೇ ಸಾಕಷ್ಟು ವ್ಯವಹಾರಜ್ಞಾನ, ಜವಾಬ್ದಾರಿಗಳು ಬಂದಿರುತ್ತವೆ.</p>
  </div>
  <div>
    <p>ಮಕ್ಕಳಿಗೆ ಶಿಸ್ತು ಸಂಯಮ ವಿದ್ಯೆಗಳನ್ನು ಕಲಿಸಬೇಕು.</p>
  </div>
  <div>ಏಪ್ರಿಲ್ <strong>೯</strong></div>
  <div><strong>೧೦೦.</strong> ಸತ್ಸಂಗದಿಂದ ಜೀವನ್ಮುಕ್ತಿ</div>
  <div>ಸತ್ಸಂಗತ್ವೇ ನಿಸ್ಸಂಗತ್ವಂ ನಿಸ್ಸಂಗತ್ವೇ ನಿರ್ಮೋಹತ್ವಮ್।<br/>ನಿರ್ಮೋಹತ್ವೇ ನಿಶ್ಚಲಿತತ್ವಂ ನಿಶ್ಚಲಿತತ್ವೇ ಜೀವನ್ಮುಕ್ತಿಃ॥</div>
  <div>
    <p>ಸತ್ಸಂಗತ್ವದಿಂದ ನಿಸ್ಸಂಗತ್ವವೂ, ನಿಸಂಗತ್ವದಿಂದ ನಿರ್ಮೋಹತ್ವವೂ, ನಿರ್ಮೋಹತ್ವದಿಂದ ನಿಶ್ಚಲಿತತ್ವವೂ, ನಿಶ್ಚಲಿತತ್ವದಿಂದ ಜೀವನ್ ಮುಕ್ತಿಯೂ ಉಂಟಾಗುತ್ತದೆ.</p>
  </div>
  <div>
    <p>ಸತ್ಸಂಗದಿಂದ ಕ್ರಮವಾಗಿ ಜೀವನ್ಮುಕ್ತಿಯೇ ಲಭಿಸುತ್ತದೆ ಎಂಬುದನ್ನು ಇಲ್ಲಿ ಸರಳವಾಗಿ ತಿಳಿಸಲಾಗಿದೆ. ಸತ್ಸಂಗವನ್ನು ಪ್ರಾರಂಭಿಸಿದರೆ ಸಾಕು, ನಮಗೇ ತಿಳಿಯದಂತೆ, ಚಿತ್ತಶುದ್ಧಿಯ ಮೂಲಕ ಅದು ನಮ್ಮನ್ನು ಜೀವನ್ಮುಕ್ತರನ್ನಾಗಿ ಮಾಡಿಬಿಡುತ್ತದೆ.</p>
  </div>
  <div>
    <p>ಸತ್ಸಂಗವೆಂದರೆ ಸಾಧು ಸಜ್ಜನರ ಸಹವಾಸ, ಪರಮಾತ್ಮನ ಧ್ಯಾನ, ಚಿಂತನ, ಶ್ರವಣ, ಪೂಜಾ ಮುಂತಾದ ಸಾಧನಗಳ ಅನುಷ್ಠಾನ. ಇದರಿಂದ ನಿಸ್ಸಂಗತ್ವವು ಉಂಟಾಗುತ್ತದೆ. ದುಷ್ಟರ ಸಂಗವು ಸಹಜವಾಗಿಯೇ ದೂರವಾಗಿಬಿಡುತ್ತದೆ. ಸತ್ಸಂಗದಿಂದ ದುರಾಚಾರಗಳು ತೊಲಗುತ್ತವೆ. ನಿಸ್ಸಂಗತ್ವದಿಂದ ನಿರ್ಮೋಹತ್ವವು ಉಂಟಾಗುತ್ತದೆ. ಅನಾತ್ಮವಸ್ತುಗಳಲ್ಲಿ ಇರುವ ಮೋಹವು, ಅನುರಾಗವು ಕ್ರಮವಾಗಿ ತೊಲಗುತ್ತದೆ. ಆತ್ಮನಲ್ಲಿ ಮನಸ್ಸು ಅಂಟುಕೊಳ್ಳುತ್ತಾ ಹೋದಂತೆ ಅನಾತ್ಮ ಭೋಗಗಳಿಂದ ಮನಸ್ಸು ಬಿಡುತ್ತಾ ಹೋಗುತ್ತದೆ. ಇದೇ ನಿರ್ಮೋಹತ್ವವು.</p>
  </div>
  <div>
    <p>ನಿರ್ಮೋಹತ್ವದಿಂದ ನಿಶ್ಚಲಿತತ್ವವು ಉಂಟಾಗುತ್ತದೆ. ಮನಸ್ಸು ಚಾಂಚಲ್ಯರಹಿತವಾಗುತ್ತಾ ಹೋಗುತ್ತದೆ. ಚಂಚಲವಾದ ಮನಸ್ಸಿನಲ್ಲಿ ಆತ್ಮಜ್ಞಾನವು ಉದಯಿಸಲಾರದು. ಮೋಹ, ಅಹಂಕಾರ ಮಮಕಾರಗಳಿಂದ ಕೂಡಿರುವ ಮನಸ್ಸು ಶುದ್ಧವಾಗುವುದು ಸುಲಭವಲ್ಲ. ಆದರೆ ಸತ್ಸಂಗದ ಪ್ರಭಾವದಿಂದ ಮನಸ್ಸು ಶುದ್ಧವಾಗಿ ಏಕಾಗ್ರವಾಗುತ್ತದೆ. ಮನಸ್ಸು ಶುದ್ಧವಾಗಿ ಏಕಾಗ್ರವಾಯಿತೆಂದರೆ ಜೀವನ್ಮು ಕ್ತಿಯು ಸಿಕ್ಕೇ ಬಿಟ್ಟಿತು! ಇನ್ನು ಅವನು ಧನ್ಯನಾದ! ಕೃತಾರ್ಥನಾದ! ಹೀಗೆ ಸತ್ಸಂಗದಿಂದ ಕ್ರಮವಾಗಿ ಮುಕ್ತಿಯು ಸುಲಭವಾಗಿ ದೊರಕುತ್ತದೆ.</p>
  </div>
  <div>ಸಾಧಕನು ಸತ್ಸಂಗವನ್ನು ಮಾಡುತ್ತಿರಬೇಕು.</div>
  <div>ಏಪ್ರಿಲ್ <strong>೧೦</strong></div>
  <div>
    <p><strong>೧೦೧.</strong> ಕರ್ಮಗಳಿಗೆ ಫಲಗಳು ಆಗಲೇಬೇಕು</p>
  </div>
  <div>ಅವಶ್ಯಮನುಭೋಕ್ತವ್ಯಂ ಕೃತಂ ಕರ್ಮ ಶುಭಾಶುಭಮ್।<br/>ನಾಭುಕ್ತಂ ಕ್ಷೀಯತೇ ಕರ್ಮ ಕಲ್ಪಕೋಟಿಶತೈರಪಿ॥</div>
  <div>
    <p>ಮನುಷ್ಯನು ತಾನು ಮಾಡಿರುವ ಪುಣ್ಯಪಾಪ ಕರ್ಮಗಳ ಫಲಗಳನ್ನು ತಾನೇ ಅವಶ್ಯವಾಗಿ ಅನುಭವಿಸಲೇ ಬೇಕು. ಏಕೆಂದರೆ ಅನುಭವಿಸಲ್ಪಡದೇ ಹೋದರೆ ಮಾಡಿರುವ ಕರ್ಮಗಳ ಫಲಗಳು ಕೋಟಿಕಲ್ಪಗಳು ಕಳೆದರೂ ಕ್ಷಯವಾಗುವುದಿಲ್ಲ.</p>
  </div>
  <div>
    <p>ಮನುಷ್ಯನು ಹುಟ್ಟಿದಾಗಿನಿಂದ ಸಾಯುವವರೆಗೂ ಏನಾದರೂ ಕರ್ಮಗಳನ್ನು ಮಾಡುತ್ತಲೇ ಇರುತ್ತಾನಲ್ಲವೆ? ಆ ಕರ್ಮಗಳನ್ನೆಲ್ಲ ಪುಣ್ಯ ಮತ್ತು ಪಾಪ—ಎಂದು ಎರಡಾಗಿ ವಿಂಗಡಿಸಬಹುದು. ಕೆಲವು ಜಾಣರು ಯಾರಿಗೂ ತಿಳಿಯದಂತೆ ಗುಪ್ತವಾಗಿ ರಹಸ್ಯವಾಗಿ ಪಾಪಕರ್ಮಗಳನ್ನು ಮಾಡಿಬಿಟ್ಟು ಸುಮ್ಮನಾಗಿಬಿಡುತ್ತಾರೆ. ಆದರೆ ನೆನಪಿರಲಿ, ಅವರು ಆ ಪಾಪಕರ್ಮಗಳ ಫಲಗಳನ್ನು ಮುಂದೆ ಎಂದಾದರೂ ಅನುಭವಿಸಲೇ ಬೇಕು. ಬೆಂಕಿಯನ್ನು ಮುಟ್ಟಿಬಿಟ್ಟು ಸುಡಬೇಡ ಎಂದರೆ ಬಿಟ್ಟೀತೇ?</p>
  </div>
  <div>
    <p>ಪುಣ್ಯಕರ್ಮಗಳೂ ಅಷ್ಟೇ. ತನಗೇ ತಿಳಿಯದಂತೆ ಮಾಡಿದ ಪುಣ್ಯಕರ್ಮಗಳಿಗೂ ಫಲಗಳು ಇದ್ದೇ ಇರುತ್ತವೆ. ಕರ್ಮಗಳು ತಮ್ಮ ತಮ್ಮ ಫಲಗಳನ್ನು ಕೊಟ್ಟೇ ಕೊಡುತ್ತವೆ. ಫಲವತ್ತಾದ ಭೂಮಿಯಲ್ಲಿ ಉತ್ತಮವಾದ ಬೀಜವನ್ನು ಗೊತ್ತಿಲ್ಲದೆ ಬಿತ್ತುಬಿಟ್ಟು ಅನಂತರ ಅದನ್ನು ನಾವು ಮರೆತ ಮಾತ್ರಕ್ಕೆ ಆ ಬೀಜವು ಅಂಕುರವಾಗುವುದಿಲ್ಲವೆ? ಅಂಕುರವಾಗಿ ಸಸಿ, ಗಿಡ, ಮರವಾಗಿ, ಹೆಮ್ಮರವಾಗಿ ಫಲಗಳನ್ನು ಕೊಟ್ಟೇ ಕೊಡುತ್ತದೆ. ಅದರಂತೆ ಪುಣ್ಯಪಾಪಕರ್ಮಗಳೂ ತಮ್ಮ ತಮ್ಮ ಶುಭ ಅಶುಭ ಫಲಗಳನ್ನು ಕೊಟ್ಟೇ ಕೊಡುತ್ತವೆ. ಕೋಟಿ ಕಲ್ಪಗಳು ಉರುಳಿದರೂ ಕರ್ಮಫಲಗಳು ಮಾತ್ರ ಅವಶ್ಯವಾಗಿ ಉಂಟಾಗುತ್ತವೆ. ತನ್ನ ಕರ್ಮಗಳ ಫಲಗಳನ್ನು ತಾನೇ ಈ ಜನ್ಮದಲ್ಲೋ ಮುಂದಿನ ಜನ್ಮದಲ್ಲಿಯೋ ಅವಶ್ಯವಾಗಿ ಅನುಭವಿಸಲೇ ಬೇಕು. ಆದ್ದರಿಂದ ವಿವೇಕಿಯಾದ ಮನುಷ್ಯನು ಪಾಪಕರ್ಮಗಳನ್ನು ಕೈಬಿಟ್ಟು ಸಾಧ್ಯವಾದಷ್ಟೂ ಪುಣ್ಯಕರ್ಮಗಳನ್ನೇ ಮಾಡುತ್ತಿರಬೇಕು.</p>
  </div>
  <div>ಮಾಡಿದ ಕರ್ಮಗಳಿಗೆ ಫಲಗಳು ಕಟ್ಟಿಟ್ಟ ಬುತ್ತಿ.</div>
  <div>ಏಪ್ರಿಲ್ <strong>೧೧</strong></div>
  <div>
    <p><strong>೧೦೨.</strong> ಸಹವಾಸದ ಮಹಿಮೆ</p>
  </div>
  <div> ಕೀಟೋಽಪಿ ಸುಮನಃಸಂಗಾತ್ ಆರೋಹತಿ ಸತಾಂ ಶಿರಃ।<br/> ಅಶ್ಮಾಪಿ ಯಾತಿ ದೇವತ್ವಂ ಮಹದ್ಭಿಃ ಸುಪ್ರತಿಷ್ಠಿತಃ॥</div>
  <div>
    <p>ಹೂವಿನ ಸಹವಾಸದಿಂದ ಸಣ್ಣ ಕೀಟವೂ ಕೂಡ ಸತ್ಪುರುಷರ ತಲೆಯನ್ನು ಏರುತ್ತದೆ. ಮಹಾತ್ಮರಿಂದ ಮುಟ್ಟಲ್ಪಟ್ಟು ಪ್ರತಿಷ್ಠೆ ಮಾಡಲ್ಪಟ್ಟ ಒಂದು ಕಲ್ಲಿನ ವಿಗ್ರಹವೂ ದೇವತ್ವದಿಂದ ಮೆರೆಯುತ್ತದೆಯಲ್ಲವೆ?</p>
  </div>
  <div>
    <p>ಸಾಮಾನ್ಯ ಮನುಷ್ಯನೂ ಮಹಾತ್ಮರ ಸಹವಾಸದಿಂದ ತಾನೂ ಮಹಾತ್ಮನೇ ಆಗಿಬಿಡುತ್ತಾನೆ, ದುಷ್ಟರ ಸಂಗದಿಂದ ತಾನೂ ದುಷ್ಟನಾಗಿ ಬಿಡುತ್ತಾನೆ. ಮಹಾತ್ಮರೆಂದರೆ ದೊಡ್ಡವರು, ತಪಸ್ವಿಗಳು, ಸಂತರು, ಸಾಧುಗಳು, ಜ್ಞಾನಿಗಳು, ಸಂನ್ಯಾಸಿಗಳು. ಇವರು ಎಲ್ಲಿದ್ದರೂ ಹೇಗಿದ್ದರೂ ದೊಡ್ಡವರೇ. ಇವರಿಗೆ ಮಹತ್ತ್ವವೆಂಬುದು ಸ್ವತಃಸಿದ್ಧವಾದದ್ದು. ಸೂರ್ಯನು ಎಲ್ಲಿ ಬೆಳಗುತ್ತಿದ್ದರೂ ಯಾವಾಗ ಬೆಳಗುತ್ತಿದ್ದರೂ ಪ್ರಕಾಶಸ್ವರೂಪನೇ ಆಗಿರುತ್ತಾನಲ್ಲವೆ? ಇಂಥವರಿಗೆ ಮಹತ್ತ್ವವನ್ನು ಯಾರೂ ಹೊಸದಾಗಿ ಉಂಟುಮಾಡಿಕೊಡಬೇಕಾಗಿಲ್ಲ.</p>
  </div>
  <div>
    <p>ಸಣ್ಣ ಮಾನವರು ದೊಡ್ಡವರಾಗಬೇಕೆಂದರೆ ಇಂಥ ಮಹಾತ್ಮರ ಸಂಗದಿಂದ. “ಸಜ್ಜನರ ಸಂಗವಿದು ಹೆಜ್ಜೇನು ಸವಿದಂತೆ”. ಇದಕ್ಕೆ ಇಲ್ಲಿ ಎರಡು ಸುಂದರದೃಷ್ಟಾಂತಗಳನ್ನು ಕೊಟ್ಟಿರುತ್ತದೆ. ಒಂದು, ಕೀಟದ ದೃಷ್ಟಾಂತ; ಮತ್ತೊಂದು, ಕಲ್ಲಿನ ದೃಷ್ಟಾಂತ.</p>
  </div>
  <div>
    <p>ಕೀಟವೆಂದರೆ ಒಂದು ಸಣ್ಣ, ಪುಟ್ಟ, ನಿಕೃಷ್ಟ, ನೀಚವಾದ ಹುಳ. ಅದನ್ನು ಕೇಳುವವರಾರೂ ಇಲ್ಲ. ಆದರೆ ಆ ಸಣ್ಣ ಹುಳ ಹೂವಿನ ಜೊತೆಯಲ್ಲಿ ಸೇರಿಕೊಂಡಾಗ ಆ ಹೂವಿನ ಜೊತೆಯಲ್ಲಿ ಆ ಕೀಟವೂ ದೇವರ, ಭಗವಂತನ ತಲೆಯ ಮೇಲೇರಿ ಸೇರಿಕೊಂಡು ಮೆರೆಯುತ್ತದೆ. ರತ್ನಸುವರ್ಣವಜ್ರಕಿರೀಟಕ್ಕೆ ಹೂಮಾಲೆಯನ್ನು ಹಾಕಿದಾಗ ಅದರೊಂದಿಗೆ ಇದ್ದ ಕೀಟಕ್ಕೂ ಸ್ವರ್ಣಕಿರೀಟದ ಸ್ಪರ್ಶ! ಹೀಗೆಯೇ ಒಂದು ಕಲ್ಲು ಮಂತ್ರಪೂರ್ವಕವಾಗಿ ಪ್ರತಿಷ್ಠೆಗೊಂಡಾಗ ಅದನ್ನು ದೇವರೆಂದು ಪೂಜಿಸುತ್ತೇವೆ. ಮಹಾತ್ಮರು ಅದನ್ನು ಮುಟ್ಟಿ ಪ್ರತಿಷ್ಠೆಮಾಡಿದಾಗ ಆ ಕಲ್ಲಿಗೆ ಇನ್ನಿಲ್ಲದ ಗೌರವವು ದೊರಕುತ್ತದೆಯಲ್ಲವೆ?</p>
  </div>
  <div>
    <p>ಮನುಷ್ಯನು ಮಹಾತ್ಮರ ಸಹವಾಸವನ್ನು ಮಾಡಬೇಕು.</p>
  </div>
  <div>ಏಪ್ರಿಲ್ <strong>೧೨</strong></div>
  <div>
    <p><strong>೧೦೩.</strong> ಐದು ‘ಅಕ್ಷಯ’ ನಿಧಿಗಳಿವು</p>
  </div>
  <div>ಶೀಲಂ ಶೌರ್ಯಮ್ ಅನಾಲಸ್ಯಂ ಪಾಂಡಿತ್ಯಂ ಮಿತ್ರಸಂಗ್ರಹಮ್।<br/>ಅಚೋರಹರಣೀಯಾನಿ ಪಂಚೈತಾನ್ಯಕ್ಷಯೋ ನಿಧಿಃ॥</div>
  <div>
    <p>ಶೀಲ, ಶೌರ್ಯ, ಚುರುಕುತನ, ಪಾಂಡಿತ್ಯ ಮತ್ತು ಸನ್ಮಿತ್ರರ ಸಂಗ್ರಹ—ಈ ಐದೂ ಅಕ್ಷಯವಾದ ನಿಧಿಗಳಿದ್ದಂತೆ. ಏಕೆಂದರೆ ಯಾವ ಕಳ್ಳರೂ ಈ ಸಂಪತ್ತುಗಳನ್ನು ಅಪಹರಿಸಿಕೊಂಡು ಹೋಗಲಾರರು.</p>
    <p>ಲೋಕದಲ್ಲಿ ಸಂಪತ್ತುಗಳು ಎರಡು ವಿಧ; ಒಂದು ಶಾಶ್ವತವಾದದ್ದು, ಮತ್ತೊಂದು ನಶ್ವರವಾದದ್ದು. ಹಣ, ಆಭರಣ, ವಾಹನ, ಚಿನ್ನಬೆಳ್ಳಿ—ಮುಂತಾದ ಸಂಪತ್ತುಗಳನ್ನು ಕಳ್ಳರು ಅಪಹರಿಸಿಕೊಂಡು ಹೋಗುವುದರಿಂದ ಅವೆಲ್ಲವೂ ಕ್ಷಯವಾದ ಅನಿತ್ಯವಾದ ನಶ್ವರವಾದ ಸಂಪತ್ತುಗಳು. ಇವುಗಳ ಹಿಂದೆ ಯಾವಾಗಲೂ ಭಯ, ಆತಂಕಗಳು ಇದ್ದೇ ಇರುತ್ತವೆ. ಈ ನಶ್ವರ ಸಂಪತ್ತುಗಳಿಗಿಂತ ಭಿನ್ನವಾದ ಬೇರೆ ಸಂಪತ್ತುಗಳಿವೆ. ಅವುಗಳು ಅಕ್ಷಯವಾದವುಗಳು, ಹಾಗೂ ಶಾಶ್ವತವಾದವುಗಳು. ಅವುಗಳನ್ನು ಯಾವ ಕಳ್ಳಕಾಕರೂ ಕಳ್ಳತನಮಾಡಲಾಗುವುದಿಲ್ಲ. ಅಂಥ ಅಕ್ಷಯ ಸಂಪತ್ತುಗಳೇ ಮನುಷ್ಯನಿಗೆ ನಿಜವಾದ ನಿಧಿಗಳಿದ್ದಂತೆ. ಆ ಸಂಪತ್ತುಗಳು ಐದು. ಅವು ಯಾವುವೆಂದರೆ:</p>
  </div>
  <div><span class="en">1. </span><strong>ಶೀಲಮ್</strong>—ಶೀಲ, ನಡತೆ, ಸತ್ ಚಾರಿತ್ರ್ಯ. ಈ ಶಬ್ದವೇ ಆನಂದ. ಮಾನವರಿಗೆ ಶೀಲವೇ ನಿಜವಾದ ಸಂಪತ್ತು, ಅಕ್ಷಯವಾದ ನಿಧಿ.</div>
  <div/>
  <div><span class="en">2. </span><strong>ಶೌರ್ಯಮ್</strong>—ಶೂರನ ಸ್ವಭಾವ. ಎಂಥ ಕ್ಲಿಷ್ಟಸಂದರ್ಭದಲ್ಲಿಯೂ ಎದೆಗುಂದದೆ ಬಂದ ಸಮಸ್ಯೆಗಳನ್ನೆಲ್ಲ ಧೈರ್ಯದಿಂದ ಎದುರಿಸುವಿಕೆ.</div>
  <div/>
  <div><span class="en">3. </span><strong>ಅನಾಲಸ್ಯಮ್</strong>—ಆಲಸ್ಯವಿಲ್ಲದಿರುವಿಕೆ. ಯಾವಾಗಲೂ ಲವಲವಿಕೆಯಿಂದ ಕೂಡಿಕೊಂಡು ಚುರುಕಾಗಿದ್ದು ಉತ್ಸಾಹಶಾಲಿಯಾಗಿರುವಿಕೆ.</div>
  <div/>
  <div><span class="en">4. </span><strong>ಪಾಂಡಿತ್ಯಮ್</strong>—ವೇದಶಾಸ್ತ್ರಜ್ಞಾನ, ಲೌಕಿಕ ಜ್ಞಾನ, ವಿದ್ಯಾವಂತನಾಗಿರುವಿಕೆ. ಸಮಯೋಚಿತಪ್ರಜ್ಞೆ, ಪ್ರತಿಭಾಜ್ಞಾನ.</div>
  <div/>
  <div>
    <p><span class="en">5. </span><strong>ಮಿತ್ರಸಂಗ್ರಹಮ್</strong>—ಒಳ್ಳೆಯ ಸ್ನೇಹಿತರನ್ನು ಹೊಂದಿರುವಂಥದ್ದು.</p>
  </div>
  <div>
    <p>ಈ ಐದೂ ಮನುಷ್ಯನಿಗೆ ಅಕ್ಷಯವಾದ ಸಂಪತ್ತುಗಳು.</p>
  </div>
  <div>ಮನುಷ್ಯನು ಈ ಐದನ್ನೂ ಸಂಪಾದಿಸಿಕೊಳ್ಳಬೇಕು.</div>
  <div>ಏಪ್ರಿಲ್ <strong>೧೩</strong></div>
  <div>
    <p><strong>೧೦೪.</strong> ತ್ರಿಮೂರ್ತಿ ಸ್ವರೂಪನಾದ ಸೂರ್ಯನು</p>
  </div>
  <div>ಉದಯೇ ಬ್ರಹ್ಮರೂಪೋಽಯಂ ಮಧ್ಯಾಹ್ನೇ ತು ಮಹೇಶ್ವರಃ।<br/>ಅಸ್ತಮಾನೇ ಸ್ವಯಂ ವಿಷ್ಣುಃ ತ್ರಿಮೂರ್ತಿಹಿರ್ ದಿವಾಕರಃ॥</div>
  <div>
    <p>ಸೂರ್ಯಭಗವಂತನ ಸ್ತುತಿಯಿದು. ಗ್ರಹರಾಜನಾದ ಸೂರ್ಯನು ಪ್ರತ್ಯಕ್ಷದೇವತೆ. ಸೂರ್ಯನೇ ಸರ್ವಾಂತರ್ಯಾಮಿಯಾದ ಹಿರಣ್ಯಗರ್ಭಾತ್ಮನು. ಇಡೀ ಪ್ರಪಂಚಕ್ಕೇ ಬೆಳಕನ್ನು ಕೊಡುತ್ತಿರುವ ಸೂರ್ಯನು <strong>ವಿಶ್ವಚಕ್ಷುಃ</strong>, <strong>ಭಾಸ್ಕರಃ</strong> ಎನಿಸಿರುತ್ತಾನೆ. ಸೂರ್ಯನಮಸ್ಕಾರದಿಂದ ಆಯುಷ್ಯ ಆರೋಗ್ಯ ಶಕ್ತಿ ಉತ್ಸಾಹಾದಿ ಸಕಲ ಸಂಪತ್ತೂ ಉಂಟಾಗುತ್ತವೆ. ಸೂರ್ಯನ ಕೃಪಾನುಗ್ರಹದೃಷ್ಟಿಯು ಯಾರಿಗೆ ತಾನೆ ಬೇಡ? “ಸೂರ್ಯ ಆತ್ಮಾ ಜಗತಃ ತಸ್ಥುಷಶ್ಚ”—ಸೂರ್ಯನೇ ಇಡೀ ಜಗತ್ತಿಗೂ ಹಾಗೂ ಸಕಲ ಪ್ರಾಣಿಗಳಿಗೂ ಆತ್ಮನಾಗಿದ್ದಾನೆ ಎಂದು ವೇದವು ಸಾರುತ್ತಿದೆ. ಇಂಥ ಸೂರ್ಯನು ತ್ರಿಮೂರ್ತಿಸ್ವರೂಪನಾಗಿರುತ್ತಾನೆ. ಹೇಗೆಂದರೆ:</p>
  </div>
  <div>೧.</div>
  <div><strong>ಉದಯಿಸುವಾಗ ಬ್ರಹ್ಮನು</strong>—ಬೆಳಗ್ಗೆ ಸೂರ್ಯೋದಯವಾಗು ತ್ತದೆಯಲ್ಲವೆ? ಆಗ ಸೂರ್ಯಭಗವಂತನು ಸೃಷ್ಟಿಕರ್ತನಾದ ಬ್ರಹ್ಮನಾಗಿರುತ್ತಾನೆ. ಏಕೆಂದರೆ ಸೂರ್ಯೋದಯವಾಯಿತೆಂದರೆ ಎಲ್ಲ ಜೀವಜಂತುಗಳ ಸೃಷ್ಟಿಯಾದಂತೆ. ಸಕಲ ಪ್ರಾಣಿಗಳಿಗೂ ಚೈತನ್ಯವನ್ನೂ ಶಕ್ತಿಯನ್ನೂ ಉತ್ಸಾಹವನ್ನೂ ಕೊಡುವವನೇ ಸೂರ್ಯನು.</div>
  <div>೨.</div>
  <div><strong>ಮಧ್ಯಾಹ್ನದಲ್ಲಿ ಮಹೇಶ್ವರನು</strong>—ನಮಗೆ ಮಧ್ಯಾಹ್ನವಾಯಿತೆಂದರೆ ಆಗ ಸೂರ್ಯನು ತನ್ನ ಉಗ್ರಕಿರಣಗಳಿಂದ ಪ್ರಪಂಚವನ್ನು ಸುಡುತ್ತಾನಲ್ಲವೆ? ಸಂಹಾರಕಾರಕನಾದ ಪರಮೇಶ್ವರನಂತೆ ಸೂರ್ಯನೂ ಮಧ್ಯಾಹ್ನ ಕಾಲದಲ್ಲಿ ಎಲ್ಲವನ್ನೂ ನಿರ್ದಾಕ್ಷಿಣ್ಯವಾಗಿ ಸುಟ್ಟುಹಾಕುವುದರಿಂದ ಅವನು ಮಹೇಶ್ವರನು.</div>
  <div>೩.</div>
  <div><strong>ಸಾಯಂಕಾಲದಲ್ಲಿ ವಿಷ್ಣುವು</strong>—ಸಂಜೆಯಾಯಿತೆಂದರೆ ಎಲ್ಲರಿಗೂ ಆರಾಮ. ಸೂರ್ಯನು ಮುಳುಗಿದನೆಂದರೆ ಕ್ರಿಮಿಕೀಟಪಶುಪಕ್ಷಿ ಗಳೂ ಸಕಲ ಪ್ರಾಣಿಗಳೂ ಹಾಗೂ ಮಾನವರೂ ತಮ್ಮ ತಮ್ಮ ಮನೆಗಳನ್ನು ಸೇರಿಕೊಂಡು ಶಾಂತರಾಗಿರುತ್ತಾರೆ.</div>
  <div>
    <p>ಸೂರ್ಯನನ್ನು ಪ್ರತಿದಿನವೂ ನಮಸ್ಕರಿಸಬೇಕು.</p>
  </div>
  <div>ಏಪ್ರಿಲ್ <strong>೧೪</strong></div>
  <div>
    <p><strong>೧೦೫.</strong> ಪುರಾಣಗಳ ಸಾರವೆಲ್ಲ ಇಷ್ಟೇ!</p>
  </div>
  <div>ಅಷ್ಟಾದಶ ಪುರಾಣೇಷು ವ್ಯಾಸಸ್ಯ ವಚನದ್ವಯಮ್।<br/>ಪರೋಪಕಾರಃ ಪುಣ್ಯಾಯ ಪಾಪಾಯ ಪರಪೀಡನಮ್॥</div>
  <div>
    <p>ಹದಿನೆಂಟು ಪುರಾಣಗಳಲ್ಲಿ ವ್ಯಾಸರ ಒಟ್ಟು ಉಪದೇಶವೆಲ್ಲ ಎರಡೇ; ಪರೋಪಕಾರದಿಂದ ಪುಣ್ಯ, ಪರರ ಪೀಡನದಿಂದ ಪಾಪ.</p>
  </div>
  <div>
    <p>ಭಗವಾನ್ ವೇದವ್ಯಾಸರು ಹದಿನೆಂಟು ಪುರಾಣಗಳನ್ನು ರಚಿಸಿದ್ದಾರೆ.</p>
  </div>
  <div> ಮದ್ವಯಂ ಭದ್ವಯಂ ಚೈವ ಬ್ರತ್ರಯಂ ವಚತುಷ್ಟಯಮ್।<br/> ಅ ನಾ ಪ ಲಿಂ ಗ ಕೂ ಸ್ಕಾನಿ ಪುರಾಣಾನಿ ಪುರಾ ವಿದುಃ॥</div>
  <div>
    <p><span class="en">1. </span>ಮತ್ಸ್ಯಪುರಾಣ <span class="en">2. </span>ಮಾರ್ಕಂಡೇಯ ಪುರಾಣ <span class="en">3. </span>ಭಾಗವತ ಪುರಾಣ <span class="en">4. </span>ಭವಿಷ್ಯೋತ್ತರ ಪುರಾಣ <span class="en">5. </span>ಬ್ರಹ್ಮಪುರಾಣ <span class="en">6. </span>ಬ್ರಹ್ಮವೈವರ್ತಪುರಾಣ <span class="en">7. </span>ಬ್ರಹ್ಮಾಂಡಪುರಾಣ <span class="en">8. </span>ವರಾಹಪುರಾಣ <span class="en">9. </span>ವಾಯುಪುರಾಣ <span class="en">10. </span>ವಾಮನ ಪುರಾಣ <span class="en">11. </span>ವಿಷ್ಣುಪುರಾಣ <span class="en">12. </span>ಅಗ್ನಿಪುರಾಣ <span class="en">13. </span>ನಾರದಪುರಾಣ <span class="en">14. </span>ಪದ್ಮಪುರಾಣ <span class="en">15. </span>ಲಿಂಗಪುರಾಣ <span class="en">16. </span>ಗರುಡಪುರಾಣ <span class="en">17. </span>ಕೂರ್ಮಪುರಾಣ ಮತ್ತು <span class="en">18. </span>ಸ್ಕಾಂದಪುರಾಣಗಳೆಂದು ಹದಿನೆಂಟು ಪುರಾಣಗಳನ್ನು ಭಗವಾನ್ ವೇದವ್ಯಾಸರು ಬರೆದಿದ್ದಾರೆ.</p>
    <p>ಈ ಹದಿನೆಂಟು ಪುರಾಣಗಳಲ್ಲಿ ಅನೇಕಾನೇಕವಿಷಯಗಳನ್ನು ಶ್ರೀ ವೇದವ್ಯಾಸರು ಉಪದೇಶಿಸಿರುತ್ತಾರೆ. ಆ ಸಹಸ್ರಾರು ಉಪದೇಶಗಳ ಸಾರವನ್ನು ಎರಡೇ ವಾಕ್ಯದಲ್ಲಿ ಸಂಗ್ರಹಿಸಬಹುದು, <strong>ಪರೋಪಕಾರಃ ಪುಣ್ಯಾಯ</strong> ಮತ್ತು <strong>ಪಾಪಾಯ</strong> <strong>ಪರಪೀಡನಮ್</strong> ಎಂದು.</p>
    <p>ಪುಣ್ಯವನ್ನು ಬಯಸುವ ಮಾನವರು ಪರೋಪಕಾರವನ್ನು ಮಾಡಬೇಕು. ಯಥಾಶಕ್ತಿ ಪರೋಪಕಾರವನ್ನು ಮಾಡುತ್ತಿದ್ದರೆ ಅದರಿಂದ ಅವರಿಗೆ ಪುಣ್ಯಸಂಪಾದನೆಯಾಗುತ್ತದೆ. ಪರೋಪಕಾರಕ್ಕಿಂತ ಪುಣ್ಯಸಂಪಾದನೆಗೆ ಸುಲಭಮಾರ್ಗ ಬೇರೊಂದಿಲ್ಲ. ಇನ್ನು ಪರಪೀಡನೆಯಿಂದ ಪಾಪಸಂಪಾದನೆ. ಪಾಪವನ್ನು ಸಂಪಾದಿಸಬೇಕೆನ್ನುವವರು ಪರಪೀಡೆ, ಪರಹಿಂಸೆಗಳನ್ನು ಧಾರಾಳವಾಗಿ ಮಾಡಲಿ. ಆದರೆ ಯಾರಿಗೂ ಪಾಪದ ಫಲಗಳು ಬೇಡ. ಎಲ್ಲರಿಗೂ ಪುಣ್ಯವೇ ಬೇಕಲ್ಲವೆ?</p>
  </div>
  <div>ಪ್ರತಿಯೊಬ್ಬನೂ ಪರೋಪಕಾರವನ್ನೇ ಮಾಡಬೇಕು.</div>
  <div>ಏಪ್ರಿಲ್ <strong>೧೫</strong></div>
  <div>
    <p><strong>೧೦೬.</strong> ‘ ರಾಮ್’ ನಾಮದ ಮಹಿಮೆ</p>
  </div>
  <div>‘ರಾ’ ಶಬ್ದೋಚ್ಚಾರಮಾತ್ರೇಣ ಮುಖಾನ್ನಿರ್ಯಾಂತಿ ಪಾತಕಾಃ।<br/>ಪುನಃ ಪ್ರವೇಶಭೀತ್ಯಾ ಚ ‘ಮ’ಕಾರಾಸ್ತು ಕವಾಟವತ್॥</div>
  <div>
    <p><strong>ರಾಮ್</strong> ಎಂಬ ಶಬ್ದದಲ್ಲಿ <strong>ರಾ</strong> ಎಂದಾಗ ಒಳಗಿರುವ ಪಾಪಗಳೆಲ್ಲವೂ ಬಾಯಿಯ ಮೂಲಕ ಹೊರಗೆ ಬಂದುಬಿಡುತ್ತವೆ. <strong>ಮ್</strong> ಎಂದಾಗ ಮತ್ತೆ ತಿರುಗಿ ಆ ಪಾಪಗಳು ಬಾಯಿಯ ಮೂಲಕವಾಗಿ ದೇಹವನ್ನು ಪ್ರವೇಶಿಸದಿರಲಿ ಎಂಬುದಾಗಿ ಬಾಗಿಲಿನಂತಾಗುತ್ತದೆ.</p>
  </div>
  <div>ರಾಮ್, ರಾಮ್, ರಾಮ್, ರಾಮ್, ರಾಮ್, ರಾಮ್, ರಾಮ್ ಎಂದು ಜಪಮಾಡುವಾಗ ಉಂಟಾಗುವ ಪ್ರಯೋಜನವನ್ನು ಇಲ್ಲಿ ಹೇಳಿದೆ. ಇಲ್ಲಿ <strong>ರಾ</strong> ಮತ್ತು <strong>ಮ್</strong> ಎಂದು ಎರಡು ಅಕ್ಷರಗಳಿವೆಯಲ್ಲವೆ? <strong>ರಾ</strong> ಎನ್ನುವಾಗ ಎರಡು ತುಟಿಗಳನ್ನೂ ಬಿಡಿಸಿ ಅಗಲಿಸಿ, ಸಂಪೂರ್ಣವಾಗಿ ಬಾಯನ್ನು ಬಿಡುತ್ತೇವಲ್ಲವೆ? ಆಗ ಬಾಯಿಂದ ಎಲ್ಲ ಪಾಪಗಳೂ ಹೊರಗಡೆಗೆ ಬಂದುಬಿಡುತ್ತವೆ. ಒಳಗಡೆ ಅಡಕವಾಗಿದ್ದ ಪಾಪಗಳೆಲ್ಲವೂ ಹೊರಕ್ಕೆ ಬಂದಂತಾಯಿತು. ಈಗ ಅಂತಃಕರಣ, ಇಂದ್ರಿಯಗಳು ಮತ್ತು ಶರೀರಗಳು ಪಾಪರಹಿತವಾಗಿ ಶುದ್ಧವಾದವು.</div>
  <div><strong>ಮ್</strong> ಎನ್ನುವಾಗ ಬಾಯಿ ಮುಚ್ಚುತ್ತದೆ, ಎರಡೂ ತುಟಿಗಳು ಪೂರ್ಣವಾಗಿ ಮುಚ್ಚಿಕೊಳ್ಳುತ್ತವೆ. ಪುನಃ ಹೊರಗಿನಿಂದ ಪಾಪಗಳು ಬಾಯಿಯ ಮೂಲಕ ಒಳಗೆ ಪ್ರವೇಶಿಸಬಹುದೇನೋ ಎಂಬ ಭಯದಿಂದ, ಪ್ರವೇಶಿಸಬಾರದು ಎಂಬ ಉದ್ದೇಶದಿಂದ ಬಾಯನ್ನು ಮುಚ್ಚುವುದಕ್ಕಾಗಿ, ಬಾಗಿಲನ್ನು ಹಾಕಿಬಿಡುವುದಕ್ಕಾಗಿ <strong>ಮ್</strong> ಎನ್ನುತ್ತೇವೆ. ಅಂತೂ ಒಟ್ಟಿನಲ್ಲಿ <strong>ರಾಮ್</strong> ಎಂದು ಜಪವನ್ನು ಮಾಡುತ್ತಿದ್ದರೆ ಸಕಲ ಪಾಪಗಳೂ ನಾಶವಾಗುತ್ತವಲ್ಲದೆ ಪುನಃ ಹೊಸ ಪಾಪಗಳಾವುವೂ ಒಳಗೆ ಪ್ರವೇಶಿಸುವದಿಲ್ಲ. ಧರ್ಮಾತ್ಮನೂ ಸತ್ಯಸಂಧನೂ ಆದ ಪುಣ್ಯಾತ್ಮ ಮಹಾತ್ಮನಾದ ಶ್ರೀರಾಮನನ್ನು ಧ್ಯಾನಿಸುವವರಿಗೆ, ಅವನ ಪುಣ್ಯನಾಮವನ್ನು ಜಪಿಸುವ ಮಾನವರಿಗೆ, ಎಲ್ಲ ಪಾಪಗಳೂ ಸುಟ್ಟುಬೂದಿಯಾಗುವುದರಲ್ಲಿ ಸಂಶಯವುಂಟೆ?</div>
  <div>ಆದ್ದರಿಂದ ಮಾನವರು ಸದಾ ರಾಮ್, ರಾಮ್ ಎಂದು<br/>ರಾಮನ ಸ್ಮರಣೆಯನ್ನು ಭಕ್ತಿಯಿಂದ ಮಾಡುತ್ತಿರಬೇಕು.</div>
  <div>ಏಪ್ರಿಲ್ <strong>೧೬</strong></div>
  <div>
    <p><strong>೧೦೭.</strong> ಶರೀರದ ಹಣೆಬರಹ</p>
  </div>
  <div>ಸರ್ವದೈವ ರುಜಾಕ್ರಾಂತಂ ಸರ್ವದೈವ ಶುಚೋ ಗೃಹಮ್।<br/>ಸರ್ವದಾ ವಿಪದಾಂ ಪ್ರಾಣ್ಯಂ ಮರ್ತ್ಯಾನಾಮಸ್ಥಿಪಂಜರಮ್॥</div>
  <div>
    <p>ಮರ್ತ್ಯರಾದ ಮಾನವರ ಈ ಶರೀರವೆಂಬುದು ಯಾವಾಗಲೂ ರೋಗಗಳಿಂದ ತುಂಬಿಕೊಂಡು, ಯಾವಾಗಲೂ ಶೋಕಗಳಿಗೆ ತವರುಮನೆಯಾಗಿ, ಸರ್ವದಾ ವಿಪತ್ತುಗಳಿಗೆ ಆಶ್ರಯವಾಗಿರುವ ಒಂದು ಎಲುಬಿನ ಗೂಡಾಗಿದೆ.</p>
    <p>ಅಜ್ಞಾನಿಗಳು ತಮ್ಮ ಶರೀರವನ್ನೇ ಆತ್ಮನೆಂದು ತಿಳಿದು, ಶರೀರಾಭಿಮಾನದಿಂದ ದುಃಖಿಗಳಾಗಿರುತ್ತಾರೆ. ನಿಜವಾಗಿ ನೋಡಿದರೆ ಶರೀರ ಎಂದರೆ <strong>ಶೀರ್ಯತೇ ಇತಿ</strong> <strong>ಶರೀರಮ್</strong>, ಸೊರಗಿ ನಾಶವಾಗುವ ವಸ್ತು. ಇಂಥ ಶರೀರವು ಆತ್ಮನಾಗಲು ಸಾಧ್ಯವೇ ಇಲ್ಲ. ಇಂಥ ಶರೀರದ ಸ್ವಭಾವವನ್ನು ಇಲ್ಲಿ ನಾಲ್ಕು ರೀತಿಯಾಗಿ ತಿಳಿಸಿದೆ.</p>
  </div>
  <div>
    <p><span class="en">1. </span><strong>ಸರ್ವದೈವ ರುಜಾಕ್ರಾಂತಮ್</strong>—ಯಾವಾಗಲೂ ರೋಗಗಳಿಂದ ಆಕ್ರಮಿಸಲ್ಪಟ್ಟಿರುತ್ತದೆ. ಶರೀರವೆಂದರೂ ರೋಗಮಂದಿರವೆಂದರೂ ಒಂದೇ. ನೂರಾರು, ಸಹಸ್ರಾರು ರೋಗಗಳಿಂದ ಶರೀರವು ತುಂಬಿ ಹೋಗಿರುತ್ತದೆ. ರೋಗಗಳೇ ಇಲ್ಲದ ಶರೀರವನ್ನು ಈವರೆಗೆ ಯಾರೂ ಎಲ್ಲಿಯೂ ಕಂಡಿಲ್ಲ.</p>
  </div>
  <div>
    <p><span class="en">2. </span><strong>ಸರ್ವದೈವ ಶುಚೋ ಗೃಹಮ್</strong>—ಯಾವಾಗಲೂ ಏನಾದರೂ ದುಃಖಗಳಿಗೆ ಶರೀರವೆಂಬುದು ಮನೆಯಿದ್ದಂತೆ. ಮದುವೆಯಾದ ಮೇಲೂ ಹೆಣ್ಣುಮಕ್ಕಳುಗಳು ತವರು ಮನೆಗೆ ಬರುತ್ತಲೇ ಇರುವಂತೆ ಶೋಕಮೋಹಗಳು ಈ ಶರೀರಕ್ಕೆ ಅಂಟುರೋಗಗಳಾಗಿರುತ್ತವೆ.</p>
  </div>
  <div>
    <p><span class="en">3. </span><strong>ಸರ್ವದಾ ವಿಪದಾಂ ಪ್ರಾಣ್ಯಮ್</strong>—ಯಾವಾಗಲೂ ವಿಪತ್ತುಗಳಿಗೆ ಆಶ್ರಯವಾದದ್ದು ಶರೀರ. ಎಲ್ಲ ವಿಪತ್ತುಗಳೂ ಶರೀರವನ್ನೇ ನಂಬಿಕೊಂಡು ಬದುಕಿರುತ್ತವೆ. ವಿಪತ್ತುಗಳೆಂದರೆ ಸಂಕಟ, ಚಿಂತೆ, ತಾಪತ್ರಯಗಳು.</p>
  </div>
  <div><span class="en">4. </span><strong>ಅಸ್ಥಿಪಂಜರಮ್</strong>—ಈ ಶರೀರವು ಎಲುಬಿನ ಗೂಡು. ವಿಶ್ವಸುಂದರ ಹಾಗೂ ವಿಶ್ವಸುಂದರಿಯ ಶರೀರವೂ ಮಾಂಸದ ಮುದ್ದೆಯೇ; ಶರೀರವೆಂದರೆ ಮೂಳೆಗಳ ಗೂಡು.</div>
  <div>ವಿವೇಕಿಯು ಶರೀರಾತ್ಮಾಭಿಮಾನವನ್ನು ಬಿಡಬೇಕು.</div>
  <div>ಏಪ್ರಿಲ್ <strong>೧೭</strong></div>
  <div><strong>೧೦೮.</strong> ತೀರ್ಥಸೇವನೆಯಿಂದ ಫಲ</div>
  <div>ಪ್ರಥಮಂ ಕಾಯಶುದ್ಧ್ಯರ್ಥಂ ದ್ವಿತೀಯಂ ಧರ್ಮಸಾಧಕಮ್।<br/>ತೃತೀಯಂ ಮೋಕ್ಷಮಾಪ್ನೋತಿ ಏವಂ ತೀರ್ಥಂ ತ್ರಿಧಾ ಪಿಬೇತ್॥</div>
  <div><p>ಶರೀರಶುದ್ಧಿಗಾಗಿ ಮೊದಲನೆಯ ಸಲ ತೀರ್ಥ, ಧರ್ಮಸಾಧನೆಗಾಗಿ ಎರಡನೆಯ ಸಲ ತೀರ್ಥ, ಮೋಕ್ಷಪ್ರಾಪ್ತಿಗಾಗಿ ಮೂರನೆಯ ಸಲ; ಹೀಗೆ ತೀರ್ಥವನ್ನು ಮೂರು ಸಲ ಕುಡಿಯಬೇಕು.</p>ದೇವರಿಗೆ ಅಭಿಷೇಕ ಹಾಗೂ ಪೂಜೆಯಾದ ಮೇಲೆ ನಾವುಗಳು ಮೂರುಸಲ ತೀರ್ಥವನ್ನು ಕುಡಿಯುತ್ತೇವಲ್ಲವೆ? ತೀರ್ಥ ಎಂದರೇನು? ದೇವರ ಪವಿತ್ರವಾದ ಪ್ರಸಾದರೂಪವಾದ ನೀರು ಅಥವಾ ಪಂಚಾಮೃತ. ಮಂತ್ರಪೂರ್ವಕವಾಗಿ ದೇವರಿಗೆ ಅಭಿಷೇಕವನ್ನು ಮಾಡಿ, ಮಂಗಳಾರತಿ ಆದನಂತರ ಭಕ್ತರಿಗೆ ಕೊಡುವ ಅಭಿಷೇಕದ ನೀರಿಗೆ ‘ತೀರ್ಥ’ ಎಂದು ಹೆಸರು. ಇದನ್ನು ಮೂರು ಸಲ ತೆಗೆದುಕೊಳ್ಳುವುದರ ಪ್ರಯೋಜನವೆನು? ಎಂಬುದನ್ನು ಈ ಸುಭಾಷಿತವು ತಿಳಿಸುತ್ತಿದೆ.</div>
  <div/>
  <div>೧.</div>
  <div><strong>ಪ್ರಥಮಂ ಕಾಯಶುದ್ಧ್ಯರ್ಥಮ್</strong>—ದೇಹಶುದ್ಧಿಗಾಗಿ ಮೊದಲನೆಯ ತೀರ್ಥಪ್ರಾಶನ. ಶರೀರವೇ ಧರ್ಮಸಾಧನೆಗೆ ಮೊದಲನೇ ಸಾಧನ. ಶರೀರವು ಶುದ್ಧವಾಗದೇ ಯಾವ ಸಾಧನಗಳೂ ಪಕ್ವವಾಗುವುದಿಲ್ಲ. ಆದ್ದರಿಂದ ಮೊದಲನೆ ತೀರ್ಥಪ್ರಾಶನದಿಂದ ದೇಹಶುದ್ಧಿಯಾಗುತ್ತದೆ.</div>
  <div>೨.</div>
  <div><strong>ದ್ವಿತೀಯಂ ಧರ್ಮಸಾಧನಮ್</strong>—ಜಪ, ಧ್ಯಾನ, ಪೂಜಾ, ಪಾರಾಯಣಾದಿ ಸಾಧನಗಳನ್ನು ಮಾಡಲು ಯೋಗ್ಯತಾಸಂಪಾದನೆಗಾಗಿ ಎರಡನೇ ಸಲ ತೀರ್ಥಪ್ರಾಶನ; ಶರೀರದ ಶುದ್ಧಿಯು ಅಧ್ಯಾತ್ಮಸಾಧನಗಳನ್ನು ಅನುಷ್ಠಾನಮಾಡಲಿಕ್ಕೇ ಅಲ್ಲವೆ?</div>
  <div>೩.</div>
  <div><strong>ತೃತೀಯಂ ಮೋಕ್ಷಮಾಪ್ನೋತಿ</strong>—ಮೂರನೇ ಸಲ ತೀರ್ಥಪ್ರಾಶನದಿಂದ ಮೋಕ್ಷವನ್ನೇ ಹೊಂದುತ್ತಾನೆ. ಮೂರಕ್ಕೆ ಮುಕ್ತಾಯ.</div>
  <div>
    <p>ಒಟ್ಟಿನಲ್ಲಿ ಪರಮಾತ್ಮನ ಅಭಿಷೇಕದ ತೀರ್ಥದ ಪ್ರಾಶನದಿಂದ ದೇಹಶುದ್ಧಿ , ಅಧ್ಯಾತ್ಮಧರ್ಮಸಾಧನ ಮತ್ತು ಮೋಕ್ಷಪ್ರಾಪ್ತಿಗಳಾಗುತ್ತವೆ.</p>
  </div>
  <div>
    <p>ತೀರ್ಥವನ್ನು ಭಕ್ತಿಭಾವನೆಯಿಂದ ಸ್ವೀಕರಿಸಬೇಕು.</p>
  </div>
  <div>ಏಪ್ರಿಲ್ <strong>೧೮</strong></div>
  <div>
    <p><strong>೧೦೯.</strong> ಮಹಾತ್ಮರಿವರು</p>
  </div>
  <div>ವಿತ್ತೇ ತ್ಯಾಗಃ ಕ್ಷಮಾ ಶತ್ರೌ ದುಃಖೇ ದೈನ್ಯವಿಹೀನತಾ।<br/>ನಿರ್ದಂಭತಾ ಸದಾಚಾರೇ ಸ್ವಭಾವೋಽಯಂ ಮಹಾತ್ಮನಾಮ್॥</div>
  <div>
    <p>ಹಣವಿದ್ದಾಗ ತ್ಯಾಗ, ಶತ್ರುವಿನಲ್ಲಿ ಕ್ಷಮಾದಾನ, ದುಃಖಗಳಲ್ಲಿ ದೈನ್ಯವಿಲ್ಲದಿರುವಿಕೆ, ಸದಾಚಾರ ಮಾಡುವಾಗ ತೋರ್ಗಾಣಿಕೆಯಿಲ್ಲದಿರುವಿಕೆ; —ಇವುಗಳು ಮಹಾತ್ಮರಿಗೆ ಸ್ವಭಾವವಾಗಿರುತ್ತದೆ.</p>
    <p>ಮಹಾತ್ಮರು ಯಾರೂ ‘ನಾವು ಮಹಾತ್ಮರು’ ಎಂದು ಬೋರ್ಡನ್ನು ಹಾಕಿಕೊಂಡಿರುವುದಿಲ್ಲ. ಅಜ್ಞರಂತೆಯೇ ಮಹಾತ್ಮರೂ ಹೊರಗಿನ ದೃಷ್ಟಿಯಿಂದ ಸರಳರಾಗಿಯೇ ಕಾಣುತ್ತಾರೆ. ಅವರ ನಡವಳಿಕೆಯಿಂದ, ಅವರ ಮಾತುಕೃತಿಗಳಿಂದ ಅವರನ್ನು ಮಹಾತ್ಮರೆಂದು ಗುರುತಿಸಬೇಕು. ಅಂಥ ಮಹಾತ್ಮರ ನಾಲ್ಕು ಸ್ವಭಾವಗಳನ್ನು ಇಲ್ಲಿ ತಿಳಿಸಿರುತ್ತದೆ:</p>
  </div>
  <div>೧.</div>
  <div>ಅಧಿಕ ಹಣವಿದ್ದರೆ ಅದನ್ನು ಸತ್ ಪಾತ್ರಕ್ಕೆ ಮಹಾತ್ಮರು ದಾನ ಮಾಡುತ್ತಾರೆ. ಅವರಿಗೆ ಯಾವ ವಿಷಯಭೋಗದಲ್ಲಿಯೂ ಲಾಲಸೆಯು ಇರುವುದಿಲ್ಲವಾದ್ದರಿಂದ ಅದಕ್ಕಾಗಿ ಹಣವನ್ನು ಅವರು ವ್ಯಯಮಾಡುವುದಿಲ್ಲ. ಸದ್ವಿನಿಯೋಗವನ್ನು ಮಾಡುತ್ತಾರೆ.</div>
  <div>೨.</div>
  <div>ಶತ್ರುಗಳಲ್ಲಿಯೂ ಕ್ಷಮೆಯನ್ನು ಮಾಡುತ್ತಾರೆ. ಶತ್ರುಗಳೇನಾದರೂ ಮಹಾತ್ಮರಿಗೆ ತೊಂದರೆ ಮಾಡಿದರೆ, ತಪ್ಪು ಮಾಡಿದರೆ ಅದನ್ನು ಅವರು ಕ್ಷಮಿಸಿಬಿಡುತ್ತಾರೆ. ಆ ಶತ್ರುಗಳಿಗೆ ಶಾಪವನ್ನು ಹಾಕಲು ಹೋಗುವುದಿಲ್ಲ. ಕೋಪತಾಪಾದಿಗಳಿಂದ ದೂರವಾಗಿರುವ ಮಹಾತ್ಮರಿಗೆ, ಶತ್ರುಗಳೂ ಒಂದೇ ಮಿತ್ರರೂ ಒಂದೇ.</div>
  <div>೩.</div>
  <div>ಎಂಥ ದುಃಖಬಂದರೂ ದೈನ್ಯಸ್ಥಿತಿಗೆ ಒಳಗಾಗದೆ ಉತ್ಸಾಹಿಗಳೇ ಆಗಿರುತ್ತಾರೆ. ದುಃಖಸ್ಥಿತಿಯಲ್ಲಿ ದೀನತ್ವವನ್ನು ಹೊಂದದವರೇ ಮಹಾತ್ಮರು.</div>
  <div>೪.</div>
  <div>ಸದಾಚಾರ ಸಂಪನ್ನರಾಗಿರುವಾಗ ಯಾವ ಡಂಭಾಚಾರವೂ ಇಲ್ಲ ದವರು. ಮಹಾತ್ಮರು ಶಮದಮಾದಿ ಸಂಪನ್ನರಾಗಿದ್ದರೂ ಅದನ್ನು ಹೊರಗಡೆಯಲ್ಲಿ ಇತರರಿಗೆ ತೋರಿಸಿಕೊಳ್ಳದೆ ಶಾಂತವಾಗಿರುತ್ತಾರೆ.</div>
  <div>
    <p>ಇಂಥ ಮಹಾತ್ಮರನ್ನು ಮಾನವರು ಅನುಸರಿಸಬೇಕು.</p>
  </div>
  <div>ಏಪ್ರಿಲ್ <strong>೧೯</strong></div>
  <div>
    <p><strong>೧೧೦.</strong> ಧರ್ಮದ ಸರ್ವಸ್ವವಿದು</p>
  </div>
  <div>ಶ್ರೂಯತಾಂ ಧರ್ಮಸರ್ವಸ್ವಂ ಶ್ರುತ್ವಾ ಚೈವಾವಧಾರ್ಯತಾಮ್।<br/>ಆತ್ಮನಃ ಪ್ರತಿಕೂಲಾನಿ ಪರೇಷಾಂ ನ ಸಮಾಚರೇತ್॥</div>
  <div>
    <p>ಎಲೈ ಮಾನವರೇ, ಧರ್ಮದ ಸಾರವನ್ನು ನಿಮಗೆ ಹೇಳುತ್ತೇನೆ, ನೀವುಗಳು ಅದನ್ನು ಚೆನ್ನಾಗಿ ಕೇಳಿರಿ, ಕೇಳಿದ ಮೇಲೆ ಸರಿಯಾಗಿ ಮನಸ್ಸಿನಲ್ಲಿ ದೃಢವಾಗಿ ನಿಶ್ಚಯಿಸಿಕೊಳ್ಳಿರಿ. ತನಗೆ ಪ್ರಿಯವಲ್ಲದ ಅಂದರೆ ತನಗೆ ಹಿತವಲ್ಲದ ಕೆಲಸಕಾರ್ಯಗಳನ್ನು ಇತರರಿಗೂ ಮಾಡಬಾರದು.</p>
  </div>
  <div>
    <p>ಧರ್ಮವೆಂಬುದು ಅತ್ಯಂತ ಮಹತ್ತಾದ ವಿಷಯ. ಧರ್ಮದ ವಿಚಾರವು ಸಾಗರದಷ್ಟೇ ದೊಡ್ಡದಾಗಿರುತ್ತದೆ. ಧರ್ಮದ ಪರಿಪೂರ್ಣ ಸಂಪೂರ್ಣ ವಿಚಾರವನ್ನು ಯಾವನೊಬ್ಬನೂ ತಿಳಿಸಲಾರನು. ವೇದಶಾಸ್ತ್ರಪುರಾಣಗಳಲ್ಲಿ ಧರ್ಮದ ಸ್ವರೂಪವನ್ನು ವಿಸ್ತಾರವಾಗಿ ವರ್ಣಿಸಿರುತ್ತಾರೆ. ಆದ್ದರಿಂದ ಅಂಥ ಮಹತ್ತಾದ ಧರ್ಮದ ಸರ್ವಸ್ವವನ್ನು ನಾವು ಮಹಾತ್ಮ ರಿಂದ ಸಂಕ್ಷೇಪವಾಗಿ ಕೇಳಿ ತಿಳಿದುಕೊಳ್ಳಬೇಕು. ಸುಮ್ಮನೆ ಕೇಳಿ ಮರೆಯಬಾರದು, ನಿಶ್ಚಯಮಾಡಿಕೊಳ್ಳಬೇಕು. ಧರ್ಮದ ಸಾರವನ್ನು, ಸರ್ವಸ್ವವನ್ನು ಇಲ್ಲಿ ಒಂದೇ ವಾಕ್ಯದಲ್ಲಿ ತಿಳಿಸಿರುತ್ತದೆ, <strong>ಆತ್ಮನಃ ಪ್ರತಿಕೂಲಾನಿ ಪರೇಷಾಂ ನ</strong> <strong>ಸಮಾಚರೇತ್</strong> ಎಂದು. ತನಗೆ ಪ್ರಿಯವಾಗದ ಕೆಲಸಗಳನ್ನು ಇತರರಿಗೂ ಮಾಡಬಾರದು. ಇದು <strong>ಧರ್ಮದ ಸರ್ವಸ್ವ</strong>.</p>
  </div>
  <div>
    <p>ತನಗೆ ಇತರರಿಂದ ತಿರಸ್ಕಾರ, ನಿಂದೆ, ಅಪಕೀರ್ತಿ, ದುಃಖಗಳು ಬಂದರೆ ಅವು ಇಷ್ಟವಾಗುವುದಿಲ್ಲ. ಅಂದಮೇಲೆ ಇವುಗಳನ್ನು ನಾವುಗಳೂ ಇತರರಿಗೆ ಮಾಡಬಾರದು. ಇತರರಿಗೆ ನೋವಾಗುವಂಥ ವಿಚಾರಗಳನ್ನು ನಾವುಗಳು ಎಂದೆಂದಿಗೂ ಮಾಡಬಾರದು. ‘ತನ್ನಂತೆ ಪರರನ್ನು ಕಾಣಬೇಕು’ ಎಂಬುದೇ ಧರ್ಮದ ರಹಸ್ಯ. ಎಲ್ಲರನ್ನೂ ಗೌರವಿಸುತ್ತಾ , ಪ್ರೀತಿಸುತ್ತಾ, ಸ್ತುತಿಸುತ್ತಾ ಹಾಗೂ ಅಭಿನಂದಿಸುತ್ತಾ ಇದ್ದರೆ ಅದೇ ಧರ್ಮಸರ್ವಸ್ವ. ಒಬ್ಬನೇ ಪರಮಾತ್ಮನು ಸರ್ವರಲ್ಲಿಯೂ ಸಮನಾಗಿ ಇರುವುದರಿಂದ ನಾನು ಪರರನ್ನು ನಿಂದಿಸಿದರೆ ನನ್ನನ್ನೇ ನಿಂದಿಸಿದಂತೆ, ಪರರನ್ನು ಪ್ರೀತಿಸಿದರೆ ನನ್ನನ್ನೇ ಪ್ರೀತಿಸಿದಂತೆ.</p>
  </div>
  <div>
    <p>ಮಾನವನು ಎಲ್ಲರನ್ನೂ ಪ್ರೀತಿಸುವುದನ್ನು ಕಲಿಯಬೇಕು.</p>
  </div>
  <div>ಏಪ್ರಿಲ್ <strong>೨೦</strong></div>
  <div>
    <p><strong>೧೧೧.</strong> ಪ್ರಸಿದ್ಧರಲ್ಲಿ ನಾಲ್ಕು ವಿಧ</p>
  </div>
  <div>ಉತ್ತಮಾ ಚಾತ್ಮನಾ ಖ್ಯಾತಾಃ ಪಿತ್ರಾ ಖ್ಯಾತಾಶ್ಚ ಮಧ್ಯಮಾಃ।<br/>ಮಾತುಲೇನಾಧಮಾಃ ಖ್ಯಾತಾಃ ಶ್ವಶುರೇಣಾಧಮಾಧಮಾಃ॥</div>
  <div>
    <p>ತಮ್ಮ ವರ್ಚಸ್ಸಿನಿಂದಲೇ ಖ್ಯಾತರಾದವರು ಉತ್ತಮರು, ತಂದೆಯಿಂದ ಖ್ಯಾತರಾದವರು ಮಧ್ಯಮರು, ಸೋದರಮಾವನಿಂದ ಖ್ಯಾತರಾದವರು ಅಧಮರು, ಇನ್ನು ಹೆಣ್ಣುಕೊಟ್ಟ ಮಾವನಿಂದ ಖ್ಯಾತರಾದವರಂತೂ ತೀರಾ ಅಧಮರು.</p>
    <p>ಧನದಿಂದ, ವಿದ್ಯೆಯಿಂದ, ಅಧಿಕಾರದಿಂದ, ಬಲಪೌರುಷಾದಿಗಳಿಂದ ಜನಗಳು ಖ್ಯಾತರಾಗುತ್ತಿರುವುದು ಕಂಡಿರುತ್ತದೆ. ಹಾಗೆ ಖ್ಯಾತರಾದವರನ್ನು ಉತ್ತಮರು, ಮಧ್ಯಮರು, ಅಧಮರು, ಅಧಮಾಧಮರು ಎಂದು ನಾಲ್ಕು ರೀತಿಯಾಗಿ ವಿಂಗಡಿಸಬಹುದು. ಅದು ಹೇಗೆಂದರೆ:</p>
  </div>
  <div>
    <p><span class="en">1. </span><strong>ಆತ್ಮನಾ ಖ್ಯಾತಾಃ ಉತ್ತಮಾಃ</strong>—ತಮ್ಮ ಸಾಮರ್ಥ್ಯದಿಂದಲೇ ಪ್ರಸಿದ್ಧರಾದವರು <strong>ಉತ್ತಮರು</strong>. ಯಾರ ಹೆಸರನ್ನು ಹೇಳಿದ ಕೂಡಲೇ ಜನಗಳು ಅವರನ್ನು ನೇರವಾಗಿ ಗುರುತಿಸುತ್ತಾರೆಯೋ ಅಂಥವರು <strong>ಉತ್ತಮರು</strong>.</p>
  </div>
  <div>
    <p><span class="en">2. </span><strong>ಪಿತ್ರಾ ಖ್ಯಾತಾಃ ಮಧ್ಯಮಾಃ</strong>—ತಂದೆಯಿಂದ ಖ್ಯಾತರಾದವರು<strong> ಮಧ್ಯಮರು</strong>. ತನಗೆ ವಿದ್ಯೆ, ಧನ, ಅಧಿಕಾರ ಮುಂತಾದ ಯಾವ ಯೋಗ್ಯತೆಯೂ ಇಲ್ಲದೆ ‘ಇಂಥವರ ಮಗ ಇವನು’ ಎಂದು ಯಾರನ್ನು ಜನಗಳು ಗುರುತಿಸುತ್ತಾರೆಯೋ ಅಂಥವರು <strong>ಮಧ್ಯಮರು</strong>.</p>
  </div>
  <div>
    <p><span class="en">3. </span><strong>ಮಾತುಲೇನ ಖ್ಯಾತಾಃ ಅಧಮಾಃ</strong>—ತನಗೆ ವಿದ್ಯಾಧನಪೌರುಷಾದಿಗಳಿಲ್ಲದಿದ್ದರೂ ‘ಇವರು ಇಂಥವರ ಸೋದರಳಿಯ’ ಎಂದಾಗ, ಹೌದಾ, ಎನ್ನುವಂತಿದ್ದರೆ ಅವರು <strong>ಅಧಮರು</strong>. ಸೋದರಮಾವನ ಹೆಸರನ್ನು ಹೇಳಿಕೊಂಡು ಪ್ರಸಿದ್ಧರಾದವರು <strong>ಅಧಮರು</strong>.</p>
  </div>
  <div>
    <p><span class="en">4. </span><strong>ಶ್ವಶುರೇಣ ಖ್ಯಾತಾಃ ಅಧಮಾಧಮಾಃ</strong>—ಹೆಣ್ಣುಕೊಟ್ಟ ಮಾವನಿಂದ ಖ್ಯಾತರಾದವರಂತೂ <strong>ಅಧಮಾಧಮರು</strong>. ಅಂದರೆ ಸ್ವತಃ ಏನೂ ಬಂಡವಾಳವಿಲ್ಲ. ಆದರೆ ಅವರ ಮಾವನಿಂದ, ‘ಇವರು ಇಂಥವರ ಅಳಿಯನಂತೆ’ ಎಂದು ಪ್ರಸಿದ್ಧರಾದವರು <strong>ತೀರಾ ಅಧಮರು</strong>.</p>
  </div>
  <div>ಮನುಷ್ಯನು ತನ್ನ ಸಾಮರ್ಥ್ಯದಿಂದಲೇ ಪ್ರಸಿದ್ಧನಾಗಬೇಕು.</div>
  <div>ಏಪ್ರಿಲ್ <strong>೨೧</strong></div>
  <div>
    <p><strong>೧೧೨.</strong> ಉಭಯಥಾ ಲಾಭವೇ</p>
  </div>
  <div>ಹತೋಽಪಿ ಲಭತೇ ಸ್ವರ್ಗಂ ಜಿತ್ವಾ ತು ಲಭತೇ ಯಶಃ।<br/>ಉಭೇ ಬಹುಮತೇ ಲೋಕೇ ನಾಸ್ತಿ ನಿಷ್ಫಲತಾ ರಣೇ॥</div>
  <div>
    <p>ಯುದ್ಧದಲ್ಲಿ ಸತ್ತರೂ ಸ್ವರ್ಗವನ್ನು ಹೊಂದುತ್ತಾನೆ, ಇನ್ನು ಗೆದ್ದರಂತೂ ಯಶಸ್ಸನ್ನೇ ಹೊಂದುತ್ತಾನೆ. ಆದ್ದರಿಂದ ಯುದ್ಧವೆಂಬುದು ಲೋಕದಲ್ಲಿ ಎರಡೂ ರೀತಿಯಲ್ಲಿಯೂ ಸ್ತುತ್ಯವಾದದ್ದೇ. ಯುದ್ಧಮಾಡಿದರೆ ಫಲವಿಲ್ಲ ಎಂಬುದಂತೂ ಇಲ್ಲವೇ ಇಲ್ಲ.</p>
  </div>
  <div>
    <p>ಯುದ್ಧವೆಂದರೆ ಸಾಮಾನ್ಯರಿಗೆ ಅಂಜಿಕೆಯಿರುತ್ತದೆ. ನಿಜವಾಗಿ ನೋಡಿದರೆ ಭಯವು ಸರಿಯಲ್ಲ. ಕ್ಷತ್ರಿಯಧೀರನಿಗೆ ರಣರಂಗದಲ್ಲಿ ಮರಣವು ಉಂಟಾದರೆ ಅದರಿಂದ ಅವನು ವೀರಸ್ವರ್ಗವನ್ನೇ ಹೊಂದುತ್ತಾನೆ. ಮನುಷ್ಯನಾಗಿ ಹುಟ್ಟಿದಮೇಲೆ ಎಂದಾದರೂ ಪ್ರತಿಯೊಬ್ಬನೂ ಸಾಯಲೇಬೇಕಷ್ಟೆ? ಸಾಯದೇ ಶಾಶ್ವತನಾಗಿ ಯಾವನೊಬ್ಬನೂ ಬದುಕಿರಲಾರ. ವೀರಸ್ವರ್ಗವು ಯಾರಿಗೆ ತಾನೆ ಬೇಡ? ರಣರಂಗದಲ್ಲಿ ಮೃತನಾದರೆ ವೀರಸ್ವರ್ಗದ ಜೊತೆಗೆ ಶಾಶ್ವತವಾದ ಕೀರ್ತಿಯೂ ಬರುತ್ತದೆಯಲ್ಲವೆ? ಸೈನಿಕನಿಗೆ ಇದಕ್ಕಿಂತ ಹೆಚ್ಚಿನ ಲಾಭ ಮತ್ತು ಸಂತೋಷಗಳು ಇನ್ನು ಬೇರೆ ಇರಲಾರವಷ್ಟೆ?</p>
  </div>
  <div>
    <p>ಇನ್ನು ಜಯವನ್ನು ಸಾಧಿಸಿಬಿಟ್ಟರಂತೂ ರಾಜ್ಯಲಕ್ಷ್ಮಿಯನ್ನೂ ಹೊಂದುತ್ತಾನೆ ಮತ್ತು ಕೀರ್ತಿಯನ್ನೂ ಹೊಂದುತ್ತಾನೆ. ರಾಜ್ಯವನ್ನು ಪಡೆದು ರಾಜ್ಯಭಾರವನ್ನು ಮಾಡುವುದು ಆನಂದವಲ್ಲವೆ? ಸತ್ಯಧರ್ಮನ್ಯಾಯಗಳಿಂದ ರಾಜ್ಯಭಾರವನ್ನು ಮಾಡುತ್ತಿದ್ದರೆ ಅಂಥವನ ಯಶಸ್ಸು ಶಾಶ್ವತವಾಗಿ ಉಳಿಯುತ್ತದೆ. ಇದೂ ಲಾಭವಲ್ಲವೆ? ಒಂದು ರಾಷ್ಟ್ರಕ್ಕೆ ರಾಜನಾಗಿ ಅಥವಾ ಪತಿಯಾಗಿ ಜನಾನುರಾಗಿಯಾಗಿ ಬಾಳುವುದೆಂಬು ದೇನೂ ಸುಲಭವಲ್ಲ. ಅಂತೂ ವೀರನಾದ ಸೈನಿಕನಿಗೆ ಎರಡು ವಿಧದಲ್ಲೂ ಲಾಭವೇ ಉಂಟಾಗುತ್ತದೆಯಲ್ಲವೆ? ಇದನ್ನೇ <strong>ಹತೋ ವಾ ಪ್ರಾಪ್ಸ್ಯಸಿ ಸ್ವರ್ಗಂ ಜಿತ್ವಾ</strong> <strong>ವಾ ಭೋಕ್ಷ್ಯಸೇ ಮಹೀಮ್</strong>—ಎಲೈ ಅರ್ಜುನನೇ, ಸತ್ತರೆ ನೀನು ಸ್ವರ್ಗವನ್ನೇ ಹೊಂದುವೆ, ಗೆದ್ದರೆ ರಾಜ್ಯವನ್ನು ಅನುಭವಿಸುವೆ ಎಂದು ಧರ್ಮಜ್ಞನಾದ ಶ್ರೀಕೃಷ್ಣನೂ ಗೀತೆಯಲ್ಲಿ ತಿಳಿಸಿರುತ್ತಾನೆ.</p>
  </div>
  <div>
    <p>ರಾಷ್ಟ್ರಪ್ರೇಮಿಯಾಗಿ ಮಾನವನು ಬದುಕಬೇಕು.</p>
  </div>
  <div>ಏಪ್ರಿಲ್ <strong>೨೨</strong></div>
  <div>
    <p><strong>೧೧೩.</strong> ಸಾಷ್ಟಾಂಗ ನಮಸ್ಕಾರ</p>
  </div>
  <div>ಉರಸಾ ಶಿರಸಾ ದೃಷ್ಟ್ಯಾ ಮನಸಾ ವಚಸಾ ತಥಾ।<br/>ಪದ್ಭ್ಯಾಂ ಕರಾಭ್ಯಾಂ ಕರ್ಣಾಭ್ಯಾಂ ಪ್ರಣಾಮೋಽಷ್ಟಾಂಗ ಉಚ್ಯತೇ॥</div>
  <div>
    <p>ಗುರುಹಿರಿಯರಿಗೆ <strong>ಸಾಷ್ಟಾಂಗ</strong>ನಮಸ್ಕಾರವನ್ನು ಮಾಡುವ ಸಂಪ್ರದಾಯ ನಮ್ಮದು. ಯತಿಗಳು, ಮಹಾತ್ಮರು, ಸಾಧುಗಳು, ಸಂತರು, ತಪಸ್ವಿಗಳು ಬಂದಾಗ ಅಂಥವರಿಗೆ ಎಂಟು ಅಂಗಗಳಿಂದಲೂ ನಮಸ್ಕಾರವನ್ನು ಮಾಡಬೇಕು. ನಮಸ್ಕಾರದಿಂದ ನಮ್ಮ ಅಹಂಕಾರ, ಅಭಿಮಾನಗಳು ದೂರವಾಗುತ್ತವೆ. ನಮಸ್ಕಾರದಲ್ಲಿ ಶರಣಾಗತಿಯ ಭಾವನೆಯೂ ಇರುತ್ತದೆ. ಭಕ್ತಿ, ವಿನಯ, ವಿನಮ್ರತೆ, ಗೌರವ, ಆದರ, ಪ್ರೀತಿ—ಇವೆಲ್ಲವೂ ನಮಸ್ಕಾರದಲ್ಲಿ ಅಂತರ್ಗತವಾಗುತ್ತವೆ. ತಾನು ಎಷ್ಟೇ ದೊಡ್ಡವನಾಗಿದ್ದರೂ ತಾಯಿ ತಂದೆ ಗುರುಗಳಿಗೆ ನಮಸ್ಕಾರಗಳನ್ನು ಮಾಡಲೇಬೇಕು. ನಮಸ್ಕಾರದಿಂದಲೇ ಗುರುಗಳನ್ನೂ ಹಿರಿಯರನ್ನೂ ಪ್ರಸನ್ನರನ್ನಾಗಿ ಮಾಡಿಕೊಳ್ಳಬಹುದೇ ಹೊರತು ಬರೀ ಹಣ ಅಧಿಕಾರಗಳಿಂದಲ್ಲ.</p>
    <p>ಇನ್ನು ಬ್ರಹ್ಮವಿದ್ಯೆಯನ್ನು ಹೊಂದಬೇಕಾದರಂತೂ ನಮಸ್ಕಾರವೊಂದೇ ದಾರಿ. ವಿರಕ್ತರೂ, ಆತ್ಮಜ್ಞಾನಿಗಳೂ, ನಿತ್ಯತೃಪ್ತರೂ ಆಗಿರುವ ಮಹಾತ್ಮರಾದ ಗುರುಗಳಿಗೆ ಶಿಷ್ಯರಿಂದ ಉಳಿದ ಯಾವ ಕಾಣಿಕೆಯೂ ಬೇಕಾಗಿಲ್ಲ. ನಮಸ್ಕಾರವೊಂದಿದ್ದರೆ ಸಾಕೇಸಾಕು. ಸೂರ್ಯನಮಸ್ಕಾರವಂತೂ ಅಷ್ಟಾಂಗಪೂರ್ವಕವಾಗಿಯೇ ಇರಬೇಕು. ಆ ಅಷ್ಟಾಂಗಗಳು ಯಾವುವೆಂದರೆ:</p>
  </div>
  <div>
    <p><span class="en">1. </span><strong>ಉರಸಾ</strong>—ಹೊಟ್ಟೆಯನ್ನು ನೆಲಕ್ಕೆ ತಾಕಿಸುವುದು.</p>
  </div>
  <div>
    <p><span class="en">2. </span><strong>ಶಿರಸಾ</strong>—ತಲೆಯನ್ನೂ ನೆಲಕ್ಕೆ ತಾಕುವಂತೆ ಮಾಡುವುದು.</p>
  </div>
  <div>
    <p><span class="en">3. </span><strong>ದೃಷ್ಟ್ಯಾ</strong>—ಎರಡೂ ಕಣ್ಣುಗಳನ್ನೂ ಮುಚ್ಚಿ ನಮಸ್ಕರಿಸಬೇಕು.</p>
  </div>
  <div>
    <p><span class="en">4. </span><strong>ಮನಸಾ</strong>—ಮನಸ್ಸಿನಲ್ಲಿ ಭಕ್ತಿಭಾವನೆಯಿಂದ ನಮಸ್ಕರಿಸಬೇಕು.</p>
  </div>
  <div>
    <p><span class="en">5. </span><strong>ವಚಸಾ</strong>—ಬಾಯಿಂದ ಸ್ತುತಿಸುತ್ತಾ ನಮಿಸುವುದು.</p>
  </div>
  <div>
    <p><span class="en">6. </span><strong>ಪದ್ಭ್ಯಾಮ್</strong>—ಕಾಲುಗಳನ್ನು ಉದ್ದಕ್ಕೆ ನೀಡುತ್ತಾ ನಮಸ್ಕರಿಸಬೇಕು.</p>
  </div>
  <div>
    <p><span class="en">7. </span>ಕರಾಭ್ಯಾಮ್—ಎರಡೂ ಕೈಗಳನ್ನು ಜೋಡಿಸಿಕೊಂಡು ನಮಿಸುವುದು.</p>
  </div>
  <div>
    <p><span class="en">8. </span><strong>ಕರ್ಣಾಭ್ಯಾಮ್</strong>—ಎರಡೂ ಕಿವಿಗಳನ್ನು ನೆಲಕ್ಕೆ ತಾಕಿಸುವುದು.</p>
  </div>
  <div>ಗುರುಹಿರಿಯರಿಗೆ ಸಾಷ್ಟಾಂಗನಮಸ್ಕಾರವನ್ನು ಮಾಡಬೇಕು.</div>
  <div>ಏಪ್ರಿಲ್ <strong>೨೩</strong></div>
  <div>
    <p><strong>೧೧೪.</strong> ಮೂರು ವಿಧದ ಮಾನವರು</p>
  </div>
  <div>ಅಜ್ಞಃ ಸುಖಮಾರಾಧ್ಯಃ ಸುಖತರಮಾರಾಧ್ಯತೇ ವಿಶೇಷಜ್ಞಃ।<br/>ಜ್ಞಾನ ಲವ ದುರ್ವಿದಗ್ಧಂ ಬ್ರಹ್ಮಾಪಿ ನರಂ ನ ರಂಜಯತಿ॥</div>
  <div>
    <p>ಅಜ್ಞನನ್ನು ಸುಲಭವಾಗಿ ಸಂತೋಷಪಡಿಸಬಹುದು, ಪಂಡಿತನನ್ನು ಇನ್ನೂ ಸುಲಭವಾಗಿ ಸಮಾಧಾನಮಾಡಬಹುದು. ಆದರೆ ಜ್ಞಾನದ ಲವದಿಂದ ದುರಹಂಕಾರಿಯಾಗಿರುವ ಮೂರ್ಖನನ್ನು ಬ್ರಹ್ಮದೇವನೂ ರಂಜಿಸಲಾರ!</p>
    <p>ತನಗೆ ತಿಳಿದಿರುವ ವಿಷಯವನ್ನು ಇತರರಿಗೆ ತಿಳಿಸಬೇಕಾದದ್ದು ಪ್ರತಿಯೊಬ್ಬ ಮನುಷ್ಯನ ಕರ್ತವ್ಯ. ಹಾಗೆಯೇ ತನಗೆ ತಿಳಿಯದ ವಿಷಯವನ್ನು ತಿಳಿದವರಿಂದ ತಿಳಿದುಕೊಳ್ಳಬೇಕಾದದ್ದೂ ಪ್ರತಿಯೊಬ್ಬನ ಕರ್ತವ್ಯ. ಜ್ಞಾನವು ಒಬ್ಬರಿಂದ ಮತ್ತೊಬ್ಬರಿಗೆ ನದಿಯಂತೆ ಹರಿಯುತ್ತಿರಬೇಕು. ದೀಪದಂತೆ ಜ್ಞಾನವು ಪ್ರಕಾಶವನ್ನು ಕೊಡುತ್ತದೆ. ಇದು ಮಾನವರಿಂದ ಮಾನವರಿಗೆ ಹರಿಯುವ ಜ್ಞಾನಗಂಗೆ.</p>
    <p>ಮಾನವರನ್ನು ಇಲ್ಲಿ ಅಜ್ಞ, ವಿಶೇಷಜ್ಞ ಮತ್ತು ದುರಹಂಕಾರಿ ಎಂದು ಮೂರು ವಿಧವಾಗಿ ವಿಂಗಡಿಸಲಾಗಿದೆ.</p>
  </div>
  <div>೧.</div>
  <div><strong>ಅಜ್ಞಃ ಸುಖಮಾರಾಧ್ಯತೇ</strong>—ಅಜ್ಞನೆಂದರೆ ತಿಳಿಯದವನು, ದಡ್ಡ. ತನಗೆ ತಿಳಿಯದ ವಿಷಯವನ್ನು ತಿಳಿದವರಾದ ಪಂಡಿತರಿಂದ ಕೇಳಿ ತಿಳಿಯುವ ಸ್ವಭಾವವುಳ್ಳವನಿವನು. ಇಂಥವನಿಗೆ ಯಾವುದೇ ಹೊಸ ವಿಚಾರವನ್ನಾದರೂ ಸುಲಭವಾಗಿ ತಿಳಿಸಬಹುದು.</div>
  <div>೨.</div>
  <div><strong>ವಿಶೇಷಜ್ಞಃ ಸುಖತರಮಾರಾಧ್ಯತೇ</strong>—ವಿಷಯವನ್ನು ಚೆನ್ನಾಗಿ ಬಲ್ಲ ಪಂಡಿತನೇ ಆಗಿಬಿಟ್ಟಿದ್ದರಂತೂ ಅವನಿಗಿನ್ನೂ ಸುಲಭವಾಗಿ ವಿಷಯ ಗಳನ್ನು ತಿಳಿಸಬಹುದು. ಎಷ್ಟೇ ಆದರೂ ಇವನು ಪಂಡಿತನಲ್ಲವೆ?</div>
  <div>೩.</div>
  <div><strong>ಜ್ಞಾನಲವದುರ್ವಿದಗ್ಧಂ ಬ್ರಹ್ಮಾಪಿ ನರಂ ನ ರಂಜಯತಿ</strong>—ಸ್ವಲ್ಪ ತಿಳಿದು, ಆದರೆ ತನ್ನನ್ನೇ ಮಹಾಪಂಡಿತನೆಂದು ಭಾವಿಸಿರುವವನಿಗೆ ಬ್ರಹ್ಮನೂ ತಿಳಿಸಲಾರನು. <strong>ಅಲ್ಪವಿದ್ಯೋ ಮಹಾಗರ್ವೀ</strong>. ದುರಹಂಕಾರಿಯಾದವನಿಗೆ ಯಾರೂ ಏನನ್ನೂ ತಿಳಿಸಲಾರರು.</div>
  <div>ಮನುಷ್ಯನು ಅರ್ಧಂಬರ್ಧ ಜ್ಞಾನದಿಂದ<br/>ದುರಹಂಕಾರಿಯಾಗಿರಬಾರದು.</div>
  <div>ಏಪ್ರಿಲ್ <strong>೨೪</strong></div>
  <div>
    <p><strong>೧೧೫.</strong> ಲೋಭಿಗೆ ಎರಡು ದೃಷ್ಟಾಂತ</p>
  </div>
  <div>ಪಿಪೀಲಿಕಾರ್ಜಿತಂ ಧಾನ್ಯಂ ಮಕ್ಷಿಕಾಸಂಚಿತಂ ಮಧು।<br/>ಲುಬ್ಧೇನ ಸಂಚಿತಂ ದ್ರವ್ಯಂ ಸಮೂಲಂ ಹಿ ವಿನಶ್ಯತಿ॥</div>
  <div>
    <p>ಇರುವೆಗಳಿಂದ ಕೂಡಿಹಾಕಿದ ಕಾಳುಗಳು, ಜೇನುನೊಣಗಳಿಂದ ಸಂಗ್ರಹಿಸಿದ ಜೇನುತುಪ್ಪ, ಜಿಪುಣನಿಂದ ಕೂಡಿಟ್ಟ ಹಣ—ಈ ಮೂರೂ ಸಂಪೂರ್ಣವಾಗಿ ನಾಶವಾಗುತ್ತವೆ.</p>
    <p>ಮನುಷ್ಯನು ಸಂಪಾದಿಸಬೇಕು, ಅನುಭವಿಸಬೇಕು ಮತ್ತು ದಾನ ಮಾಡಬೇಕು. ಕೂಡಿಟ್ಟ ಹಣವು ಸಂಪೂರ್ಣವಾಗಿ ನಾಶವಾಗುತ್ತದೆ. ಇದಕ್ಕೆ ಲೋಕಪ್ರಸಿದ್ಧವಾದ ಎರಡು ದೃಷ್ಟಾಂತಗಳನ್ನು ಕೊಟ್ಟಿದೆ.</p>
    <p><span class="en">1. </span><strong>ಇರುವೆಗಳ ದೃಷ್ಟಾಂತ</strong>—ಇರುವೆಗಳೆಂದರೆ ಸಣ್ಣ , ಅತಿಸಣ್ಣದಾದ ಕೀಟ. ಆಲಸ್ಯವಿಲ್ಲದೆ, ಹಗಲುರಾತ್ರಿಗಳೆನ್ನದೆ, ಛಳಿಮಳೆ ಬಿಸಿಲುಗಾಳಿಗಳೆನ್ನದೆ ಒಂದೇ ಸಮನೆ ಸಂಚರಿಸುತ್ತಾ ಸಕ್ಕರೆ, ರವೆ, ಅಕ್ಕಿ, ಗೋಧಿಕಾಳುಗಳನ್ನು ಈ ಇರುವೆಗಳು ತಮ್ಮದೇ ಆದ ಗೂಡಿನಲ್ಲಿ ಸಂಗ್ರಹಿಸುತ್ತವೆ. ಆದರೆ ಆ ಕಾಳುಗಳೇನಾದರೂ ಈ ಪ್ರಚಂಡಮನುಷ್ಯನ ಕಣ್ಣುಗಳಿಗೆ ಬಿದ್ದರೆ ಆ ಕಾಳುಗಳೆಲ್ಲ ಸರ್ವನಾಶ! ಪೊರಕೆಯಿಂದ ಆ ಕಾಳುಗಳನ್ನೆಲ್ಲ ಗುಡಿಸಿ, ಬಿಸಾಕಿಬಿಡುತ್ತಾನೆ ಈ ಮನುಷ್ಯ!</p>
    <p><span class="en">2. </span><strong>ಜೇನುನೊಣಗಳು ಸಂಗ್ರಹಿಸಿದ ಜೇನು</strong>—ಜೇನುನೊಣಗಳು ಕೂಡ ಒಂದು ಕ್ಷಣವನ್ನೂ ವ್ಯರ್ಥವಾಗಿ ಕಳೆಯದೆ ಕಾಡಿಗೆ ಹೋಗಿ, ತೋಟಕ್ಕೆ ಹೋಗಿ ಅಲ್ಲಿನ ನೂರಾರು ಪುಷ್ಪಗಳಿಂದ ಮಕರಂದವನ್ನು ಹೀರಿಕೊಂಡು ಬಂದು, ಒಂದು ರೊಟ್ಟಿಯಲ್ಲಿ ಜೇನುತುಪ್ಪವನ್ನು ಮಾಡುತ್ತವೆ. ಆದರೆ ಪಾಪ, ಆ ಜೇನುಹುಳುಗಳು ಜೇನಿನ ಒಂದು ಹನಿಯನ್ನೂ ತಾವು ಕುಡಿಯುವುದಿಲ್ಲ. ಆ ಜೇನೆಲ್ಲಾ ಮನುಷ್ಯನ ಪಾಲಿಗೇ ಸೇರುತ್ತದೆ.</p>
    <p><span class="en">3. </span><strong>ಜಿಪುಣನು ಕೂಡಿಟ್ಟ ಹಣ</strong>—ಇದು ದಾರ್ಷ್ಟಾಂತಿಕ. ಅದರಂತೆಯೇ ಲೋಭಿಯಾದ ಮನುಷ್ಯನು ಕೂಡಿಟ್ಟ ಹಣವೆಲ್ಲವೂ ಅನ್ಯರಿಗೆ ಸೇರಿಹೋಗುತ್ತದೆ. ಲೋಭಿಯು ಸತ್ತ ಬಳಿಕ ಅವನ ಸಂಪತ್ತೆಲ್ಲ ಇರುವೆಯ ಧಾನ್ಯಗಳಂತೆ, ಜೇನಿನಂತೆ ಮತ್ತೊಬ್ಬರಿಗೇ ಸೇರುತ್ತವೆ.</p>
  </div>
  <div>ಆದ್ದರಿಂದ ಮನುಷ್ಯನು ಲೋಭಿಯಾಗಿರಬಾರದು.</div>
  <div>ಏಪ್ರಿಲ್ <strong>೨೫</strong></div>
  <div>
    <p><strong>೧೧೬.</strong> ಆರ್ಯರೂ ಅನಾರ್ಯರೂ</p>
  </div>
  <div>ಯಥಾ ಕಂದುಕಪಾತೇನೋತ್ಪತತ್ಯಾರ್ಯಃ ಪತನ್ನಪಿ।<br/>ತಥಾ ತ್ವನಾರ್ಯಃ ಪತತಿ ಮೃತ್ ಪಿಂಡಪತನಂ ಯಥಾ॥</div>
  <div>
    <p>ಸತ್ ಪುರುಷನು ಬಿದ್ದರೂ ಚೆಂಡಿನಂತೆ ಮತ್ತೆ ಅಭಿವೃದ್ಧಿಯನ್ನು ಹೊಂದುತ್ತಾನೆ. ಆದರೆ ಅನಾರ್ಯನು ಒಮ್ಮೆ ಬಿದ್ದನೆಂದರೆ ಮಣ್ಣಿನ ಮುದ್ದೆಯಂತೆ ನೆಲವನ್ನು ಕಚ್ಚಿಬಿಡುತ್ತಾನೆ, ಇವನು ಮತ್ತೆ ಏಳುವುದಿಲ್ಲ.</p>
  </div>
  <div>
    <p>ಜೀವನವೆಂಬ ಆಟದಲ್ಲಿ ಸೋಲುಗೆಲುವುಗಳು ಬಂದೇ ಬರುತ್ತವೆ. ವ್ಯಾಪಾರದಲ್ಲಿ ಜಮಾ ಖರ್ಚಿನಂತೆ ಲಾಭನಷ್ಟಗಳು ಆಗಲೇಬೇಕಷ್ಟೆ? ಜೀವನಚಕ್ರದಲ್ಲಿ ಏರುಪೇರುಗಳೂ ಬರುತ್ತವೆ. ಅವತಾರಪುರುಷರಾದ ಶ್ರೀರಾಮ, ಶ್ರೀಕೃಷ್ಣರಿಗೂ ಅವರವರ ಜೀವನದಲ್ಲಿ ಮಾನಾಪಮಾನಗಳು, ಸುಖದುಃಖಗಳು, ಏರಿಳಿತಗಳು ಕಂಡುಬಂದವಲ್ಲವೆ? ಸರಿ, ಆದರೆ ಆರ್ಯರಿಗೂ ಅನಾರ್ಯರಿಗೂ ಇದರಲ್ಲಿ ಒಂದು ವಿಶೇಷವಿರುತ್ತದೆ.</p>
  </div>
  <div>
    <p>ಆರ್ಯರೆಂದರೆ ಸಜ್ಜನರು, ಮಹಾತ್ಮರು, ಸಂತರು, ತಪಸ್ವಿಗಳು. ಇವರಿಗೂ ಜೀವನದಲ್ಲಿ ಧನಹಾನಿ, ಮಾನಹಾನಿ, ಆರೋಗ್ಯಹಾನಿ, ದುಃಖಗಳು ಬಂದೊದಗುತ್ತವೆ. ಇದರಿಂದ ಇಂಥವರೂ ಕುಗ್ಗಿದಂತೆ ತೋರುತ್ತಾರೆ. ಚೆಂಡು ನೆಲದಮೇಲೆ ಧೊಪ್ಪೆಂದು ಕುಸಿದು ಬಿದ್ದರೂ ಜೊಯ್ ಎಂದು ಕೂಡಲೇ ಮೇಲಕ್ಕೆ ಹಾರುತ್ತದೆಯಲ್ಲವೆ? ಅದರಂತೆ ಆರ್ಯರೂ ಧೈರ್ಯವಾಗಿ ಬೇಗನೆ ಉದ್ಧಾರವಾಗಿಬಿಡುತ್ತಾರೆ. ವಿವೇಕದಿಂದ, ಉತ್ಸಾಹದಿಂದ ಆರ್ಯರಾದ ಮಹಾತ್ಮರು ಪುನಃ ಚಿಗುರಿಕೊಂಡು ಸಂತೋಷದಿಂದ ಉಲ್ಲಾಸಪೂರ್ಣರಾಗಿಬಿಡುತ್ತಾರೆ.</p>
  </div>
  <div>
    <p>ಆದರೆ ಅನಾರ್ಯರೋ ಎಂದರೆ ಸಂಸ್ಕಾರರಹಿತರಾದ ದುರಹಂಕಾರಿಗಳಾದ ಮೂಢರು ತಮ್ಮ ವಿದ್ಯಾ, ಸಂಪತ್ತುಗಳಿಂದ ಮೆರೆಯುತ್ತಿರುತ್ತಾರೆ. ಇಂಥವರೇನಾದರೂ ಒಮ್ಮೆ ಕುಸಿದುಬಿದ್ದರೆಂದರೆ ಬಿದ್ದಂತೆಯೇ ಸರಿ. ಹಸೀಜೇಡಿಮಣ್ಣಿನ ಮುದ್ದೆಯು ನೆಲದಮೇಲೆ ಬಿತ್ತೆಂದರೆ ಅದು ತೊಪ್ಪೆಯೇ ಸರಿ. ಅದು ಪುನಃ ಪುಟವೆದ್ದು ಚೆಂಡಿನಂತೆ ಮೇಲಕ್ಕೆ ಏರಲಾರದು. ದುರಾತ್ಮರು ಹೀಗೆ ಮಣ್ಣಿನಂತೆ ಬಿದ್ದು ಹಾಳಾಗಿಹೋಗುತ್ತಾರೆ.</p>
  </div>
  <div>ವಿವೇಕಿಯು ನಿರಹಂಕಾರಿಯಾಗಿ ಸಮತ್ವದಿಂದ ಬಾಳಬೇಕು.</div>
  <div>ಏಪ್ರಿಲ್ <strong>೨೬</strong></div>
  <div>
    <p><strong>೧೧೭.</strong> ದೀನರೂ ಧೀರರೂ</p>
  </div>
  <div>ಆಶಾಯಾ ಯೇ ದಾಸಾಃ ತೇ ದಾಸಾಃ ಸರ್ವಲೋಕಸ್ಯ।<br/>ಆಶಾ ಯೇಷಾಂ ದಾಸೀ ತೇಷಾಂ ದಾಸಾಯತೇ ಲೋಕಃ॥</div>
  <div>
    <p>ಆಶೆಗೆ ಯಾರು ದಾಸರೋ ಅಂಥವರು ಎಲ್ಲರಿಗೂ ದಾಸರಾಗಿಬಿಡುತ್ತಾರೆ. ಆದರೆ ಆಶೆಯೇ ಯಾರಿಗೆ ದಾಸಿಯೋ, ಅಂಥವರಿಗೆ ಇಡೀ ಲೋಕವೇ ದಾಸನಾಗಿಬಿಡುತ್ತದೆ.</p>
  </div>
  <div>
    <p>ಆಶೆಯೆಂದರೆ ಬೇಕೆಂಬುವ ಬಯಕೆ. ಇದಕ್ಕೇ ಕಾಮ, ಲೋಭ, ಇಚ್ಛೆ ಎಂದೆಲ್ಲ ಹೆಸರುಗಳು. ಎಷ್ಟಿದ್ದರೂ ಇನ್ನೂ ತುಂಬಾ ಬೇಕು ಎಂಬ ಬಯಕೆಯೇ ಆಶೆ. ಆಶೆಗೆ ಆಕಾಶವೇ ಮಿತಿ. ಈ ಆಶೆಗೆ ನಾನಾಮುಖಗಳು; ಧನದ ಆಶೆ, ಕೀರ್ತಿಯ ಆಶೆ, ಅಧಿಕಾರದ ಆಶೆ, ಪ್ರಶಸ್ತಿಗಳ ಆಶೆ, ವಿದ್ಯೆಯ ಆಶೆ, ಹೀಗೆ ಎಲ್ಲವೂ ಆಶೆಯ ಮಕ್ಕಳು ಮೊಮ್ಮಕ್ಕಳೇ.</p>
  </div>
  <div>
    <p>ಸರಿ, ಈ ಆಶೆಗೆ ಯಾರು ದಾಸರಾಗಿಬಿಡುತ್ತಾರೆಯೋ ಅಂಥವರ ಪಾಡು ನಾಯಿಪಾಡು, ಅಂಥವರಿಗೆ ಅಧೋಗತಿ. ಆಶಾಪಾಶದಿಂದ ಕಟ್ಟಲ್ಪಟ್ಟವರು, ಅವರಿಗೆ ಇವರಿಗೆ ಎಲ್ಲರಿಗೂ ದಾಸರಾಗಿಬಿಡುತ್ತಾರೆ. ಧನಕ್ಕೆ ಬಲಿಯಾದ ಮನುಷ್ಯನು ಶ್ರೀಮಂತರಿಗೆ ದಾಸ. ಆ ಶ್ರೀಮಂತರು ಹೇಳಿದಂತೆ ಕೇಳಿಕೊಂಡು ಅವರನ್ನು ಅನುಸರಿಸುತ್ತಾ ಅವರಿಗೆ ಅಡಿ ಯಾಳಾಗಿ ಬಾಳಬೇಕು. ಇನ್ನು ಸರ್ಕಾರದಿಂದ ಪ್ರಶಸ್ತಿಯನ್ನು ಬಯಸುವವನಾದರೆ ಅವನು ಅಲ್ಲಿನ ಅಧಿಕಾರಿಗಳ ಮರ್ಜಿಯನ್ನು ಅನುಸರಿಸಬೇಕು. ಹೀಗೆ ಒಟ್ಟಿನಲ್ಲಿ ಆಶೆಗೆ ದಾಸನೆಂದರೆ ಎಲ್ಲರಿಗೂ ದಾಸನೇ; ದೀನನಿವನು.</p>
  </div>
  <div>
    <p>ಆದರೆ ಆಶೆಯನ್ನೇ ಗೆದ್ದವನಾಗಿ ಆ ಆಶೆಯನ್ನು ತನ್ನ ಸ್ವಾಧೀನದಲ್ಲಿ ಇಟ್ಟುಕೊಂಡುಬಿಟ್ಟರೆ, ಆಹಾ, ಅಂಥವನೇ ಧೀರ! ನಿತ್ಯಸಂತೃಪ್ತನಾದವನು ಯಾರಿಗೂ ದಾಸನಾಗಿರಬೇಕಾಗಿಲ್ಲ. ಇವನು ಸರ್ವತಂತ್ರಸ್ವತಂತ್ರನಾಗಿ ಅಕಾಮನಾಗಿರುವ ವಿವೇಕೀ ಧೀರನು. ಯಾರಿಂದಲೂ ಏನನ್ನೂ ಬಯಸದಿರುವ ಇವನು ಯಾರಿಗೆ ತಾನೆ ದಾಸನಾಗಬೇಕು? ಆತ್ಮಕಾಮನಾಗಿ ಅಕಾಮನಾದವನು ದೇವತೆಗಳಿಗೂ ದಾಸನಲ್ಲ. ಯಾರಿಗೂ ಕೈಚಾಚದ, ಇತರರಿಂದ ಏನನ್ನೂ ಬಯಸದ ಈ ಧೀರನೇ ನಿಜಕ್ಕೂ ಧನ್ಯ!</p>
  </div>
  <div>
    <p>ಮನುಷ್ಯನು ಕಾಮಕ್ಕೆ ದಾಸನಾಗಬಾರದು.</p>
  </div>
  <div>ಏಪ್ರಿಲ್ <strong>೨೭</strong></div>
  <div>
    <p><strong>೧೧೮.</strong> ಸೌಂದರ್ಯದ ನಾಲ್ಕು ಮುಖಗಳು</p>
  </div>
  <div>ಕೋಕಿಲಾನಾಂ ಸ್ವರೇ ರೂಪಂ ನಾರೀರೂಪಂ ಪತಿವ್ರತಮ್।<br/>ವಿದ್ಯಾ ರೂಪಂ ಕುರೂಪಾಣಾಂ ಕ್ಷಮಾರೂಪಂ ತಪಸ್ವಿನಾಮ್॥</div>
  <div>
    <p>ಕೋಗಿಲೆಗಳಿಗೆ ಸ್ವರದಲ್ಲಿ ಸೌಂದರ್ಯವೂ, ಸ್ತ್ರೀಯರಿಗೆ ಪಾತಿವ್ರತ್ಯದಲ್ಲಿ ಸೌಂದರ್ಯವೂ, ಕುರೂಪಿಗಳಿಗೆ ವಿದ್ಯೆಯಲ್ಲಿ ಸೌಂದರ್ಯವೂ, ತಪಸ್ವಿಗಳಿಗೆ ಕ್ಷಮೆಯಲ್ಲಿ ಸೌಂದರ್ಯವೂ ಇರುತ್ತದೆ.</p>
    <p>ಸೌಂದರ್ಯ! ಎಂಥ ಆಕರ್ಷಕವಾದ ಪದ ಹಾಗೂ ಅರ್ಥ! ಯಾರು ತಾನೆ ಸೌಂದರ್ಯವನ್ನು ಬಯಸುವುದಿಲ್ಲ? ಸೌಂದರ್ಯವನ್ನು ನೋಡಿದರೆ ಯಾರಿಗೆ ತಾನೆ ಆನಂದವಾಗುವುದಿಲ್ಲ? ಸೌಂದರ್ಯವೆಂಬುದು ಎಲ್ಲರಿಗೂ ಯಾವಾಗಲೂ ಬೇಕಾದ ವಸ್ತು. ಸರಿ, ಸೌಂದರ್ಯವೆಂದರೇನು? ಹೊರಗೆ ಕಣ್ಣಿಗೆ ಕಾಣುವ ಬರೀ ಬೆಳ್ಳಗಿರುವ ರೂಪವೇ? ಅಲ್ಲ. ಗುಣದಿಂದ, ವಿದ್ಯೆಯಿಂದ, ತಪಸ್ಸಿನಿಂದ, ಮಾತಿನಿಂದ, ಸೌಶೀಲ್ಯಾದಿ ಸದ್ಗುಣಗಳಿಂದಲೂ ಸೌಂದರ್ಯವು ತೋರಬಹುದು.</p>
  </div>
  <div>೧.</div>
  <div><strong>ಕೋಗಿಲೆಗಳಿಗೆ ಸ್ವರದಲ್ಲಿ ಸೌಂದರ್ಯ</strong>—ಕಾಗೆಯಂತೆಯೇ ಕಪ್ಪಾಗಿ ಇದ್ದರೂ ಕೋಗಿಲೆಗಳು ಕೂಗಿದಾಗ ಎಷ್ಟೊಂದು ಮಧುರವಾಗಿರುತ್ತದೆ! ಸ್ವರದಲ್ಲಿ ಕೋಗಿಲೆಗಳ ಸೌಂದರ್ಯವನ್ನು ಕಾಣಬೇಕು.</div>
  <div>೨.</div>
  <div><strong>ಸ್ತ್ರೀಯರಿಗೆ ಪಾತಿವ್ರತ್ಯವೇ ಸೌಂದರ್ಯ</strong>—ನೋಡಲು ಬಲು ಚಲುವೆಯಾಗಿರಬಹುದು. ಆದರೆ ಶೀಲ, ಪಾತಿವ್ರತ್ಯವಿಲ್ಲದಿದ್ದರೆ ಏನು ಪ್ರಯೋಜನ? ಇನ್ನು ನೋಡುವುದಕ್ಕೆ ಕುರೂಪಿಯಾಗಿದ್ದರೂ ಪಾತಿವ್ರತ್ಯವೊಂದಿದ್ದರೆ ಅದೇ ಆ ಮಹಾತಾಯಿಗೆ ಸೌಂದರ್ಯ.</div>
  <div>೩.</div>
  <div><strong>ಕುರೂಪಿಗಳಿಗೆ ವಿದ್ಯೆಯೇ ಸೌಂದರ್ಯ</strong>—ಕುರೂಪಿಗಳಾಗಿದ್ದರೂ ಕೆಲವು ಸಂಗೀತಗಾರರು, ಸಂಸ್ಕೃತಪಂಡಿತರು, ವೇದವಿದ್ವಾಂಸರು ತುಂಬಾಜನಪ್ರಿಯರಾಗಿ ಹೆಚ್ಚು ಪ್ರಸಿದ್ಧರಾಗಿರುತ್ತಾರೆ. ವಿದ್ಯಾವಂತನಾಗಿ ಬಿಟ್ಟರೆ ಅವನು ಸುಂದರಮೂರ್ತಿಯಂತೆಯೇ ಜನರಿಗೆ ಕಾಣಿಸುತ್ತಾನೆ.</div>
  <div>೪.</div>
  <div><strong>ತಪಸ್ವಿಗಳಿಗೆ ಕ್ಷಮೆಯೇ ಸೌಂದರ್ಯ</strong>—ಸಾಧು ಸಂನ್ಯಾಸಿಗಳಿಗೆ, ತಪಸ್ವಿಗಳಿಗೆ ಕ್ಷಮಾಗುಣವೇ ಸೌಂದರ್ಯ.</div>
  <div>
    <p>ಮನುಷ್ಯನು ವಿದ್ಯೆ, ಕ್ಷಮಾಗುಣಗಳನ್ನು ಸಂಪಾದಿಸಬೇಕು.</p>
  </div>
  <div>ಏಪ್ರಿಲ್ <strong>೨೮</strong></div>
  <div>
    <p><strong>೧೧೯.</strong> ಒಂದೊಂದೂ ಅನರ್ಥಕಾರಿ!</p>
  </div>
  <div>ಯೌವನಂ ಧನಸಂಪತ್ತಿಃ ಪ್ರಭುತ್ವಮ್ ಅವಿವೇಕಿತಾ।<br/>ಏಕೈಕಮಪ್ಯನರ್ಥಾಯ ಕಿಮು ಯತ್ರ ಚತುಷ್ಟಯಮ್॥</div>
  <div>
    <p>ಯೌವನ, ಶ್ರೀಮಂತನಾಗಿರುವಿಕೆ, ಅಧಿಕಾರ ಮತ್ತು ಮೂರ್ಖತನ—ಈ ನಾಲ್ಕರಲ್ಲಿ ಒಂದೊಂದೂ ಅನರ್ಥಕ್ಕೆ ಕಾರಣವಾಗುತ್ತದೆ. ಇನ್ನೇನಾದರೂ ಈ ನಾಲ್ಕೂ ಗುಣಗಳು ಒಬ್ಬನಲ್ಲಿಯೇ ಸೇರಿಬಿಟ್ಟವೆಂದರೆ ಅವನಿಗೆ ಅಧೋಗತಿ! ಸರ್ವನಾಶ.</p>
    <p>ಈಶ್ವರಾನುಗ್ರಹದಿಂದ ಮಾನವನಿಗೆ ಕೆಲಕೆಲವು ವಿಶೇಷ ಸಂಪತ್ತುಗಳು ಪ್ರಾಪ್ತವಾಗಿರುತ್ತವೆ. ಅವುಗಳನ್ನು ವಿವೇಕದಿಂದ, ಎಚ್ಚರಿಕೆಯಿಂದ ಹಾಗೂ ಜೋಪಾನವಾಗಿ ಬಳಸಿಕೊಳ್ಳಬೇಕು. ಎರಡೂ ಕಡೆ ಅಲುಗಿರುವ ಕತ್ತಿಗಳಂತೆ ಈ ಗುಣಗಳು ಕ್ಷೇಮಕಾರಿ ಹಾಗೂ ಅಪಾಯಕಾರಿ. ವಿವೇಕದಿಂದ ಉಪಯೋಗಿಸಿಕೊಂಡರೆ ಕ್ಷೇಮಕಾರಿ, ಅಹಂಕಾರದಿಂದ ಬಳಸಿಕೊಂಡರೆ ಅಪಾಯಕಾರಿ. ಇದಕ್ಕೆ ಇಲ್ಲಿ ನಾಲ್ಕು ದೃಷ್ಟಾಂತಗಳಿವೆ:</p>
  </div>
  <div>
    <p><span class="en">1. </span><strong>ಯೌವನ</strong>—ತಾರುಣ್ಯ. ಯೌವನವೆಂಬುದು ಸರ್ವವಿಧಪಾಪಗಳನ್ನು ಮಾಡಿಸುವ ಅನರ್ಥಕರವಾದ ಅವಸ್ಥೆ. ಯೌವನಾವಸ್ಥೆಯಲ್ಲಿರುವಾಗ ಅಂಥವನು ವಿವೇಕಿಯಾಗಿ ಹುಷಾರಾಗಿರಬೇಕು. ಇಲ್ಲದಿದ್ದರೆ ಅನರ್ಥಪರಂಪರೆ ಖಂಡಿತ.</p>
  </div>
  <div>
    <p><span class="en">2. </span><strong>ಧನಸಂಪತ್ತಿ</strong>—ತುಂಬಾ ಹಣವುಳ್ಳವನಾಗಿರುವಿಕೆ. ಹಣವಂತರಿಗೆ ಮದ, ಅಹಂಕಾರ, ಗುರುಹಿರಿಯರಲ್ಲಿ ತಿರಸ್ಕಾರ—ಎಲ್ಲ ದೋಷಗಳೂ ತುಂಬಿರುತ್ತವೆ. ಧನಮದದಿಂದ ಎಂಥ ಪಾಪಗಳನ್ನೂ ಮಾಡಿಬಿಡುತ್ತಾರೆ.</p>
  </div>
  <div>
    <p><span class="en">3. </span><strong>ಪ್ರಭುತ್ವಮ್</strong>—ಅಧಿಕಾರ, ಯಜಮಾನನಾಗಿರುವಿಕೆ. ಸರ್ಕಾರದ ಅಧಿಕಾರಿಗಳು ಅಧಿಕಾರಾವಧಿಯಲ್ಲಿ ಲಂಚ, ಅನ್ಯಾಯ, ಮೋಸ, ಅನೃತಗಳಿಂದ ಪಾಪಗಳನ್ನು ಮಾಡುತ್ತಿರುವುದು ಎಲ್ಲರಿಗೂ ಗೊತ್ತಿದೆ.</p>
  </div>
  <div>
    <p><span class="en">4. </span><strong>ಅವಿವೇಕಿತಾ</strong>—ವಿವೇಕವಿಲ್ಲದಿರುವಿಕೆ, ಮೂರ್ಖತನ. ಹಿರಿಯರ ಮಾತನ್ನು ಕೇಳದಿರುವಿಕೆ ಹಾಗೂ ತನಗೆ ಸ್ವತಃ ಬುದ್ಧಿಯಿಲ್ಲದಿರುವಿಕೆ.</p>
  </div>
  <div>
    <p>ಈ ಒಂದೊಂದೂ ಅನರ್ಥಕಾರಿ. ಇನ್ನು ನಾಲ್ಕೂ ಸೇರಿಬಿಟ್ಟರೇ....!</p>
  </div>
  <div>
    <p>ಈ ಒಂದೊಂದಿದ್ದಾಗಲೂ ಮಾನವನು ಹುಷಾರಾಗಿರಬೇಕು.</p>
  </div>
  <div>ಏಪ್ರಿಲ್ <strong>೨೯</strong></div>
  <div>
    <p><strong>೧೨೦.</strong> ವಿದ್ಯಾವಂತನಾಗುವ ಕ್ರಮ</p>
  </div>
  <div>ಆಚಾರ್ಯಾತ್ ಪಾದಮಾದತ್ತೇ ಪಾದಂ ಶಿಷ್ಯಃ ಸ್ವಮೇಧಯಾ।<br/>ಪಾದಂ ಸಬ್ರಹ್ಮಚಾರಿಭ್ಯಃ ಪಾದಃ ಕಾಲೇನ ಪಚ್ಯತೇ॥</div>
  <div>
    <p>ಶಿಷ್ಯನು ಗುರುಗಳಿಂದ ವಿದ್ಯೆಯಲ್ಲಿ ಕಾಲುಭಾಗವನ್ನು ಕಲಿಯುತ್ತಾನೆ. ತನ್ನ ಮೇಧಾಶಕ್ತಿಯಿಂದ ಇನ್ನೊಂದು ಕಾಲುಭಾಗವನ್ನು ಸಂಪಾದಿಸಿಕೊಳ್ಳುತ್ತಾನೆ. ತನ್ನ ಸಹಾಧ್ಯಾಯಿಗಳ ಸಹವಾಸದಿಂದ ಮತ್ತೊಂದು ಕಾಲುಭಾಗವನ್ನು ಕಲಿಯುತ್ತಾನೆ. ಇನ್ನು ಉಳಿದ ಕೊನೆಯ ಕಾಲುಭಾಗವು ಕಾಲಕಳೆದಂತೆ ತಾನಾಗಿಯೇ ಅವನಿಗೇ ಅರ್ಥವಾಗುತ್ತದೆ.</p>
    <p>ಶಿಷ್ಯನು ವಿದ್ಯೆಯನ್ನು ಪೂರ್ಣವಾಗಿ ಕಲಿಯುವುದಕ್ಕೆ ನಾಲ್ಕು ಹಂತಗಳಿರುತ್ತವೆ; ಅವುಗಳನ್ನು ಇಲ್ಲಿ ತಿಳಿಸಿದೆ:</p>
  </div>
  <div>೧.</div>
  <div><strong>ಗುರುಗಳಿಂದ ಮೊದಲನೆಯ ಕಾಲುಭಾಗ</strong>—ಗುರುಗಳು ಎಷ್ಟೇ ಚೆನ್ನಾಗಿ ಪಾಠಗಳನ್ನು ಮಾಡಿದರೂ, ಶಿಷ್ಯನು ತನ್ನ ಗುರುಗಳಿಂದ ಕಲಿಯಬಹುದಾದದ್ದು ಕೇವಲ ಒಂದು ಪಾದ ಮಾತ್ರ, ಅಂದರೆ ವಿದ್ಯೆಯಲ್ಲಿ ಕಾಲುಭಾಗ ಮಾತ್ರ. ಇದೇ ಮುಖ್ಯವಾದ ಪಾದ.</div>
  <div>೨.</div>
  <div><strong>ತನ್ನ ಮೇಧಾಶಕ್ತಿಯಿಂದ ಕಾಲುಭಾಗ</strong>—ಶಿಷ್ಯನು ಬುದ್ಧಿವಂತನಾಗಿ ಗುರುಗಳಿಂದ ಪಾಠಗಳನ್ನು ಕೇಳಿಸಿಕೊಂಡು, ತಾನೂ ಚಿಂತನೆಮಾಡಿದಾಗ ಪುನಃ ಒಂದು ಪಾದದಷ್ಟು ವಿದ್ಯೆಯನ್ನು ಪಡೆದುಕೊಳ್ಳುತ್ತಾನೆ. ಇದು ಶಿಷ್ಯನು ತನ್ನ ತಪಸ್ಸಿನಿಂದ ಸಂಪಾದಿಸಿದ ಎರಡನೇ ಪಾದ.</div>
  <div>೩.</div>
  <div><strong>ತನ್ನ ಸಹಪಾಠಿಗಳಿಂದ ಕಾಲುಭಾಗ</strong>—ಪ್ರತಿಯೊಬ್ಬ ವಿದ್ಯಾರ್ಥಿಯೂ ಗುರುಗಳಿಂದ ತಾನು ಕೇಳಿರುವುದನ್ನು ಸ್ವತಃ ಮಂಥನಮಾಡುತ್ತಿರಬೇಕು. ಒಬ್ಬೊಬ್ಬನೂ ವಿಚಾರ ಮಾಡುತ್ತಿರಬೇಕು. ಇವರೆಲ್ಲರೂ ಪರಸ್ಪರಸೇರಿಕೊಂಡು ವಿಚಾರ ಚಿಂತನಮಂಥನ ಮಾಡುತ್ತಿದ್ದರೆ ಅದರಿಂದ ಇನ್ನೊಂದು ಪಾದದಷ್ಟು ವಿದ್ಯೆಯು ಪ್ರಾಪ್ತವಾಗುತ್ತದೆ.</div>
  <div>೪.</div>
  <div><strong>ಕಾಲಕ್ರಮದಿಂದ ಇನ್ನೊಂದು ಪಾದ</strong>—ಹಿಂದಿನ ಕ್ರಮದಿಂದ ಮೂರು ಪಾದಗಳನ್ನು ಕಲಿತಮೇಲೆ ಇನ್ನುಳಿದ ನಾಲ್ಕನೇ ಪಾದವು ಕಾಲಕ್ರಮದಲ್ಲಿ ತಾನೇ ತಾನಾಗಿ ಪ್ರಾಪ್ತವಾಗುತ್ತದೆ.</div>
  <div>ವಿದ್ಯಾರ್ಥಿಯುಮೇಧಾವಿಯಾಗಿ ವಿದ್ಯೆಯನ್ನು ಕಲಿಯಬೇಕು.</div>
  <div>ಏಪ್ರಿಲ್ <strong>೩೦</strong></div>
  <div>
    <p><strong>೧೨೧.</strong> ಪುರುಷಪ್ರಯತ್ನ ಬೇಕೇ ಬೇಕು</p>
  </div>
  <div>ಯಥಾ ಬೀಜಂ ವಿನಾ ಕ್ಷೇತ್ರಮ್ ಉಪ್ತಂ ಭವತಿ ನಿಷ್ಫಲಮ್।<br/>ತಥಾ ಪುರುಷಕಾರೇಣ ವಿನಾ ದೈವಂ ನ ಸಿದ್ಧ್ಯತಿ॥</div>
  <div>
    <p>ಸರಿಯಾದ ಭೂಮಿಯಿಲ್ಲದೆ ಬೀಜವನ್ನು ಬಿತ್ತಿದರೂ ಹೇಗೆ ಆ ಬೀಜವು ನಿಷ್ಫಲವಾಗುತ್ತದೆಯೋ, ಹಾಗೆಯೇ ಪುರುಷಪ್ರಯತ್ನವಿಲ್ಲದೇ ಹೋದರೆ ಬರೀ ದೈವದಿಂದ ಪೂರ್ಣಫಲವಾಗುವುದಿಲ್ಲ.</p>
  </div>
  <div>
    <p>ಪ್ರತಿಯೊಬ್ಬನೂ ಕರ್ಮಗಳನ್ನು ಮಾಡುವುದು ಫಲಕ್ಕಾಗಿಯೇ. ಫಲವಿಲ್ಲದ ಕರ್ಮಗಳು ವ್ಯರ್ಥ. ಫಲವಿಲ್ಲದೇ ಯಾವನೊಬ್ಬನೂ ಏನೂ ಕೆಲಸವನ್ನು ಮಾಡುವುದಿಲ್ಲ. ಸರಿ, ಆಗಲಿ. ಎಷ್ಟೋ ಸಲ ಕೆಲಸಗಳನ್ನು ಮಾಡಿದರೂ ಫಲಗಳಾಗುವುದೇ ಇಲ್ಲ. ಇದಕ್ಕೇನು ಕಾರಣ? ಎಂದರೆ, ಪುರುಷರ ಪ್ರಯತ್ನವು ಸಾಲದ್ದೇ ಕಾರಣ.</p>
  </div>
  <div>
    <p>ದೈವಾನುಗ್ರಹದಿಂದಲೇ ಕರ್ಮಗಳಿಗೆ ಸರಿಯಾದ ಫಲಗಳು ದೊರಕುವುದು, ದಿಟ. ಈಶ್ವರಾನುಗ್ರಹ, ದೈವಾನುಗ್ರಹ, ವಿಧಿ, ಎಲ್ಲವೂ ಪರ್ಯಾಯಪದಗಳು. ಇದಂತೂ ಬೇಕೇ ಬೇಕು. ಆದರೆ ಇಷ್ಟರಿಂದಲೇ ಕರ್ಮಫಲಗಳು ಸಿದ್ಧಿಸಲಾರವು. ಪುರುಷಪ್ರಯತ್ನವೂ ಬೇಕು. ಮನುಷ್ಯನು ಶ್ರದ್ಧೆಯಿಂದ ಏಕಾಗ್ರತೆಯಿಂದ ಸರಿಯಾಗಿ ಕರ್ಮಗಳನ್ನು ಮಾಡದೇ ಹೋದರೆ ದೈವವು ಏನನ್ನು ತಾನೆ ಮಾಡೀತು? ಮಂತ್ರಿಸಿದರೆ ಮಾವಿನಕಾಯಿ ಉದುರಲಾರದು. ಮನುಷ್ಯನು ಪ್ರಯತ್ನಪಟ್ಟು ಕರ್ಮಗಳನ್ನು ಮಾಡುತ್ತಿದ್ದರೆ ಮಾತ್ರವೇ ದೈವವೂ ಸಹಾಯವನ್ನು ಮಾಡುತ್ತದೆ.</p>
  </div>
  <div>
    <p>ಇದಕ್ಕೊಂದು ಉದಾಹರಣೆ: ಭೂಮಿಯೇ ಇಲ್ಲ, ಬೀಜವನ್ನು ನೀರಿನಲ್ಲಿ ಹುಟ್ಟುಹಾಕಿದರೆ ಅದು ಫಲಕಾರಿಯಾದೀತೆ? ಖಂಡಿತಾ ಇಲ್ಲ. ಫಲವತ್ತಾದ ಭೂಮಿಯಲ್ಲಿ ಉತ್ತಮತಳಿಯ ಬೀಜವನ್ನು ಸಕಾಲದಲ್ಲಿ ಬಿತ್ತಿದರೆ, ಆಮೇಲೆ ಗೊಬ್ಬರ, ನೀರು ಹಾಕಿದಾಗ ಸಾಕಷ್ಟು ಗಾಳಿ ಬಿಸಿಲುಗಳೂ ಸೇರಿದಾಗ ಆ ಬೀಜವು ತನ್ನ ಫಲಗಳನ್ನು ಕೊಡುತ್ತದೆ. ಹೀಗೆಯೇ ಮನುಷ್ಯನ ಶುದ್ಧವಾದ ಸಂಕಲ್ಪ, ಕ್ರಿಯಾಶೀಲತೆ, ಕರ್ಮದಲ್ಲಿ ಶ್ರದ್ಧೆಗಳಿದ್ದರೆ ದೈವವೂ ಸಹಾಯ ಮಾಡುತ್ತದೆ.</p>
  </div>
  <div>ಶ್ರದ್ಧೆಯಿಂದ ಕೆಲಸಗಳನ್ನು ಮಾಡಿದಾಗ ಮಾತ್ರ<br/>ದೈವದಿಂದ ಫಲಗಳು ದೊರಕುತ್ತವೆ.</div>
  <div>ಮೇ <strong>೧</strong></div>
  <div>
    <p><strong>೧೨೨.</strong> ಕರ್ಮಗಳ ನಿಯಮವಿದು</p>
  </div>
  <div>ಶುಭೇನ ಕರ್ಮಣಾ ಸೌಖ್ಯಂ ದುಃಖಂ ಪಾಪೇನ ಕರ್ಮಣಾ।<br/>ಕೃತಂ ಭವತಿ ಸರ್ವತ್ರ ನಾಕೃತಂ ವಿದ್ಯತೇ ಕ್ವಚಿತ್॥</div>
  <div>
    <p>ಒಳ್ಳೆಯ ಕರ್ಮದಿಂದ ಸುಖವೂ, ಕೆಟ್ಟ ಕರ್ಮದಿಂದ ದುಃಖವೂ ಉಂಟಾಗುತ್ತವೆ. ಮಾಡಿದ ಕರ್ಮಗಳೇ ಎಲ್ಲ ಕಡೆಗಳಲ್ಲಿಯೂ ಫಲಗಳನ್ನು ಕೊಡುತ್ತವೆ. ಕರ್ಮಗಳನ್ನು ಮಾಡದೆ ಫಲಗಳೆಂಬುವು ಎಲ್ಲಿಯೂ ಇಲ್ಲ.</p>
    <p>ಪುಣ್ಯದಿಂದ ಪುಣ್ಯಫಲಗಳೂ ಪಾಪದಿಂದ ಪಾಪಫಲಗಳೂ ಉಂಟಾಗುತ್ತವೆ ಎಂಬುದು ಸಾರ್ವತ್ರಿಕವಾದ ಪ್ರಕೃತಿನಿಯಮ. ಒಬ್ಬನು ಸುಖವಾಗಿದ್ದಾನೆ ಎಂದರೆ ಅವನು ಪುಣ್ಯಕರ್ಮಗಳನ್ನು ಮಾಡಿಯೇ ಇರಬೇಕು. ಈ ಜನ್ಮದಲ್ಲಿ ಪುಣ್ಯಕರ್ಮಗಳನ್ನು ಮಾಡದಿದ್ದರೂ ಹಿಂದಿನ ಜನ್ಮಗಳಲ್ಲಾದರೂ ಅವನು ಪುಣ್ಯಗಳನ್ನು ಮಾಡಿರಲೇಬೇಕು. ಹಾಗೆಯೇ ಮತ್ತೊಬ್ಬನು ದುಃಖಿಯಾಗಿದ್ದಾನೆ ಎಂದರೆ ಅವನು ಪಾಪಕರ್ಮಗಳನ್ನು ಈ ಜನ್ಮದಲ್ಲಿಯೋ ಅಥವಾ ಹಿಂದಿನ ಜನ್ಮದಲ್ಲಿಯೋ ಮಾಡಿರಲೇಬೇಕು.</p>
    <p>ಪುಣ್ಯಕರ್ಮಗಳಿಂದ ದುಃಖಫಲಗಳಾಗಲೀ, ಪಾಪಕರ್ಮಗಳಿಂದ ಸುಖಫಲಗಳಾಗಲೀ ಉಂಟಾಗಲಾರವು. ಜನ್ಮಾಂತರದ ಪುಣ್ಯಪಾಪ ಕರ್ಮಗಳು, ಅವುಗಳಿಂದ ಸುಖ ದುಃಖ ಫಲಗಳು—ಇದೆಲ್ಲವೂ ಅತ್ಯಂತ ಗಹನವಾದ ವಿಷಯಗಳು. ಇವುಗಳನ್ನು ಮನುಷ್ಯನು ತನ್ನ ಬುದ್ಧಿಶಕ್ತಿಯಿಂದ ನಿರ್ಣಯಮಾಡಲಾರನು. ಇಷ್ಟಂತೂ ದಿಟ, ಒಳ್ಳೆಯ ಕರ್ಮಗಳಿಂದ ಒಳ್ಳೆಯ ಫಲ, ಕೆಟ್ಟ ಕರ್ಮಗಳಿಂದ ಕೆಟ್ಟ ಫಲ. ಇದನ್ನು ಎಲ್ಲರೂ ಒಪ್ಪಿಕೊಳ್ಳಲೇಬೇಕು. ಏಕೆಂದರೆ ಮಾಡಿರುವ ಕರ್ಮಗಳು ಫಲಗಳನ್ನು ಕೊಡುತ್ತವೆಯೇ ಹೊರತು ಮಾಡದಿರುವುದು ಫಲಗಳನ್ನು ಕೊಡಲೇ ಆರದು.</p>
  </div>
  <div>
    <span class="en">Reaction is because of <strong>ಆ್ಹಠ್ಔಈn</strong> only.</span>
  </div>
  <div>
    <p>ನಮಗೇನಾದರೂ ಈಗ ಸುಖದುಃಖಗಳು ಬಂದಿರುತ್ತವೆ ಎಂದರೆ ಅವೆಲ್ಲವೂ ನಾವು ಹಿಂದೆ ಮಾಡಿರುವ ಪುಣ್ಯಪಾಪಕರ್ಮಗಳ ಫಲಗಳೇ. ಪುಣ್ಯಕರ್ಮಗಳನ್ನು ಮಾಡಿದವನು ಸುಖ, ಶಾಂತಿ, ಆರೋಗ್ಯ, ನೆಮ್ಮದಿಗಳನ್ನು ಹೊಂದುತ್ತಾನೆ.</p>
  </div>
  <div>ಆದ್ದರಿಂದ <strong>ಮನುಷ್ಯನು ಸದಾ<br/>ಸತ್ಕಾರ್ಯಗಳನ್ನೇ ಮಾಡುತ್ತಿರಬೇಕು</strong>.</div>
</html>
