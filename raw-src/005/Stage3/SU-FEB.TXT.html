<?xml version="1.0"?>
<html>
  <div>ಫೆಬ್ರವರಿ <strong>೨</strong></div>
  <div>
    <p><strong>೩೩.</strong> ಊಟದ ಪ್ರಮಾಣ ಎಷ್ಟು?</p>
  </div>
  <div>ಜಠರಂ ಪೂರಯೇದರ್ಧಂ ತದರ್ಧಂ ತು ಜಲೇನ ಚ।<br/>ವಾಯೋಃ ಸಂಚರಣಾರ್ಥಂ ತು ಭಾಗಮೇಕಂ ವಿಸರ್ಜಯೇತ್॥</div>
  <div>
    <p>ಹೊಟ್ಟೆಯ ಅರ್ಧಭಾಗವನ್ನು ಮಾತ್ರ ಆಹಾರದಿಂದ ತುಂಬಬೇಕು. ಇನ್ನು ಕಾಲುಭಾಗವನ್ನು ನೀರಿನಿಂದ ತುಂಬಬೇಕು. ಇನ್ನುಳಿದ ಕಾಲುಭಾಗವನ್ನು ಗಾಳಿಯ ಸಂಚಾರಕ್ಕಾಗಿ ಹಾಗೆಯೇ ಖಾಲಿಯಾಗಿ ಬಿಡಬೇಕು.</p>
  </div>
  <div>
    <p>ಆರೋಗ್ಯಕ್ಕಾಗಿ ಊಟವನ್ನು ಮಾಡಬೇಕಲ್ಲವೆ? ಶಕ್ತಿವರ್ಧನೆಗಾಗಿ ಊಟವೇ ಹೊರತು ಊಟಕ್ಕಾಗಿ ಊಟವಲ್ಲ. ಅಥವಾ ಜಿಹ್ವಾಚಾಪಲ್ಯಕ್ಕಾಗಿಯೂ ಊಟವನ್ನು ಮಾಡುವುದು ಒಳಿತಲ್ಲ. ನಾವು ಉಂಡ ಆಹಾರವು ಚೆನ್ನಾಗಿ ಪಚನಗೊಂಡು ರಕ್ತ, ಮಾಂಸ, ಮೂಳೆ, ಬುದ್ಧಿಯಾಗಿ ಪರಿಣಮಿಸಬೇಕಲ್ಲವೆ? ಉಂಡ ಆಹಾರವು ಚೆನ್ನಾಗಿ ಪಚನವಾಗದೇ ಅಜೀರ್ಣವಾಗಿಬಿಟ್ಟರೆ ಅದೇ ನಮಗೆ ವಿಷವಾದೀತು! ಎಚ್ಚರಿಕೆ! ಆದ್ದರಿಂದ ಭೋಜನದ ಅಳತೆಯ ಬಗ್ಗೆ ಈ ಶ್ಲೋಕವು ನಮ್ಮನ್ನು ಎಚ್ಚರಿಸುತ್ತಿದೆ.</p>
  </div>
  <div>ಅರ್ಧ ಹೊಟ್ಟೆ ಮಾತ್ರ ಊಟವನ್ನು ಮಾಡಬೇಕು. ಊಟ ಎಂದರೆ ಅನ್ನ, ಸಾರು, ಹುಳಿ, ಗೊಜ್ಜು, ಚಪಾತಿ, ಇಡ್ಲಿ, ಪಲ್ಯ—ಎಲ್ಲವೂ ಸೇರುತ್ತದೆ. ಇದೆಲ್ಲವನ್ನೂ ಸೇರಿಸಿ ಊಟಮಾಡಿದಾಗ ನಮ್ಮ ಹೊಟ್ಟೆಯಲ್ಲಿ ಅರ್ಧಭಾಗ ಮಾತ್ರ ತುಂಬುವಂತಿರಬೇಕು. ಇನ್ನೂ ಅರ್ಧಹೊಟ್ಟೆ ಖಾಲಿ ಇರುವಾಗಲೇ ಊಟವನ್ನು ನಿಲ್ಲಿಸಿಬಿಡಬೇಕು. ನೀರನ್ನು ಕುಡಿದು ಅದರಿಂದ ಹೊಟ್ಟೆಯ ಉಳಿದ ಕಾಲುಭಾಗವನ್ನು ತುಂಬಿಸಿಕೊಳ್ಳಬೇಕು. ಅಂದರೆ ಸುಮಾರು ಅರ್ಧಲೀಟರ್ ನೀರನ್ನಾದರೂ ಕುಡಿಯಬೇಕು.</div>
  <div>ಹೀಗೆ ಅರ್ಧ ಹೊಟ್ಟೆ ಊಟದಿಂದ, ಕಾಲು ಹೊಟ್ಟೆ ನೀರಿನಿಂದ ತುಂಬಿಸಿಕೊಂಡು, ಉಳಿದ ಕಾಲು ಹೊಟ್ಟೆಯ ಸ್ಥಳವನ್ನು ಗಾಳಿಯ ಸಂಚಾರಕ್ಕಾಗಿ ಖಾಲಿ ಬಿಡಬೇಕು. ನಾಲಿಗೆಯ ಚಾಪಲ್ಯದಿಂದ ಸಿಕ್ಕಾಪಟ್ಟೆ ಆಹಾರವನ್ನು ತಿನ್ನಬಾರದು, ಹಿತಮಿತವಾಗಿಯೇ ಆಹಾರವನ್ನು ಸ್ವೀಕರಿಸಬೇಕು. ಚೆನ್ನಾಗಿ ಅಗಿದೂ ಅಗಿದೂ ಊಟವನ್ನು ಮಾಡುವವನಿಗೆ ಅಜೀರ್ಣ ವಾಗಲೀ, ಇತರ ರೋಗಗಳಾಗಲೀ ಯಾವುದೂ ಉಂಟಾಗುವುದಿಲ್ಲ.</div>
  <div>ಊಟಬಲ್ಲವನಿಗೆ ರೋಗವಿಲ್ಲ.</div>
  <div>ಫೆಬ್ರವರಿ <strong>೩</strong></div>
  <div>
    <p><strong>೩೪.</strong> ಈ ಇಬ್ಬರೂ ನಿತ್ಯಸುಖಿಗಳೇ</p>
  </div>
  <div>ಯೇ ಚ ಮೂಢತಮಾ ಲೋಕೇ ಯೇ ಚ ಬುದ್ಧೇಃ ಪರಂ ಗತಾಃ।<br/>ತೇ ನರಾಃ ಸುಖಮೇಧಂತೇ ಕ್ಲಿಶ್ಯಂತ್ಯಂತರಿತಾ ಜನಾಃ॥</div>
  <div>
    <p>ಯಾರು ಅತ್ಯಂತ ದಡ್ಡರೋ ಮತ್ತು ಯಾರು ಪೂರ್ಣ ಬ್ರಹ್ಮಜ್ಞಾನಿಗಳೋ ಅವರಿಬ್ಬರೂ ಈ ಲೋಕದಲ್ಲಿ ಯಾವಾಗಲೂ ಸುಖಿಗಳಾಗಿರುತ್ತಾರೆ. ಆದರೆ ಇವರಿಬ್ಬರ ಮಧ್ಯದ ಜನಗಳು ಯಾವಾಗಲೂ ಕ್ಲೇಶಗಳಿಂದ ನರಳುತ್ತಾರೆ.</p>
  </div>
  <div>
    <p>ಮಾನವರನ್ನು ಅತ್ಯಂತ ದಡ್ಡರು, ಬ್ರಹ್ಮಜ್ಞಾನಿಗಳು ಮತ್ತು ಮಧ್ಯಮವರ್ಗದ ಸಂಸಾರಿಗಳು ಎಂದು ಮೂರಾಗಿ ವಿಂಗಡಿಸಲಾಗಿದೆ. ತುಂಬಾ ದಡ್ಡರಾಗಿದ್ದರೆ ಅಂಥವರಿಗೆ ಆತ್ಮಗೌರವವಾಗಲೀ, ಅಹಂಕಾರ ಮಮಕಾರಗಳಾಗಲೀ, ಬೇಕು ಬೇಡಗಳಾಗಲೀ ಇರುವುದಿಲ್ಲ. ಅವರ ಜೀವನವು ಪಶುವಿನ ಜೀವನದಂತಿರುತ್ತದೆ. ಅಂಥವರಿಗೆ ಯಾವ ಜವಾಬ್ದಾರಿಯೂ ಇಲ್ಲದ್ದರಿಂದ ಸಿಕ್ಕಿದಷ್ಟನ್ನು ತಿಂದುಕೊಂಡು ಉಂಡುಕೊಂಡು ಹೇಗೋ ಕಾಲ ಕಳೆಯುತ್ತಾ ಆನಂದವಾಗಿ ಇರುತ್ತಾರೆ.</p>
  </div>
  <div>
    <p>ಇನ್ನು ಬ್ರಹ್ಮಜ್ಞಾನಿಗಳಂತೂ ಬ್ರಹ್ಮಾನಂದದಿಂದ ಸಂತೃಪ್ತರಾಗಿ ನಿತ್ಯಸಂತುಷ್ಟರಾಗಿ ಆನಂದವಾಗಿರುತ್ತಾರೆ. ಸ್ಥಿತಪ್ರಜ್ಞರಾದ ಇವರಿಗೆ ಅನಾತ್ಮವಸ್ತುಗಳಲ್ಲಿ ಆಸಕ್ತಿಯಾಗಲೀ, ಬೇಕು ಬೇಡಗಳಾಗಲೀ ಯಾವುದೂ ಇರುವುದಿಲ್ಲ. ಏಕೆಂದರೆ ಬ್ರಹ್ಮನಿಷ್ಠರಿವರು. ಇವರಿಗೆ ದುಃಖದ ಸಂಬಂಧವೆಂಬುದು ಕನಸಿನಲ್ಲೂ ಇರಲಾರದು, ನಿತ್ಯಸುಖಿಗಳಿವರು. ಆದ್ದರಿಂದ ಮಾನವರು ವೇದಾಂತಗಳನ್ನು ಅಧ್ಯಯನ ಮಾಡಿ, ವಿವೇಕವೈರಾಗ್ಯಗಳನ್ನು ಸಂಪಾದಿಸಿಕೊಂಡು ಆತ್ಮಜ್ಞಾನವನ್ನು ಸಂಪಾದಿಸಿಕೊಂಡಾಗ ಮಾತ್ರವೇ ನಿತ್ಯಸುಖವನ್ನು ಹೊಂದುತ್ತಾರೆಯೇ ಹೊರತು ಬರೀ ಪ್ರಾಪಂಚಿಕ ವಿಷಯಗಳ ಚಿಂತನೆಯಿಂದ ಯಾವಾಗಲೂ ದುಃಖವೇ ಉಂಟಾಗುತ್ತದೆ.</p>
  </div>
  <div>ಆದರೆ ಮಧ್ಯಮವರ್ಗದ ಸಂಸಾರಿಗಳಾದ ಜನಗಳಿಗೆ ಯಾವಾಗಲೂ ದುಃಖ, ಚಿಂತೆ, ತಾಪತ್ರಯಗಳು ತುಂಬಿರುತ್ತವೆ. ಏಕೆಂದರೆ ಇವರು ಪೂರಾ ದಡ್ಡರೂ ಅಲ್ಲ, ಪೂರ್ಣ ಬ್ರಹ್ಮಜ್ಞಾನಿಗಳೂ ಅಲ್ಲ. ಇವರಿಗೆ ಸುಖದುಃಖಗಳು, ರಾಗದ್ವೇಷಗಳು ತುಂಬಿರುತ್ತವೆ.</div>
  <div>ಬ್ರಹ್ಮಜ್ಞಾನದಿಂದಲೇ ಆನಂದ.</div>
  <div>ಫೆಬ್ರವರಿ <strong>೪</strong></div>
  <div>
    <p><strong>೩೫.</strong> ಈ ನಾಲ್ವರೂ ಸಮಭಾಗಿಗಳೇ</p>
  </div>
  <div>ಕರ್ತಾ ಕಾರಯಿತಾ ಚೈವ ಪ್ರೇರಕಶ್ಚಾನುಮೋದಕಃ।<br/>ಸುಕೃತೇ ದುಷ್ಕೃತೇ ಚೈವ ಚತ್ವಾರಃ ಸಮಭಾಗಿನಃ॥</div>
  <div><p>ಕರ್ತೃ, ಕಾರಯಿತೃ, ಪ್ರೇರಕ ಮತ್ತು ಅನುಮೋದಕ—ಈ ನಾಲ್ಕೂ ಜನಗಳು ಪುಣ್ಯಪಾಪಕರ್ಮಗಳಲ್ಲಿ ಸಮಭಾಗಿಗಳು.</p>ಮಾಡಲ್ಪಟ್ಟ ಒಂದು ಕರ್ಮವು ಪುಣ್ಯಕರ್ಮವಾಗಿರಬಹುದು ಅಥವಾ ಪಾಪಕರ್ಮವಾಗಿರಬಹುದು. ಕರ್ಮಗಳೆಂದರೆ ಎರಡೇ ವಿಭಾಗ; ಒಂದು ಪುಣ್ಯ, ಮತ್ತೊಂದು ಪಾಪ. ಯಜ್ಞ , ದಾನ, ತಪಸ್ಸು, ಗುರುಪೂಜೆ, ಭಜನೆ—ಇತ್ಯಾದಿಗಳು ಪುಣ್ಯಕರ್ಮಗಳೆನಿಸುತ್ತವೆ. ಕಳ್ಳತನ, ಸುಳ್ಳು, ಮೋಸ, ದರೋಡೆ, ವಂಚನೆ, ಅನ್ಯಾಯಗಳು—ಪಾಪಕರ್ಮಗಳೆನಿಸುತ್ತವೆ. ಈ ಪುಣ್ಯಪಾಪಕರ್ಮಗಳಿಗೆ ಭಾಗಿಗಳಾದವರು ನಾಲ್ಕು ವರ್ಗದ ಜನಗಳು. ನಾಲ್ವರಿಗೂ ಸಮಾನವಾಗಿ ಫಲಗಳಾಗುತ್ತವೆ.</div>
  <div>ಆ ನಾಲ್ಕು ಸಮಭಾಗಿಗಳು ಯಾರೆಂದರೆ:</div>
  <div>೧.</div>
  <div><strong>ಕರ್ತಾ</strong>—ನೇರವಾಗಿ ಆ ಪುಣ್ಯಪಾಪಕರ್ಮಗಳನ್ನು ಮಾಡುವವನು.</div>
  <div>೨.</div>
  <div><strong>ಕಾರಯಿತಾ</strong>—ಮಾಡಿಸುವವನು. ತಾನು ಯಾರ ಕಣ್ಣಿಗೂ ಬೀಳದಂತೆ ದೂರವಿದ್ದು ಕರ್ಮಗಳನ್ನು ಇತರರಿಂದ ಮಾಡಿಸುವವನು.</div>
  <div>೩.</div>
  <div><strong>ಪ್ರೇರಕ</strong>—ಪ್ರೇರೇಪಿಸುವವನು. ಕರ್ತೃವಿಗೆ ಉತ್ಸಾಹವನ್ನು ತುಂಬಿ ಅವನನ್ನು ಹೊಗಳಿ ಕರ್ಮಗಳಲ್ಲಿ ಪ್ರೇರಣೆಮಾಡುವವನು.</div>
  <div>೪.</div>
  <div><strong>ಅನುಮೋದಕ</strong>—ಅನುಮೋದನೆಯನ್ನು ಮಾಡುವವನು.</div>
  <div>
    <p>ನೇರವಾಗಿ ಕರ್ಮಗಳನ್ನು ಮಾಡುವವನೊಬ್ಬನೇ ಎಲ್ಲರ ಕಣ್ಣಿಗೂ ಕಾಣಿಸುತ್ತಾನೆ; ಆದರೆ ಕಾರಯಿತೃವಾಗಲೀ ಪ್ರೇರಕನಾಗಲೀ ಅನುಮೋದಕನಾಗಲೀ ಇತರರ ಕಣ್ಣಿಗೆ ಕಾಣಿಸುವುದೇ ಇಲ್ಲ. ಈ ಮೂವರೂ ಪರೋಕ್ಷದಲ್ಲಿದ್ದು ಪುಣ್ಯಪಾಪಗಳನ್ನು ಮಾಡಿಸುತ್ತಾರೆ. ಆದ್ದರಿಂದ ಒಟ್ಟಿನಲ್ಲಿ ಈ ನಾಲ್ಕೂ ಜನಗಳು ಸಮನಾಗಿ ಭಾಗಿಗಳಾಗುತ್ತಾರೆ. ಕರ್ತೃವಿನಂತೆಯೇ ಉಳಿದ ಮೂವರೂ ಈ ಪುಣ್ಯಪಾಪಗಳಿಗೆ ಕಾರಣರು.</p>
  </div>
  <div>ಈ ನಾಲ್ವರೂ ಸಮಭಾಗಿಗಳೇ.</div>
  <div>ಫೆಬ್ರವರಿ <strong>೫</strong></div>
  <div><strong>೩೬.</strong> ಈ ಐದೂ ಪವಿತ್ರ!</div>
  <div>ಉಚ್ಛಿಷ್ಟಂ ಶಿವನಿರ್ಮಾಲ್ಯಂ ವಮನಂ ಶವಕರ್ಪಟಮ್।<br/>ಕಾಕವಿಷ್ಠಾಸಮುತ್ಪನ್ನಂ ಪಂಚೈತೇಽತಿಪವಿತ್ರಕಾಃ॥</div>
  <div>
    <p>ಎಂಜಲು, ಶಿವನ ನಿರ್ಮಾಲ್ಯ, ವಾಂತಿ, ಹೆಣದ ಬಟ್ಟೆ, ಕಾಗೆಯ ಮಲದಿಂದ ಹುಟ್ಟಿದ್ದು—ಈ ಐದೂ ಅತ್ಯಂತ ಪವಿತ್ರವಾದವುಗಳು.</p>
  </div>
  <div>
    <p><span class="en">1. </span><strong>ಉಚ್ಛಿಷ್ಟಮ್</strong>: ಎಂದರೆ ಎಂಜಲು; ಹಾಲು ಕರುವಿನ ಎಂಜಲು. ಹಸುವಿನ ಹಾಲನ್ನು ಕರು ಕುಡಿದು ಹಾಗೇ ಬಿಟ್ಟಿರುವ ಎಂಜಲು ಹಾಲನ್ನೇ ನಾವು ಉಪಯೋಗಿಸುತ್ತೇವೆ. ಕರುವಿನ ಎಂಜಲಾದ ಹಾಲು ದೇವರಿಗೆ ಪಂಚಾಮೃತಾಭಿಷೇಕಕ್ಕೆ ಬೇಕಾದ ಅತ್ಯಂತ ಪವಿತ್ರವಸ್ತು.</p>
  </div>
  <div><span class="en">2. </span><strong>ಶಿವನಿರ್ಮಾಲ್ಯಮ್</strong>: ಶಿವನ ಜಟೆಯಿಂದ ಹೊರಗೆ ಬಂದ ಗಂಗಾ ನದಿ. ಸ್ವರ್ಗಲೋಕದಿಂದ ಭೂಲೋಕಕ್ಕೆ ಬರುವಾಗ ಅಹಂಕಾರದಿಂದ ಬರುತ್ತಿದ್ದ ಗಂಗಾನದಿಯ ಗರ್ವವನ್ನು ದಮನಮಾಡುವುದಕ್ಕಾಗಿ ಪರಶಿವನು ಆ ಗಂಗೆಯನ್ನು ತನ್ನ ಜಟೆಯ ಮಧ್ಯೆ ಕಟ್ಟಿಹಾಕಿಬಿಟ್ಟ. ಅನಂತರ ಆ ಜಟೆಯಿಂದ ಗಂಗಾನದಿಯನ್ನು ಹೊರಕ್ಕೆ ಹಾಕಿದ. ಶಿವನ ಜಟೆಯಲ್ಲಿದ್ದು ಅಲ್ಲಿಂದ ಮುಕ್ತಳಾದ್ದರಿಂದ ಗಂಗಾನದಿಯು ಶಿವನ ನಿರ್ಮಾಲ್ಯವೆಂದಾಯಿತು. ಆದರೂ ಈ ಗಂಗೆಯು ಪವಿತ್ರ.</div>
  <div>
    <p><span class="en">3. </span><strong>ವಮನಮ್</strong>: ಎಂದರೆ ವಾಂತಿ; ಜೇನುತುಪ್ಪ. ಜೇನುಹುಳುಗಳು ಬೇರೆಬೇರೆಯ ಗಿಡಮರಗಳಿಂದ ಮಕರಂದವನ್ನು ಬಾಯಿಂದ ತಂದು ಬಾಯಿಂದ ಆ ಮಕರಂದವನ್ನು ಗೂಡಿನಲ್ಲಿ ಇಟ್ಟಿರುತ್ತವೆ. ಅದೇ ಜೇನುತುಪ್ಪ. ಇದು ಜೇನುಹುಳುಗಳ ಎಂಜಲು. ಜೇನುತುಪ್ಪ ಪ್ರಶಸ್ತವಾದದ್ದು.</p>
  </div>
  <div>
    <p><span class="en">4. </span><strong>ಶವಕರ್ಪಟಮ್</strong>: ಎಂದರೆ ಶವದ ಬಟ್ಟೆ; ಎಂದರೆ ರೇಷ್ಮೆ ವಸ್ತ್ರ. ರೇಷ್ಮೆ ಹುಳುಗಳನ್ನು ಬೇಯಿಸಿ, ಸಾಯಿಸಿ ಅದರ ನೂಲಿನಿಂದ ಸಿದ್ಧವಾದ ವಸ್ತು.</p>
  </div>
  <div><span class="en">5. </span><strong>ಕಾಕವಿಷ್ಠಾಸಮುತ್ಪನ್ನಮ್</strong>: ಕಾಗೆಯ ಮಲದಿಂದ ಹುಟ್ಟಿದ್ದು, ಅರಳಿಮರ. ಕಾಗೆಯು ಅರಳಿಮರದ ಬೀಜವನ್ನು ತಿಂದು ಅದು ಕಾಗೆಯ ಮಲದ ಮೂಲಕ ಹೊರಗಡೆಗೆ ಎಲ್ಲೋ ಬಿದ್ದಾಗ ಅದರಿಂದ ಅರಳಿಮರವು ಹುಟ್ಟುತ್ತದೆ. ಅಶ್ವತ್ಥವೃಕ್ಷವು ತ್ರಿಮೂರ್ತಿಸ್ವರೂಪವಾಗಿರುತ್ತದೆ.</div>
  <div>ಈ ಐದೂ ಪಾವನಕರ!</div>
  <div>ಫೆಬ್ರವರಿ <strong>೬</strong></div>
  <div>
    <p><strong>೩೭.</strong> ಮಾಡಿದ್ದುಣ್ಣೋ ಮಹಾರಾಯ</p>
  </div>
  <div>ನ ಹಿ ಪಾಪಕೃತಂ ಕರ್ಮ ಸದ್ಯಃ ಪಚತಿ ಕ್ಷೀರವತ್।<br/>ನಿಗೂಢಂ ದಹತೀಹೈನಂ ಭಸ್ಮಚ್ಛನ್ನಾಗ್ನಿವಚ್ಚಿರಮ್॥</div>
  <div>
    <p>ಮನುಷ್ಯರು ಮಾಡುವ ಪಾಪಕರ್ಮಗಳು ಅವರನ್ನು ಆ ಕೂಡಲೇ ಹಾಲು ಜೀರ್ಣವಾಗುವಂತೆ ದಹಿಸುವುದಿಲ್ಲ. ಮತ್ತೇನೆಂದರೆ ಬೂದಿಯೊಳಗೆ ಮುಚ್ಚಲ್ಪಟ್ಟಿರುವ ಬೆಂಕಿಯಂತೆ ನಿಧಾನವಾಗಿ ನಿಗೂಢವಾಗಿ ದಹಿಸುತ್ತವೆ.</p>
  </div>
  <div>
    <p>ಮನುಷ್ಯನು ಪ್ರತಿಕ್ಷಣದಲ್ಲಿಯೂ ಪಾಪಕರ್ಮಗಳನ್ನು ಮಾಡುತ್ತಲೇ ಇರುತ್ತಾನೆ. ಆದರೆ ಆ ಪಾಪಕರ್ಮಗಳಿಗೆ ಪಾಪಫಲಗಳು ಮಾತ್ರ ಕಾಣುತ್ತಲೇ ಇಲ್ಲವಲ್ಲ! ಪಾಪಕರ್ಮಗಳನ್ನು ಮಾಡುತ್ತಿದ್ದರೂ ಅಂಥವರು ಆರೋಗ್ಯವಂತರಾಗಿ ಶ್ರೀಮಂತರಾಗಿ ಅಧಿಕಾರಿಗಳಾಗಿ ಸಕಲ ಲೌಕಿಕ ಭೋಗಗಳಿಂದ ಕೂಡಿದವರಾಗಿ ಮೆರೆಯುತ್ತಲೇ ಇದ್ದಾರಲ್ಲ! ಆದ್ದರಿಂದ ಪಾಪಕರ್ಮಗಳನ್ನು ಮಾಡುತ್ತಿದ್ದರೂ ಅದರಿಂದ ಕೆಟ್ಟಫಲಗಳೇನೂ ಆಗಲೇಬೇಕೆಂಬ ನಿಯಮವಿಲ್ಲವಲ್ಲ!—ಎಂದು ತೋರುತ್ತದೆಯಲ್ಲವೆ?</p>
  </div>
  <div>ಈ ವಾದವು ಸರಿಯಲ್ಲ. ಏಕೆಂದರೆ ಪಾಪಕರ್ಮಗಳಿಗೆ ಫಲಗಳು ಆ ಕೂಡಲೇ ಉಂಟಾಗಿ ಬಿಡುವುದಿಲ್ಲ. ಹಾಲನ್ನು ಕುಡಿದರೆ ಅದು ನೀರಾಗಿರುವುದರಿಂದ ಕೂಡಲೇ ಹೊಟ್ಟೆಯಲ್ಲಿ ಪಚನವಾಗಿಬಿಡುತ್ತದೆ. ಆದರೆ ಪಾಪಕರ್ಮಗಳು ಮಾತ್ರ ಕೂಡಲೇ ಹೀಗೆ ಫಲಗಳನ್ನು ಕೊಡುವುದಿಲ್ಲ. ಪಾಪಕರ್ಮಗಳು ಬೂದಿಯೊಳಗೆ ಅಡಕವಾಗಿರುವ ಬೆಂಕಿಯಂತೆ ನಿಧಾನವಾಗಿ ಗೋಪ್ಯವಾಗಿ ಫಲಗಳನ್ನು ಕೊಡುತ್ತವೆ. ಇಂದು ಮಾಡಿದ ಪಾಪಕರ್ಮಗಳು ಇಂದೇ ತಮ್ಮ ಫಲಗಳನ್ನು ಕೊಡದಿದ್ದರೂ ಕಾಲಾಂತರದಲ್ಲಿ ದೇಶಾಂತರದಲ್ಲಿ ಫಲಗಳನ್ನು ಕೊಟ್ಟೇ ಕೊಡುತ್ತವೆ. ಮಾಡಿದ ಕರ್ಮಗಳಿಗೆ ಫಲಗಳು ಆಗಲೇ ಬೇಕಲ್ಲವೆ? ಈ ಕೂಡಲೇ ಪಾಪಕರ್ಮಗಳಿಗೆ ಫಲವು ಕಾಣದ್ದರಿಂದ ಪಾಪಕರ್ಮಗಳಿಗೆ ಕೆಟ್ಟ ಫಲಗಳು ಆಗುವುದೇ ಇಲ್ಲವೆಂದು ತಿಳಿಯಬಾರದು.</div>
  <div>ಬೂದಿಮುಚ್ಚಿದ ಕೆಂಡವು ಕಣ್ಣಿಗೆ ಕಾಣಿಸದಿದ್ದರೂ ಸುಟ್ಟೇ ಸುಡುತ್ತದೆ ಅಲ್ಲವೆ? ಅದರಂತೆ ಪಾಪಕರ್ಮಗಳಿಗೆ ಫಲವು ಬಂದೇ ಬರುತ್ತದೆ.</div>
  <div>ಪಾಪಕರ್ಮಗಳನ್ನು ಎಂದಿಗೂ ಮಾಡಲೇಬಾರದು.</div>
  <div>ಫೆಬ್ರವರಿ <strong>೭</strong></div>
  <div>
    <p><strong>೩೮.</strong> ವಸ್ತು ಒಂದೇ, ದೃಷ್ಟಿ ಅನೇಕ</p>
  </div>
  <div>ಪರಿವ್ರಾಟ್ ಕಾಮುಕ ಶುನಾಮ್ ಏಕಸ್ಯಾಂ ಪ್ರಮದಾತನೌ।<br/>ಕುಣಪಃ ಕಾಮಿನೀ ಭಕ್ಷ್ಯಮ್ ಇತಿ ತಿಸ್ರೋ ವಿಕಲ್ಪನಾಃ॥</div>
  <div>ಒಂದು ಹೆಂಗಸಿನ ಸುಂದರವಾದ ಶರೀರವನ್ನು ಕಂಡಾಗ, ಸಂನ್ಯಾಸಿಗೆ ಹೆಣದಂತೆಯೂ ಕಾಮುಕನಿಗೆ ಸುಂದರವಾದ ಯುವತಿಯಂತೆಯೂ ನಾಯಿಗಳಿಗೆ ಭಕ್ಷ್ಯವಾದ ಆಹಾರದಂತೆಯೂ ಭಾವನೆ ಮೂಡುತ್ತದೆ.</div>
  <div>ವಸ್ತು ಒಂದೇ ಆಗಿದ್ದರೂ ಅವರವರ ಸಂಸ್ಕಾರಕ್ಕೆ, ವಾಸನೆಗೆ ತಕ್ಕಂತೆ ಅವರವರ ಮನಸ್ಸಿನಲ್ಲಿ ಭಿನ್ನ ಭಿನ್ನ ಭಾವನೆಗಳು ಏಳುತ್ತವೆ. ಇದಕ್ಕೆ ಹೆಣ್ಣಿನ ದೇಹದ ಉದಾಹರಣೆಯನ್ನು ಇಲ್ಲಿ ಕೊಟ್ಟಿರುತ್ತದೆ.</div>
  <div>ಒಬ್ಬ ಹೆಂಗಸು ರಸ್ತೆಯಲ್ಲಿ ಹೋಗುತ್ತಿರುವುದನ್ನು ಒಬ್ಬ ಸಂನ್ಯಾಸಿಯೂ ನೋಡುತ್ತಾನೆ, ಒಬ್ಬ ಕಾಮುಕನೂ ನೋಡುತ್ತಾನೆ, ಒಂದು ನಾಯಿಯೂ ನೋಡುತ್ತದೆ. ಆದರೆ ಆಕೆಯ ಆ ಶರೀರವನ್ನು ಕಂಡಾಗ ಅವರವರ ಮನಸ್ಸಿನ ಭಾವನೆಗಳು ಮಾತ್ರ ಭಿನ್ನಭಿನ್ನವೇ ಆಗಿರುತ್ತವೆ.</div>
  <div>
    <p>ಸಂನ್ಯಾಸಿಯ ದೃಷ್ಟಿಯಲ್ಲಿ ಅದೊಂದು ಹೆಣ, ಅಷ್ಟೆ. ಸರ್ವಸಂಗ ಪರಿತ್ಯಾಗಿಯಾದ ಜಿತೇಂದ್ರಿಯನಾದ ವಿರಕ್ತನಾದ ಸಂನ್ಯಾಸಿಗೆ ಅದೊಂದು ಹಸೀ ಹೆಣವಾಗಿ ಕಾಣಿಸುತ್ತದೆ. ಮಾಂಸದ ಮುದ್ದೆಯಾದ ಅದರಲ್ಲಿ ಸಂನ್ಯಾಸಿಗೆ ಯಾವ ವ್ಯಾಮೋಹವೂ ಇರುವುದಿಲ್ಲ.</p>
  </div>
  <div>
    <p>ಕಾಮದೃಷ್ಟಿಯುಳ್ಳವನಿಗೆ ಅವಳು ಸುಂದರ ಯುವತಿಯಂತೆಯೇ ತೋರುತ್ತಾಳೆ. ಈ ಯುವತಿಯು ಎಷ್ಟೊಂದು ಸುಂದರಿಯಾಗಿದ್ದಾಳೆ! ಇವಳ ಪತಿಯು ಎಂಥಾ ಭಾಗ್ಯವಂತನಾಗಿರಬೇಕು! ಎಂದೆಲ್ಲ ಕಾಮುಕನು ಯೋಚಿಸುತ್ತಾನೆ.</p>
  </div>
  <div>ಇನ್ನು ನಾಯಿಗೆ? ಪಾಪ, ಅದೊಂದು ಆಹಾರವಾಗಿ ತೋರುತ್ತದೆ. ಏನು ಕಂಡರೂ ತಿನ್ನುವ ನಾಯಿಗೆ ಆ ಶರೀರವೂ ಒಂದು ಭಕ್ಷ್ಯವಾಗಿ ತೋರುತ್ತದೆ. ಮಾಂಸದ ತುಂಡನ್ನು ತಿನ್ನುವ ನಾಯಿಗೆ ಎಲ್ಲದರ ಮಾಂಸವೂ ಬರೀ ಒಂದು ಆಹಾರವಷ್ಟೇ?</div>
  <div>ಅವರವರ ದೃಷ್ಟಿಯಿಂದ ಎಲ್ಲವೂ ಸರಿಯೇ.</div>
  <div>ಫೆಬ್ರವರಿ <strong>೮</strong></div>
  <div>
    <p><strong>೩೯.</strong> ವೃತ್ತವೂ ವಿತ್ತವೂ</p>
  </div>
  <div>ವೃತ್ತಂ ಯತ್ನೇನ ಸಂರಕ್ಷೇತ್ ವಿತ್ತಮಾಯಾತಿ ಯಾತಿ ಚ।<br/>ಅಕ್ಷೀಣೋ ವಿತ್ತತಃ ಕ್ಷೀಣಃ ವೃತ್ತತಸ್ತು ಹತೋ ಹತಃ॥</div>
  <div>
    <p>ಮಾನವನು ತನ್ನ ಶೀಲವನ್ನು ಅಂದರೆ ಚಾರಿತ್ರ್ಯವನ್ನು ಎಚ್ಚರಿಕೆಯಿಂದ ಚೆನ್ನಾಗಿ ಕಾಪಾಡಿಕೊಳ್ಳಬೇಕು. ವಿತ್ತವಾದರೋ ಅಂದರೆ ಹಣವಾದರೋ ಬರುತ್ತದೆ ಹೋಗುತ್ತದೆ. ಹಣವಿಲ್ಲದ ಮಾತ್ರಕ್ಕೆ ಅವನೇನು ಹಾಳಾಗಿಹೋಗುವುದಿಲ್ಲ, ಆದರೆ ಶುದ್ಧ ಚಾರಿತ್ರ್ಯದಿಂದ ಒಮ್ಮೆ ಜಾರಿಬಿದ್ದನೆಂದರೆ ಅಂಥವನು ಸತ್ತಂತೆಯೇ ಸರಿ.</p>
  </div>
  <div>
    <p>ವಿತ್ತ, ವೃತ್ತ—ಎಂದು ಎರಡು ಶಬ್ದಗಳಿವೆ. ವಿತ್ತವೆಂದರೆ ಹಣ, ವೃತ್ತ ಎಂದರೆ ನಡತೆ. ಆದರೆ ಎರಡು ಶಬ್ದಗಳ ಅರ್ಥದಲ್ಲಿ ಹಾಗೂ ಕಾರ್ಯದಲ್ಲಿ ತುಂಬಾ ವ್ಯತ್ಯಾಸವಿರುತ್ತದೆ. ವಿತ್ತವು ಇಂದು ಬರುತ್ತದೆ, ನಾಳೆ ಹೋಗುತ್ತದೆ. ಇಂದು ದರಿದ್ರನಾಗಿರುವವನು ನಾಳೆ ವಿತ್ತವಂತನಾಗಬಹುದು. ಬಡತನದಿಂದ ಮನುಷ್ಯನ ಗೌರವಕ್ಕೇನೂ ಕುಂದು ಬಂದೊದಗಲಾರದಷ್ಟೆ? ಶ್ರೀಮಂತನಾದ ಮಾತ್ರಕ್ಕೆ ಅಷ್ಟರಿಂದ ಅವನೇನು ಜಗತ್ತಿನಲ್ಲಿ ಸರ್ವರಿಗೂ ವಂದ್ಯನಾಗುವುದಿಲ್ಲ.</p>
  </div>
  <div>
    <p>ಆದರೆ ವೃತ್ತವು ಹಾಗಲ್ಲ. ಮನುಷ್ಯನ ಯೋಗ್ಯತೆಯು ಅವನ ಸತ್ ಚಾರಿತ್ರ್ಯದ ಮೇಲೆ ನಿಂತಿರುತ್ತದೆ. ಸದಾಚಾರನಿಷ್ಠೆ, ಸತ್ ಸಂಪ್ರದಾಯ, ಸತ್ ಚಾರಿತ್ರ್ಯ, ಶೀಲ—ಇವುಗಳೇ ಮನುಷ್ಯನ ಶಾಶ್ವತವಾದ ಸಂಪತ್ತು. ಒಮ್ಮೆ ಮನುಷ್ಯನು ಸತ್ ಚಾರಿತ್ರ್ಯದಿಂದ ಜಾರಿಬಿದ್ದನೆಂದರೆ ಅವನ ಕತೆ ಮುಗಿದಂತೆಯೇ. ಇವನಿಗೆ ಅಧೋಗತಿ. ಒಮ್ಮೆ ಹೋದ ಶೀಲವು ಏನು ಮಾಡಿದರೂ ಬರುವುದಿಲ್ಲ. ಹಣವು ಹೋದರೆ ಪುನಃ ಬರುತ್ತದೆ. ಬಂದ ಹಣವು ಪುನಃ ಹೋಗಿಬಿಡುತ್ತದೆ. ಹಣವು ಶಾಶ್ವತವಲ್ಲ, ಅನಿತ್ಯವು. ಆದರೆ ಶೀಲವು ಹೋಯಿತೆಂದರೆ ಅವನು ಮೃತನಾದಂತೆಯೇ. ಶೀಲದಿಂದ ಜಾರಿಬಿದ್ದನೆಂದರೆ ಅವನಿಗೆ ಸೀದಾ ಅಧೋಗತಿ!</p>
  </div>
  <div>
    <span class="en">If Wealth is lost, Nothing is lost; If Health is lost, Something is lost; But if Character is lost, Everything is lost.</span>
  </div>
  <div>ಚಾರಿತ್ರ್ಯವನ್ನು ಚೆನ್ನಾಗಿ ಕಾಪಾಡಿಕೊಳ್ಳಬೇಕು.</div>
  <div>ಫೆಬ್ರವರಿ <strong>೯</strong></div>
  <div>
    <p><strong>೪೦.</strong> ಪ್ರಕೃತಿಯ ನಿಯಮವಿದು</p>
  </div>
  <div>ಸರ್ವೇ ಕ್ಷಯಾಂತಾ ನಿಚಯಾಃ ಪತನಾಂತಾಃ ಸಮುಚ್ಛ್ರ ಯಾಃ।<br/>ಸಂಯೋಗಾ ವಿಪ್ರಯೋಗಾಂತಾಃ ಮರಣಾಂತಂ ಚ ಜೀವಿತಮ್॥</div>
  <div><p>ಎಲ್ಲ ಸಂಗ್ರಹರೂಪವಾದ ರಾಶಿಗಳೂ ಕ್ಷಯದಲ್ಲಿಯೇ ಕೊನೆಗಾಣುತ್ತವೆ. ಮೇಲಕ್ಕೆ ಏರಿದಷ್ಟೂ ಕೆಳಕ್ಕೆ ಬೀಳಲೇಬೇಕು, ಕೂಡಿಕೊಂಡಿರುವ ವಸ್ತುಗಳೆಲ್ಲವೂ ಬಿಟ್ಟುಹೋಗಲೇಬೇಕು. ಹುಟ್ಟಿ ಬದುಕಿರುವವರೆಲ್ಲರೂ ಎಂದಾದರೂ ಸಾಯಲೇ ಬೇಕು.</p>ಪ್ರಕೃತಿಯ ನಾಲ್ಕು ನಿಯಮವನ್ನು ಇಲ್ಲಿ ಸುಂದರವಾಗಿ ತಿಳಿಸಿದೆ:</div>
  <div/>
  <div>೧.</div>
  <div><strong>ನಿಚಯಾಃ ಕ್ಷಯಾಂತಾಃ</strong>—ಎಂಥ ದೊಡ್ಡ ರಾಶಿಯೇ ಆಗಿದ್ದರೂ ಕ್ಷೀಣವಾಗಲೇ ಬೇಕು. ಅಕ್ಕಿ, ಗೋಧಿ, ರಾಗಿ, ಜೋಳ, ಕಾಳುಗಳ ಮೂಟೆ ಮೂಟೆಗಳನ್ನು ನೋಡುತ್ತೇವೆ. ಆ ಮೂಟೆಗಳೆಲ್ಲವೂ ಕ್ರಮಕ್ರಮವಾಗಿ ಕರಗುವುದನ್ನೂ ನಾವು ನೋಡುತ್ತಿದ್ದೇವಲ್ಲವೆ? ನಮ್ಮ ಕೂಡಿಟ್ಟ ಸಂಪತ್ತೆಲ್ಲವೂ ಎಂದಾದರೂ ಕರಗಲೇ ಬೇಕು.</div>
  <div>೨.</div>
  <div><strong>ಸಮುಚ್ಛ್ರ ಯಾಃ ಪತನಾಂತಾಃ</strong>—ಏರಿದವರೆಲ್ಲರೂ ಬೀಳಲೇ ಬೇಕು. ಕಾಲುಚೆಂಡು ಎಷ್ಟು ಮೇಲಕ್ಕೆ ಹೋದರೂ ನೆಲದ ಮೇಲೆ ಬೀಳಲೇಬೇಕಲ್ಲವೆ? ಮಂತ್ರಿ, ರಾಜರಾಗಿ ಮೆರೆದವರೆಲ್ಲರೂ ಕೊನೆಗೆ ಉರುಳಿಬೀಳುತ್ತಾರಲ್ಲವೆ? ನಿಜ ಹೇಳಬೇಕೆಂದರೆ ತುಂಬಾ ಮೇಲಕ್ಕೆ ಏರಿ ಹೋಗುವುದು ಕೆಳಕ್ಕೆ ಬೀಳುವುದಕ್ಕಾಗಿಯೇ.</div>
  <div>೩.</div>
  <div><strong>ಸಂಯೋಗಾಃ ವಿಪ್ರಯೋಗಾಂತಾಃ</strong>—ಗಂಡ ಹೆಂಡತಿ, ತಂದೆ ಮಕ್ಕಳು, ಮಾವ ಅಳಿಯ, ಅಣ್ಣ ತಮ್ಮ, ಗುರು ಶಿಷ್ಯ—ಎಂದು ಇವರೆಲ್ಲರೂ ಕೂಡಿರುತ್ತಾರೆ. ಪ್ರಾರಬ್ಧ ಸವೆಯಿತೆಂದರೆ ಅವರೆಲ್ಲರೂ ಬೇರೆಬೇರೆಯಾಗಿಬಿಡುತ್ತಾರೆ. ವಿಯೋಗವಾಗುವುದಕ್ಕಾಗಿಯೇ ಅವರು ಕೂಡಿಕೊಂಡಿರುತ್ತಾರೆ.</div>
  <div>೪.</div>
  <div><strong>ಮರಣಾಂತಂ ಚ ಜೀವಿತಮ್</strong>—ಈಗ ಬದುಕಿರುವುದು ಮುಂದೆ ಸಾಯುವುದಕ್ಕಾಗಿಯೇ. ಯಾವನೊಬ್ಬನೂ ಸಾಯದೇ ಸದಾ ಶಾಶ್ವತವಾಗಿ ಬದುಕಿರಲಾರ!</div>
  <div>
    <p>ಹೀಗೆ ತಿಳಿದವನಿಗೆ ದುಃಖವೆಲ್ಲಿಂದ ಬಂದೀತು?</p>
  </div>
  <div>ಫೆಬ್ರವರಿ <strong>೧೦</strong></div>
  <div>
    <p><strong>೪೧.</strong> ನಾಳೆ ಎನಬೇಡ</p>
  </div>
  <div>ಶ್ವಃಕಾರ್ಯಮ್ ಅದ್ಯ ಕುರ್ವೀತ ಪೂರ್ವಾಹ್ಣೇ ಚಾಪರಾಹ್ಣಿಕಮ್।<br/>ನ ಹಿ ಪ್ರತೀಕ್ಷತೇ ಮೃತ್ಯುಃ ಕೃತಮಸ್ಯ ನ ವಾ ಕೃತಮ್॥</div>
  <div>
    <p>ನಾಳೆ ಮಾಡಬೇಕಾದ ಕೆಲಸವನ್ನು ಇಂದೇ ಮಾಡಬೇಕು. ಅಪರಾಹ್ಣದಲ್ಲಿ ಮಾಡಬೇಕಾದ್ದನ್ನು ಪೂರ್ವಾಹ್ಣದಲ್ಲಿಯೇ ಮಾಡಿಬಿಡಬೇಕು. ಏಕೆಂದರೆ ಈ ವ್ಯಕ್ತಿಯು ತನ್ನ ಕೆಲಸವನ್ನು ಮಾಡಿದ್ದಾನೆಯೋ ಇಲ್ಲವೋ ಎಂಬುದನ್ನು ಮೃತ್ಯುವು ವಿಮರ್ಶೆಮಾಡಿದ ನಂತರ ಯಾರ ಸಮೀಪಕ್ಕೂ ಬರುವುದಿಲ್ಲ.</p>
  </div>
  <div>
    <p>ಮಾನವನ ಜೀವನ ಅಶಾಶ್ವತ ಹಾಗೂ ಅಸ್ಥಿರ. ಯಾವ ಕ್ಷಣದಲ್ಲಿಯಾದರೂ ಇವನಿಗೆ ಮರಣವು ಬಂದೊದಗಬಹುದು. ಹೇಳಿಕೇಳಿ, ವಿಚಾರಿಸಿ, ವಿಚಾರಮಾಡಿ ಮೃತ್ಯುವು ಯಾರಲ್ಲಿಗೂ ಬರುವುದನ್ನು ನಾವು ಕಂಡಿರುವುದಿಲ್ಲ. ಆದರೆ ಮೃತ್ಯು ಬರುವುದಂತೂ ನಿಶ್ಚಿತ. ಆದ್ದರಿಂದ ನಾಳೆ ಮಾಡಬೇಕೆಂದಿರುವ ಪುಣ್ಯಕರ್ಮಗಳನ್ನು ಬುದ್ಧಿವಂತನು ಇಂದೇ ಮಾಡಬೇಕು. ಸತ್ಕಾರ್ಯಗಳನ್ನು ನಾಳೆ ಮಾಡೋಣ, ನಾಡಿದ್ದು ಮಾಡೋಣ ಎಂದು ಸುಮ್ಮನೆ ಮುಂದುಮುಂದಕ್ಕೆ ತಳ್ಳುತ್ತಾ ಇರಬಾರದು. ಏಕೆಂದರೆ ನಾಳೆಯವರೆಗೆ ಬದುಕಿರಲು ಇವನನ್ನು ಮೃತ್ಯುವು ಬಿಡಬೇಕಲ್ಲ!</p>
  </div>
  <div>ಅಪರಾಹ್ಣದಲ್ಲಿ ಮಾಡಬೇಕೆಂದಿರುವ ಧರ್ಮಕಾರ್ಯಗಳನ್ನು ಪೂರ್ವಾಹ್ಣದಲ್ಲಿಯೇ ಮಾಡಿಮುಗಿಸಬೇಕು. ಅಪರಾಹ್ಣದ ಹೊತ್ತಿಗೆ ಮನಸ್ಸಿಗೆ ಏನು ಭಾವನೆಯು ಬರುತ್ತದೆಯೋ ಯಾರಿಗೆ ಗೊತ್ತು? ಅಲ್ಲಿಯ ವರೆಗೆ ಇವನು ಬದುಕಿರುತ್ತಾನೆ ಎನ್ನುವುದಕ್ಕೆ ಯಾವ ಖಾತರಿ ಇದೆ? ಮನುಷ್ಯನು ತಾನು ಮಾಡಬೇಕೆಂದುಕೊಂಡಿರುವ ಪುಣ್ಯಕರ್ಮಗಳನ್ನು, ಸತ್ಕಾರ್ಯಗಳನ್ನು ಅಥವಾ ಜಪತಪಹೋಮಹವನಾದಿಗಳನ್ನು ‘ಆಮೇಲೆ’ ಎನ್ನದೇ, ‘ಈಗಲೇ’ ಮಾಡಿ ಕೃತಾರ್ಥನಾಗಿಬಿಡಬೇಕು.</div>
  <div><strong>ಯಮಸ್ಯ ಕರುಣಾ</strong><strong>ನಾಸ್ತಿ</strong> , ಯಮನಿಗೆ ಕರುಣೆ ಎಂಬುದೇ ಇಲ್ಲ— ಎಂಬುದು ದೊಡ್ಡವರ ಉಪದೇಶ. ತಿಥಿ ವಾರ ನಕ್ಷತ್ರ ಯೋಗಕರಣ ಗಳನ್ನು ಅಥವಾ ಮುಹೂರ್ತವನ್ನು ನೋಡಿಕೊಂಡು ಮೃತ್ಯುವು ಬರುವುದಿಲ್ಲ. ಅವನು ಯಾವಾಗಲಾದರೂ ಎಲ್ಲಿಯಾದರೂ ಹೇಗೆ ಬೇಕಾದರೂ ಬರಬಹುದು.</div>
  <div>ಆದ್ದರಿಂದ ಇಂದಿನಿಂದಲೇ ಸತ್ಕಾರ್ಯತತ್ಪರನಾಗಬೇಕು.</div>
  <div>ಫೆಬ್ರವರಿ <strong>೧೧</strong></div>
  <div>
    <p><strong>೪೨.</strong> ಸಂಸ್ಥೆಗಳು ಹಾಳಾಗಲು ಕಾರಣ?</p>
  </div>
  <div> ಬಹವೋ ಯತ್ರ ನೇತಾರಃ ಸರ್ವೇ ಪಂಡಿತಮಾನಿನಃ।<br/> ಸರ್ವೇ ಮಹತ್ತ್ವಮಿಚ್ಛಂತಿ ತದ್ ವೃಂದಮವಸೀದತಿ॥</div>
  <div>
    <p>ಯಾವ ಸಂಘಸಂಸ್ಥೆಯಲ್ಲಿ ಅನೇಕರು ಯಜಮಾನರುಗಳು ಇರುತ್ತಾರೆಯೋ, ಆ ಎಲ್ಲರೂ ತಮ್ಮನ್ನು ತಾವೇ ಬುದ್ಧಿವಂತರೆಂದೂ ಪಂಡಿತರೆಂದೂ ಭಾವಿಸಿಕೊಂಡಿರುತ್ತಾರೆಯೋ, ಮತ್ತು ಆ ಎಲ್ಲರೂ ತಮಗೆ ಸ್ಥಾನಮಾನವನ್ನೂ ಪ್ರತಿಷ್ಠೆಯನ್ನೂ ಬಯಸುತ್ತಾರೆಯೋ, ಅಂಥ ಸಂಘಸಂಸ್ಥೆಯು ಕ್ಷೀಣವಾಗಿ ನಾಶವಾಗಿಬಿಡುತ್ತದೆ.</p>
    <p>ಮಠ, ಸಂಸ್ಥೆ , ಆಶ್ರಮ, ದೇವಾಲಯ, ಶಾಲೆ—ಇವುಗಳು ಲೋಕಕಲ್ಯಾಣಕ್ಕಾಗಿ, ಜನಹಿತಕ್ಕಾಗಿ, ಸಮಾಜದ ಒಳಿತಿಗಾಗಿ ಬದುಕಿರಬೇಕು. ಇಲ್ಲಿ ಸ್ವಪ್ರತಿಷ್ಠೆ, ಅಧಿಕಾರದ ದಾಹ, ಅಹಂಕಾರಗಳು ಇರಬಾರದು. ಆಗ ಅಂಥ ಸಂಸ್ಥೆಗಳು ಶುಕ್ಲಪಕ್ಷದ ಚಂದ್ರನಂತೆ ಅಭಿವೃದ್ಧಿಯಾಗುತ್ತಾ ಹೋಗುತ್ತವೆ. ಹಾಗಿಲ್ಲದೇ ಹೋದರೆ ಸಂಘಸಂಸ್ಥೆಗಳು ಹಾಳಾಗಿಹೋಗುತ್ತವೆ. ಹೇಗೆಂದರೆ:</p>
  </div>
  <div>೧.</div>
  <div><strong>ಎಲ್ಲರೂ ನಾಯಕರಾಗಿಬಿಟ್ಟರೆ</strong>—ಒಂಬತ್ತು ಜನ ಸದಸ್ಯರಿದ್ದರೆ ಆ ಒಂಬತ್ತು ಸದಸ್ಯರುಗಳೂ ಆ ಸಂಸ್ಥೆಗೆ ನಾಯಕರಾದರೆ ಆ ಸಂಸ್ಥೆ ಹಾಳಾಗಿಹೋದೀತು. ವಿವೇಕಿಯಾದ ಒಬ್ಬನ ಮಾತನ್ನು ಇತರರು ಪಾಲಿಸುವಂತಾದರೆ ಮಾತ್ರ ಆ ಸಂಸ್ಥೆ ಚೆನ್ನಾಗಿ ಬೆಳೆಯುತ್ತದೆ. </div>
  <div>೨.</div>
  <div><strong>ಎಲ್ಲರೂ ಬುದ್ಧಿವಂತರೆಂದು ತಿಳಿದರೆ</strong>—ತಮ್ಮನ್ನು ತಾವೇ ಬುದ್ಧಿವಂತರೆಂದೂ ಪಂಡಿತರೆಂದೂ ತಿಳಿಯುವ ಮೂರ್ಖರಿದ್ದರೆ ಆಗ ಅಂಥ ಸಂಸ್ಧೆಯ ಗತಿಯೇನಾದೀತು? ಸರ್ವನಾಶ!</div>
  <div>೩.</div>
  <div><strong>ಎಲ್ಲರೂ ಮಹತ್ತ್ವವನ್ನು ಬಯಸುವವರೇ ಆಗಿಬಿಟ್ಟರೆ</strong>— ಯಾರಿಗೂ ಸಂಸ್ಥೆಯನ್ನು ಬೆಳೆಸುವ ಆಶೆಯಿಲ್ಲದೇ ತಮ್ಮ ಪ್ರತಿಷ್ಠೆಯನ್ನು ತೋರಿಸುತ್ತಾ ತಮ್ಮ ಘನತೆಯನ್ನೇ ಬೆಳೆಸಿಕೊಳ್ಳುತ್ತಾ ಹೋದರೆ ಅಂಥ ಸಂಸ್ಥೆಯು ನಶಿಸಿಹೋಗುತ್ತದೆ! ಆದ್ದರಿಂದ ಈ ಮೂರು ದೋಷಗಳಿಂದ ಸಂಸ್ಥೆಗಳು ದೂರವಿರಬೇಕು.</div>
  <div>ಸಂಸ್ಥೆಗೆ ಗುರಿಸಾಧನೆಯೇ ಮುಖ್ಯ.</div>
  <div>ಫೆಬ್ರವರಿ <strong>೧೨</strong></div>
  <div>
    <p><strong>೪೩.</strong> ಧರ್ಮಕ್ಕೆ ನಾಶವಿಲ್ಲ</p>
  </div>
  <div>ವಿದ್ಯಾ ಕ್ಷಯಂ ಯಾಸ್ಯತಿ ಕಾಲಪರ್ಯಯಾತ್<br/> ಸುಬದ್ಧಮೂಲಾ ನಿಪತಂತಿ ಪಾದಪಾಃ।<br/>ಜಲಂ ಜಲಸ್ಥಾನಗತಂ ಚ ಶುಷ್ಯತಿ<br/> ಹುತಂ ಚ ದತ್ತಂ ಚ ತಥೈವ ತಿಷ್ಠತಿ॥</div>
  <div>
    <p>ಕಾಲವು ಗತಿಸಿದಂತೆಲ್ಲ ವಿದ್ಯೆಯು ಕ್ಷಯವಾಗುತ್ತಾ ಹೋಗುತ್ತದೆ, ಚೆನ್ನಾಗಿ ಬೇರುಬಿಟ್ಟಿರುವ ಹೆಮ್ಮರಗಳೂ ಉರುಳಿಬೀಳುತ್ತವೆ, ನದಿ ಕೆರೆ ಬಾವಿಗಳಲ್ಲಿ ನೀರೂ ಕೂಡ ಬತ್ತಿಹೋಗುತ್ತದೆ. ಆದರೆ ಹೋಮಮಾಡಿದ್ದು ಮತ್ತು ದಾನಮಾಡಿದ್ದು ಮಾತ್ರ ನಾಶವಾಗದೇ ಸ್ಥಿರವಾಗಿಯೇ ಇರುತ್ತವೆ.</p>
    <p>ಹೋಮಮಾಡಿದ್ದು ಮತ್ತು ಸತ್ ಪಾತ್ರಕ್ಕೆ ದಾನಮಾಡಿದ್ದು ಮಾತ್ರ ಈ ದೀರ್ಘವಾದ ಕಾಲಪ್ರವಾಹದಲ್ಲಿ ನಾಶವಾಗದೇ ತಮ್ಮ ಫಲಗಳನ್ನು ಶಾಶ್ವತವಾಗಿ ಕೊಡುತ್ತವೆ. ಆದರೆ ಇನ್ನುಳಿದ ಎಲ್ಲವೂ ಕಾಲಕಳೆದಂತೆ ಕ್ಷಯಿಸುತ್ತಾ ಹೋಗುತ್ತವೆ. ಹೇಗೆಂದರೆ:</p>
  </div>
  <div>೧.</div>
  <div><strong>ವಿದ್ಯಾ ಕ್ಷಯಂ ಯಾಸ್ಯತಿ</strong>—ವಿದ್ಯೆಯು ಕಾಲಕಳೆದಂತೆಲ್ಲ ನಾಶವಾಗುತ್ತಾ ಹೋಗುತ್ತದೆ. ಎಂಥ ಘನವಿದ್ವಾಂಸನೇ ಆಗಿದ್ದರೂ, ಎಂಥಾ ಮಹಾಮೇಧಾವಿಯೇ ಆಗಿದ್ದರೂ ಅವನಿಗೆ ವಾರ್ಧಕ್ಯವು ಬರುತ್ತಾ ಹೋದಂತೆ ಅವನ ವಿದ್ಯೆಯೆಲ್ಲವೂ ಅವನಿಗೆ ಮರೆತುಹೋಗುತ್ತಾ ಬರುತ್ತದೆ.</div>
  <div>೨.</div>
  <div><strong>ಸುಬದ್ಧಮೂಲಾ ನಿಪತಂತಿ ಪಾದಪಾಃ</strong>—ಹೆಮ್ಮರಗಳೂ ನೂರಾರುವರ್ಷಗಳು ಕಳೆದವೆಂದರೆ ಉರುಳಿ ಬಿದ್ದುಬಿಡುತ್ತವೆಯಲ್ಲವೆ?</div>
  <div>೩.</div>
  <div><strong>ಜಲಂ ಜಲಸ್ಥಾನಗತಂ ಶುಷ್ಯತಿ</strong>—ನದಿಗಳಲ್ಲಿ, ಕೆರೆಗಳಲ್ಲಿ ಹಾಗೂ ಬಾವಿಗಳಲ್ಲಿ ನೀರು, ಬೇಸಿಗೆ ಕಾಲದಲ್ಲಿ ಬತ್ತಿ ಹೋಗುತ್ತದೆ.</div>
  <div>
    <p>ಹೀಗೆ ಕಾಲವು ಎಲ್ಲವನ್ನೂ ನಾಶಮಾಡಿಬಿಡುತ್ತದೆ. ಆದರೆ ಮಾನವರು ಈ ಜನ್ಮದಲ್ಲಿ ಮಾಡಿದ ದಾನಧರ್ಮಗಳಾಗಲೀ, ಹೋಮಹವನವಾಗಲೀ ನಾಶವಾಗದೇ ತಮ್ಮ ಫಲಗಳನ್ನು ನಿಶ್ಚಿತವಾಗಿಯೂ ಮುಂದಿನ ಜನ್ಮದಲ್ಲಿಯೂ ಕೊಡುತ್ತವೆ. ದಾನಧರ್ಮಗಳು ಎಂದೆಂದಿಗೂ ನಿಷ್ಫಲವಲ್ಲ.</p>
  </div>
  <div>
    <p>ದಾನಧರ್ಮಗಳನ್ನು ಮಾಡಬೇಕು.</p>
  </div>
  <div>ಫೆಬ್ರವರಿ <strong>೧೩</strong></div>
  <div>
    <p><strong>೪೪.</strong> ಸ್ಥಾನಭ್ರಷ್ಟರಾದರೆ ಶೋಭಿಸುವುದಿಲ್ಲ</p>
  </div>
  <div>ಸ್ಥಾನಭ್ರಷ್ಟಾ ನ ಶೋಭಂತೇ ದಂತಾಃ ಕೇಶಾ ನಖಾ ನರಾಃ।<br/>ಇತಿ ಸಂಚಿಂತ್ಯ ಮತಿಮಾನ್ ಸ್ವಸ್ಥಾನಂ ನ ಪರಿತ್ಯಜೇತ್॥</div>
  <div>
    <p>ಹಲ್ಲುಗಳು, ಕೂದಲುಗಳು, ಉಗುರುಗಳು ಹಾಗೂ ಮನುಷ್ಯರುಗಳು ತಮ್ಮ ತಮ್ಮ ಸ್ಥಾನದಿಂದ ಜಾರಿಬಿದ್ದರೆಂದರೆ ಶೋಭಿಸುವುದಿಲ್ಲ. ಇದನ್ನು ಚೆನ್ನಾಗಿ ತಿಳಿದ ಬುದ್ಧಿವಂತನಾದ ಮನುಷ್ಯನು ತಾನಿರುವ ಸ್ಥಾನವನ್ನು ಅವಿವೇಕದಿಂದ ಬಿಡಲೇಬಾರದು.</p>
    <p>ಮನುಷ್ಯನು ತಾನಿರುವ ಸ್ಥಾನದಲ್ಲಿ ಸಂತೋಷವನ್ನು ಅನುಭವಿಸದೆ ಅದನ್ನು ಬಿಟ್ಟು ಬೇರೊಂದೆಡೆಗೆ ಹೋಗಬಯಸುತ್ತಾನೆ. ಅಲ್ಲಿ ಹೋದನೆಂದರೆ ಅವನಿಗೆ ಕಷ್ಟಪರಂಪರೆಗಳೇ ಕಾಯುತ್ತಿರುತ್ತವೆ. ಆಗ ಹಿಂದಿನ ಸ್ಥಾನವನ್ನು ತಾನು ಬಿಡಬಾರದಾಗಿತ್ತು ಎಂದು ಅವನು ಪಶ್ಚಾತ್ತಾಪ ಪಡುತ್ತಾನೆ. ಉದಾಹರಣೆಗೆ: ಈ ನಾಲ್ಕು ವಸ್ತುಗಳು ತಮ್ಮ ತಮ್ಮ ಸ್ಥಾನಗಳಲ್ಲಿದ್ದಾಗ ಮಾತ್ರವೇ ಶೋಭಿಸುತ್ತವೆ. ತಮ್ಮ ಸ್ಥಾನಗಳಿಂದ ಜಾರಿಬಿದ್ದಾಗ ಅವುಗಳಿಗೆ ಬೆಲೆಯಿರುವುದಿಲ್ಲ. ಅವುಗಳು ಯಾವುವೆಂದರೆ:</p>
  </div>
  <div>೧.</div>
  <div><strong>ಹಲ್ಲುಗಳು</strong>: ಬಾಯೊಳಗಿದ್ದರೆ ಹಲ್ಲುಗಳು ಶೋಭಿಸುತ್ತವೆ. ಹಲ್ಲುಗಳನ್ನು ಕೀಳಿಸಿದೆವೆಂದರೆ ಆ ಹಲ್ಲುಗಳಿಗೆ ಶೋಭೆಯು ಇರುವದಿಲ್ಲ. ಕಿತ್ತ ಹಲ್ಲುಗಳನ್ನು ಕಸದ ಬುಟ್ಟಿಗೆ ಬಿಸಾಕುತ್ತೇವೆಯೇ ಹೊರತು ಜೋಪಾನವಾಗಿ ಯಾರೂ ಪೆಟ್ಟಿಗೆಯೊಳಗಿಟ್ಟು ಕಾಪಾಡುವುದಿಲ್ಲ.</div>
  <div>೨.</div>
  <div><strong>ಕೂದಲುಗಳು</strong>: ತಲೆಯಲ್ಲಿದ್ದರೆ ಆ ಕೂದಲುಗಳು ಶೋಭಿಸುತ್ತವೆ. ಕ್ಷೌರಮಾಡಿಸಿಕೊಂಡು ಉದುರಿದ ಆ ಕೂದಲುಗಳು ಮೈಲಿಗೆ!</div>
  <div>೩.</div>
  <div><strong>ಉಗುರುಗಳು</strong>: ಬೆಟ್ಟುಗಳಿಗೆ ಅಂಟಿಕೊಂಡಿದ್ದರೆ ಆ ಉಗುರುಗಳ ಶೋಭೆಯೇ ಸುಂದರ. ಕತ್ತರಿಸಿದ ಬಳಿಕ ಆ ಉಗುರುಗಳಿಗೆ ಗತಿ?</div>
  <div>೪.</div>
  <div><strong>ಮನುಷ್ಯರು</strong>: ರಾಜನಾಗಿದ್ದಾಗ, ಮಂತ್ರಿಸ್ಥಾನದಲ್ಲಿದ್ದಾಗ, ಎಲ್ಲರಿಗೂ ಬೇಕಾದವನಾಗಿ ಮೆರೆಯುತ್ತಾನೆ. ಸರ್ಕಾರದ ಅಧಿಕಾರದಲ್ಲಿದ್ದಾಗ ಅವನಿಗೆ ಎಷ್ಟೊಂದು ಗೌರವ! ಎಷ್ಟೊಂದು ಮರ್ಯಾದೆ! ಆದರೆ ‘ಮಾಜಿ’ಗಳಾದರೆ ಅಂಥವರು ಯಾರಿಗೂ ಬೇಡ.</div>
  <div>ವಿವೇಕಿಯು ಸ್ವಸ್ಥಾನವನ್ನು ಕಾಪಾಡಿಕೊಳ್ಳಬೇಕು.</div>
  <div>ಫೆಬ್ರವರಿ <strong>೧೪</strong></div>
  <div>
    <p><strong>೪೫.</strong> ಅಬ್ಬಾ, ಏನಿದಾಶ್ಚರ್ಯ!</p>
  </div>
  <div> ಪುಣ್ಯಸ್ಯ ಫಲಮಿಚ್ಛಂತಿ ಪುಣ್ಯಂ ನೇಚ್ಛಂತಿ ಮಾನವಾಃ।<br/> ನ ಪಾಪಫಲಮಿಚ್ಛಂತಿ ಪಾಪಂ ಕುರ್ವಂತಿ ಯತ್ನತಃ॥</div>
  <div>
    <p>ಮಾನವರು ಪುಣ್ಯದ ಫಲಗಳನ್ನು ಇಚ್ಛಿಸುತ್ತಾರೆ, ಆದರೆ ಅಂಥ ಪುಣ್ಯಕರ್ಮಗಳನ್ನು ಮಾತ್ರ ಅವರು ಮಾಡುವುದಿಲ್ಲ. ಹಾಗೆಯೇ ಪಾಪದ ಫಲಗಳನ್ನು ಬೇಡವೆನ್ನುತ್ತಾರೆ, ಆದರೆ ಅಂಥ ಪಾಪಕರ್ಮಗಳನ್ನೇ ಪ್ರಯತ್ನಪಟ್ಟು ಮಾಡುತ್ತಾರೆ.</p>
  </div>
  <div>
    <p>ಪ್ರತಿಯೊಬ್ಬನೂ ಒಳ್ಳೊಳ್ಳೆಯ ಫಲಗಳನ್ನೇ ಬಯಸುತ್ತಾನೆ. ಆಯುಷ್ಯ, ಆರೋಗ್ಯ, ಯಶಸ್ಸು, ಧನ, ಧಾನ್ಯ, ಸುಖ, ಸಂತೋಷ, ಸಂಪತ್ತುಗಳನ್ನು ಯಾವನು ತಾನೆ ಇಷ್ಟಪಡುವುದಿಲ್ಲ? ಈ ಸತ್ ಫಲಗಳನ್ನು ಎಲ್ಲರೂ ಬೇಕೆಂದು ಬಯಸುತ್ತಾರೆ. ಆದರೆ ಈ ಸತ್ ಫಲಗಳಿಗೆ ಹೇತುವಾದ ದಾನ, ಧರ್ಮ, ಪೂಜೆ, ತಪಸ್ಸು—ಮುಂತಾದ ಸತ್ ಕರ್ಮಗಳನ್ನು ಮಾತ್ರ ಮಾಡಲು ಯಾರೂ ಬಯಸುವುದಿಲ್ಲ. ಯಾವ ಸತ್ ಕರ್ಮಗಳನ್ನು ಮಾಡದೇ ಹೋದರೂ ಅವುಗಳ ಫಲಗಳು ಮಾತ್ರ ಪ್ರತಿಯೊಬ್ಬರಿಗೂ ಬೇಕಾಗಿದೆ. ಆದರೆ ಇದು ಖಂಡಿತಾ ಸಾಧ್ಯವಿಲ್ಲ.</p>
  </div>
  <div>
    <p>ಪಾಪದ ಫಲಗಳಾದ ರೋಗ, ದಾರಿದ್ರ್ಯ, ಅಪಯಶಸ್ಸು, ಚಿಂತೆ, ದುಃಖಾದಿಗಳನ್ನು ಯಾರೂ ಬಯಸುವುದಿಲ್ಲ. ಯಾರಾದರೂ ಬಡತನವನ್ನಾಗಲೀ, ರೋಗವನ್ನಾಗಲೀ, ಅಪಯಶಸ್ಸನ್ನಾಗಲೀ ಬಯಸುತ್ತಾರೆಯೆ? ಖಂಡಿತಾ ಇಲ್ಲ. ಆದರೆ ಈ ಪಾಪಫಲಗಳಿಗೆ ಕಾರಣವಾಗಿರುವ ಪಾಪಕರ್ಮಗಳನ್ನು ಮಾತ್ರ ತಿಳಿದೂ ತಿಳಿದೂ ಮಾಡುತ್ತಲೇ ಇರುತ್ತಾರೆ. ಧರ್ಮಾನುಷ್ಠಾನದಿಂದ ಸತ್ ಫಲಗಳೂ ಅಧರ್ಮಾನುಷ್ಠಾನದಿಂದ ಅಸತ್ ಫಲಗಳೂ ಪ್ರಾಪ್ತವಾಗುತ್ತವೆ ಎಂದು ಎಲ್ಲರಿಗೂ ತಿಳಿದಿದ್ದರೂ ಸಾಮಾನ್ಯವಾಗಿ ಧರ್ಮವನ್ನು ಮಾಡದೇ ಅಧರ್ಮವನ್ನೇ ಮಾನವರು ಮಾಡುತ್ತಾರಲ್ಲವೆ? ಪುಣ್ಯಕರ್ಮಗಳನ್ನು ಮಾಡದೇ ಹೋದರೂ ಒಳ್ಳೆಯ ಫಲಗಳನ್ನು ಮಾತ್ರ ಬಯಸುತ್ತಾರೆ, ಪಾಪಕರ್ಮಗಳನ್ನು ಮಾಡುತ್ತಿದ್ದರೂ ಆ ಪಾಪಫಲಗಳನ್ನು ಮಾತ್ರ ‘ಬೇಡ’ ಎನ್ನುತ್ತಾರೆ; ಏನಿದಾಶ್ಚರ್ಯ!</p>
  </div>
  <div>ಒಳ್ಳೆಯ ಫಲಕ್ಕಾಗಿ ಧರ್ಮವನ್ನೇ ಆಚರಿಸಬೇಕು.</div>
  <div>ಫೆಬ್ರವರಿ <strong>೧೫</strong></div>
  <div>
    <p><strong>೪೬.</strong> ಕೆಲಸವಿಲ್ಲದೇ ಹೋಗಬಾರದು</p>
  </div>
  <div>ವಿನಾ ಕಾರ್ಯೇಣ ಯೇ ಮೂಢಾಃ ಗಚ್ಛಂತಿ ಪರಮಂದಿರಮ್।<br/>ಅವಶ್ಯಂ ಲಘುತಾಂ ಯಾಂತಿ ಕೃಷ್ಣಪಕ್ಷೇ ಯಥಾ ಶಶೀ॥</div>
  <div>
    <p>ಏನೂ ಕೆಲಸವಿಲ್ಲದೇ ಹೋದರೂ ಯಾರು ಇನ್ನೊಬ್ಬರ ಮನೆಗೆ ಸುಮ್ಮಸುಮ್ಮನೆ ಹೋಗುತ್ತಾರೆಯೋ ಅಂಥ ಮೂರ್ಖರು—ಕೃಷ್ಣಪಕ್ಷದಲ್ಲಿ ಚಂದ್ರನಂತೆ—ಸಮಾಜದಲ್ಲಿ ಹಗುರವಾಗಿಬಿಡುತ್ತಾರೆ.</p>
  </div>
  <div>
    <p>ಪ್ರಯೋಜನವಿಲ್ಲದೆ ಯಾರೂ ಏನನ್ನೂ ಮಾಡಬಾರದಲ್ಲವೆ? “<strong>ಪ್ರಯೋಜನಮನುದ್ದಿಶ್ಯ</strong> <strong>ನ ಮಂದೋಽಪಿ ಪ್ರವರ್ತತೇ</strong>”— ಪ್ರಯೋಜನವನ್ನು ಬಯಸದೇ ಎಂಥಾ ಮೂಢನಾದ ನರನೂ ಯಾವ ಕ್ರಿಯೆಯಲ್ಲಿಯೂ ಪ್ರವೃತ್ತನಾಗುವುದಿಲ್ಲ—ಎಂಬ ಸೂಕ್ತಿಯೇ ಇದೆ. ಮನುಷ್ಯನ ಪ್ರತಿಯೊಂದು ಕ್ರಿಯೆಗೂ ಏನಾದರೊಂದು ಪ್ರಯೋಜನವು ಇದ್ದೇ ಇರಬೇಕೆಂಬುದು ಸಾಮಾನ್ಯ ನ್ಯಾಯ. ಈ ಲೌಕಿಕನ್ಯಾಯವನ್ನು ಅರಿಯದೆ ಯಾರು ಏನೂ ಕೆಲಸಕಾರ್ಯಗಳಿಲ್ಲದಿದ್ದರೂ ಸುಮ್ಮನೆ ಕಾಲಹರಣಕ್ಕಾಗಿ ಮತ್ತೊಬ್ಬರ ಮನೆಗೆ ಹೋಗುತ್ತಾರೆಯೋ, ಅಂಥವರ ಗೌರವವು ಹಾಳಾಗಿಹೋಗುತ್ತದೆ. ಅಂಥವರನ್ನು ದಡ್ಡರೆಂದು ಸಮಾಜವು ಹಗುರವಾಗಿ ಕಾಣುತ್ತದೆ. ಈಗಿನ ಕಾಲದಲ್ಲ್ಬಿಔಜಓ ಔಟಿ ಜಈnಓತ್ ಎಂದಾಗಿಬಿಟ್ಟಿದೆ. ಪ್ರತಿಯೊಬ್ಬರೂ <span class="en">Busy, Busy,</span> ಆಗಿರುತ್ತಾರೆ. ಹೀಗಿರುವಾಗ ಏನೂ ಕೆಲಸಕಾರ್ಯಗಳಿಲ್ಲದೇ ಬೇರೊಬ್ಬರ ಮನೆಗೆ ಸುಮ್ಮಸುಮ್ಮನೇ ಹೋಗಲೇಬಾರದು.</p>
  </div>
  <div>
    <p>ಏನಾದರೊಂದು ಘನೋದ್ದೇಶವನ್ನು ಇಟ್ಟುಕೊಂಡೇ ವಿವೇಕಿಯು ರಾಜರ, ಶ್ರೀಮಂತರ ಮನೆಗೆ ಹೋಗಬೇಕು. ಏನೂ ಕೆಲಸ ಕಾರ್ಯಗಳು ಇಲ್ಲವಾದರೆ ಅವರಿವರ ಮನೆಗಳಿಗೆ ಯಾರೂ ಹೋಗಬೇಕಾಗಿಲ್ಲ. ಸುಮ್ಮ ಸುಮ್ಮನೆ ಬೇರೆಯವರ ಮನೆಗೆ ಮತ್ತೆ ಮತ್ತೆ ಹೋಗುತ್ತಿದ್ದರೆ ಅಂಥವನನ್ನು ಅವರು ಮಾತನಾಡಿಸದೇ ಇರಬಹುದು. ಆಗ ಹೋದವನು ಆ ಮನೆಯವರಿಗೆ ತುಂಬಾ ಲಘುವಾಗಿಬಿಡುತ್ತಾನೆ. ಕೃಷ್ಣಪಕ್ಷದಲ್ಲಿ ಚಂದ್ರನು ದಿನೇ ದಿನೇ ಕ್ಷೀಣಿಸುವಂತೆ ಇಂಥವರೂ ಕ್ಷೀಣಿಸುತ್ತಾ ಹೋಗುತ್ತಾರೆ. </p>
  </div>
  <div>
    <p>ಸ್ವಾಭಿಮಾನಿಯಾದ ವಿದ್ವಾಂಸನಂತೂ<br/>ಶ್ರೀಮಂತರಮನೆಗಳಿಗೆಕಾರಣವಿಲ್ಲದೆಹೋಗಲೇಬಾರದು.</p>
  </div>
  <div>ಫೆಬ್ರವರಿ <strong>೧೬</strong></div>
  <div>
    <p><strong>೪೭.</strong> ಇಂಥವರಿಬ್ಬರಿಗೇ ಹೊಂದಾಣಿಕೆ</p>
  </div>
  <div>ಯಯೋರೇವ ಸಮಂ ವಿತ್ತಂ ಯಯೋರೇವ ಸಮಂ ಶ್ರುತಮ್।<br/>ತಯೋರ್ವಿವಾಹಃ ಸಖ್ಯಂ ಚ ನ ತು ಪುಷ್ಟವಿಪುಷ್ಟಯೋಃ॥</div>
  <div>
    <p>ಯಾರಿಬ್ಬರಿಗೂ ಸಮನಾದ ಐಶ್ವರ್ಯವಾಗಲೀ ಶಾಸ್ತ್ರಪಾಂಡಿತ್ಯವಾಗಲೀ ಇರುತ್ತದೆಯೋ, ಅಂಥಂಥವರಿಗೇ ವಿವಾಹವೂ ಸ್ನೇಹವೂ ಹೊಂದುತ್ತದೆಯೇ ಹೊರತು ಭಿನ್ನ ವಿಭಿನ್ನರಿಗಲ್ಲ.</p>
  </div>
  <div>
    <p>ಇದೊಂದು ಲೌಕಿಕನ್ಯಾಯ: ತಮ್ಮ ಹುಡುಗಿಯನ್ನು ಒಬ್ಬ ಹುಡುಗನಿಗೆ ಕೊಡಬೇಕಾದರೂ, ಅಥವಾ ಒಬ್ಬರ ಹುಡುಗಿಯನ್ನು ತಮ್ಮ ಮಗನಿಗೆ ತಂದುಕೊಳ್ಳಬೇಕಾದರೂ ಅವರಿಬ್ಬರ ಅಂತಸ್ತನ್ನು ನೋಡಬೇಕು. ಒಬ್ಬಳು ಶ್ರೀಮಂತನ, ಅಥವಾ ಮಹಾರಾಜನ ಪುತ್ರಿ; ಅವಳನ್ನು ತನ್ನ ಮಗನಿಗೆ ಕೇಳಬೇಕಾದರೆ ಇವನ ಅಂತಸ್ತೂ ಅವನಂತೆಯೇ ಇರಬೇಕಲ್ಲವೆ? ಅದೇ ರೀತಿ ತನ್ನ ಮಗಳನ್ನು ಆ ಶ್ರೀಮಂತನ ಮನೆಗೆ ಕೊಡಬೇಕಾದರೂ ಇವನ ಅಂತಸ್ತೂ ಅವನದಂತೆಯೇ ಸಮೃದ್ಧವಾಗಿರಬೇಕು. ಹೀಗೇ ಬಡವರಾಗಿದ್ದರೂ ಅವರಿಬ್ಬರಿಗೂ ವಿವಾಹವು ಸಮಂಜಸವಾಗುತ್ತದೆ. ಒಬ್ಬನು ಶ್ರೀಮಂತನಾಗಿದ್ದು ಮತ್ತೊಬ್ಬನು ಬಡವನಾಗಿದ್ದರೆ ಅಂಥವರಿಬ್ಬರಿಗೆ ಪರಸ್ಪರ ವಿವಾಹದ ಸಂಬಂಧವು ಹೊಂದುವುದಿಲ್ಲ.</p>
  </div>
  <div>ಹೀಗೆಯೇ ಇಬ್ಬರು ಪಂಡಿತರಿಗೆ ಸ್ನೇಹವು ಅಥವಾ ಸಖ್ಯವು ಉಂಟಾಗಬೇಕಾದರೂ ಅವರಿಬ್ಬರೂ ಸಮನಾದ ವಿದ್ಯಾವಂತರಾಗಿರಬೇಕು. ಒಬ್ಬರು ಸಂಸ್ಕೃತ ವಿದ್ವಾಂಸರಾಗಿ ಮತ್ತೊಬ್ಬರು ಇಂಗ್ಲಿಷು ವಿದ್ವಾಂಸರಾಗಿದ್ದರೂ ಪರವಾಗಿಲ್ಲ. ಆದರೆ ಒಬ್ಬ ದೊಡ್ಡ ಪ್ರೊಫೆಸರ್ ಆಗಿದ್ದು ಇನ್ನೊಬ್ಬ ಸಾಮಾನ್ಯ ಉಪಾಧ್ಯಾಯನಾಗಿದ್ದಾಗ ಅವರಿಬ್ಬರಿಗೂ ಪರಸ್ಪರ ಸ್ನೇಹವು ಆಗಲಾರದು. ದೂರದ ಆ ಸಖ್ಯವು ಸಮರಸವಾಗಿರಲಾರದು. ಪರಸ್ಪರ ಏನಾದರೂ ಹುಳುಕು ತೋರೀತು! ಇಬ್ಬರಿಗೂ ಸಮಾನವಾದ ಸಂಪತ್ತು, ವಿದ್ಯೆ, ಅಂತಸ್ತು , ಅಧಿಕಾರ, ಯೋಗ್ಯತೆಗಳು ಇದ್ದರೆ ಮಾತ್ರವೇ ಅಂಥವರಿಗೆ ಪರಸ್ಪರ ವಿವಾಹ ಮತ್ತು ಸಖ್ಯಗಳು ಹೊಂದಾಣಿಕೆಯಾಗುತ್ತವೆ; ಇಲ್ಲವಾದರೆ ಹೊಂದಾಣಿಕೆಯಾಗುವುದಿಲ್ಲ.</div>
  <div>ಸಮನಾದ ಅಂತಸ್ತಿನಲ್ಲಿ ಸಖ್ಯವಿರಬೇಕು.</div>
  <div>ಫೆಬ್ರವರಿ <strong>೧೭</strong></div>
  <div>
    <p><strong>೪೮.</strong> ಹಿರಿಯರ ಆದರ್ಶ ಬೇಕು</p>
  </div>
  <div>ಯೇನಾಸ್ಯ ಪಿತರೋ ಯಾತಾಃ ಯೇನ ಯಾತಾಃ ಪಿತಾಮಹಾಃ।<br/>ತೇನ ಯಾಯಾತ್ ಸತಾಂ ಮಾರ್ಗಂ ತೇನ ಗಚ್ಛನ್ ನ ರಿಷ್ಯತೇ॥</div>
  <div><p>ಯಾವ ಸನ್ಮಾರ್ಗದಿಂದ ತನ್ನ ತಂದೆತಾಯಿಗಳು ಜೀವನವನ್ನು ನಡೆಸಿದ್ದಾರೆಯೋ, ಯಾವ ಧರ್ಮಮಾರ್ಗದಿಂದ ತನ್ನ ಅಜ್ಜ ಮುತ್ತಜ್ಜಂದಿರುಗಳು ಮುಂದುವರಿದಿದ್ದಾರೆಯೋ, ಆ ಸನ್ಮಾರ್ಗದಿಂದಲೇ ಮಾನವನು ಮುಂದುವರಿಯಬೇಕು. ತನ್ನ ಹಿರಿಯರ ಮಾರ್ಗವನ್ನು ಅನುಸರಿಸುತ್ತಾ ಜೀವನವನ್ನು ನಡೆಸುತ್ತಿದ್ದರೆ ಅಂಥವನು ಎಂದೆಂದಿಗೂ ಹಾಳಾಗುವುದಿಲ್ಲ.</p>ಇಂದು ಮಹಾಮಹಾಮೇಧಾವಿಗಳ, ಅತ್ಯಂತ ಬುದ್ಧಿವಂತರ ಕಾಲ; ಪಾಶ್ಚಾತ್ತ್ಯ ಸಂಸ್ಕೃತಿಯ ಪ್ರಭಾವದ ಕಾಲ, ಇಂಗ್ಲಿಷ್ ವಿದ್ಯಾಭ್ಯಾಸದ ಪ್ರಭಾವವನ್ನು ಬೀರುವ ಕಾಲ. ಇದು ವಿಚಾರವಾದಿಗಳ, ವಿಮರ್ಶಕರ ಕಾಲ, ಇದು ವೈಜ್ಞಾನಿಕದ ತಾಂತ್ರಿಕತೆಯ ಕಾಲ. ಹಿರಿಯವರನ್ನೆಲ್ಲ ಹಳೆಯ ಕಂದಾಚಾರದವರೆಂದು ಬದಿಗೊತ್ತಿ ತಮಗೆ ತಿಳಿದಂತೆ ಸ್ವೇಚ್ಛೆಯಿಂದ ವಿಹರಿಸುವ ಕಾಲ. ಇಂಥ ನವೀನಕಾಲದ ಈ ಯಾಂತ್ರಿಕ ಮಾನವರಿಗೆ ಇಲ್ಲಿ ಒಂದು ದಿವ್ಯ ಸಂದೇಶವನ್ನು ಈ ಸುಭಾಷಿತವು ತಿಳಿಸುತ್ತಿದೆ:</div>
  <div>“ಹಿರಿಯರ ಸನ್ಮಾರ್ಗವನ್ನು ಅನುಸರಿಸಿ ಸುಖಿಯಾಗು ಮನುಜ”. ನಮ್ಮ ಹಿರಿಯರಾದ ತಂದೆ, ಅಜ್ಜ , ಮುತ್ತಜ್ಜಂದಿರುಗಳು ಅತ್ಯಂತ ಸರಳ ವಾದ ಜೀವನವನ್ನು ನಡೆಸಿ ಸುಖವಾಗಿರುತ್ತಿದ್ದರು. ಅಲ್ಪ ಸಂಪಾದನೆ ಯಿಂದಲೇ ಸಂತೃಪ್ತರಾಗಿ ಆನಂದವಾಗಿರುತ್ತಿದ್ದರಲ್ಲವೆ? ಅವರಿಗೆ ಹಣಕ್ಕಿಂತ ನೀತಿ, ಸತ್ಯ, ಧರ್ಮಗಳೇ ಮುಖ್ಯ. ಹಿಂದಿನವರೆಲ್ಲರೂ ಸತ್ಯನ್ಯಾಯಧರ್ಮದಿಂದ ತಮ್ಮ ಜೀವನವನ್ನು ಸುಖವಾಗಿ ಸಾಗಿಸುತ್ತಿದ್ದರಲ್ಲವೆ? ಅದರಂತೆ ಈಗಿನ ಮಾನವರೂ ಮುಂದುವರಿದರೆ ಅವರ ಜೀವನವೂ ಆನಂದವಾಗಿರುತ್ತದೆ. ಸದಾಚಾರದಿಂದ ಸರಳವಾದ ಸಾತ್ತ್ವಿಕ ಜೀವನ ಕ್ರಮದಿಂದ ಶಾಂತಿ, ಆರೋಗ್ಯ, ಆನಂದ, ಸೌಖ್ಯಗಳು ಲಭಿಸುತ್ತವೆ. ಆದರೆ ಈಗಿನ ಕಾಲದ ಮಾನವರಿಗೆ ತೃಪ್ತಿಯೆಂಬುದೇ ಗೊತ್ತಿಲ್ಲ. ದುರಾಶೆಯಿಂದ ಮನುಷ್ಯನಿಗೆ ಅಧರ್ಮದಲ್ಲಿ ಪ್ರವೃತ್ತಿಯಾಗುತ್ತಿದೆ. ಅಧರ್ಮದಿಂದ ದುಃಖವೇ ಹೊರತು ಶಾಂತಿ ಸುಖಗಳು ಲಭಿಸುವುದಿಲ್ಲ.</div>
  <div>
    <p>ಸದಾಚಾರಪಾಲನೆಯಿಂದ ಸುಖಶಾಂತಿಗಳು ಲಭಿಸುತ್ತವೆ.</p>
  </div>
  <div>ಫೆಬ್ರವರಿ <strong>೧೮</strong></div>
  <div>
    <p><strong>೪೯.</strong> ದೂರದಿಂದ ಸುಂದರಗಳಿವು!</p>
  </div>
  <div>ದೂರತಃ ಪರ್ವತೋ ರಮ್ಯಃ ಬಂಧೂ ರಮ್ಯಃ ಪರಸ್ಪರಮ್।<br/>ಯುದ್ಧಸ್ಯ ಚ ಕಥಾ ರಮ್ಯಾ ತ್ರೀಣಿ ರಮ್ಯಾಣಿ ದೂರತಃ॥</div>
  <div>
    <p>ದೂರದಿಂದ ನೋಡಿದರೆ ಬೆಟ್ಟ ಸುಂದರ, ದೂರದಿಂದ ನೋಡಿದಾಗ ನೆಂಟರಿಷ್ಟರು ಸುಂದರ, ದೂರದಿಂದ ನೋಡಿದಾಗ ಯುದ್ಧದ ಕಥೆ ಸುಂದರ. ಹೀಗೆ ಈ ಮೂರೂ, ದೂರದಿಂದ ಮಾತ್ರ ಸುಂದರ.</p>
  </div>
  <div>
    <p>‘ದೂರದ ಬೆಟ್ಟ ನುಣ್ಣಗೆ’—ಗಾದೆ. ಭೂಪಟದಲ್ಲಿ ಹಿಮಾಲಯ, ವಿಂಧ್ಯಪರ್ವತಗಳನ್ನು ನೋಡಿದಾಗ, ಸಿನೆಮಾ ನಾಟಕಗಳಲ್ಲಿ ಗುಡ್ಡಬೆಟ್ಟಗಳನ್ನು ನೋಡಿದಾಗ, ಅಥವಾ ಕೆಳಗೆ ನಿಂತು ದೂರದಿಂದ ಪರ್ವತಗಳನ್ನು ನೋಡಿದಾಗ ನೋಡಲು ತುಂಬಾ ರಮ್ಯವಾಗಿರುತ್ತವೆ. ಅಥವಾ ಕವಿಗಳು ಪರ್ವತಗಳನ್ನು ವರ್ಣಿಸುವುದನ್ನು ಕೇಳಿದಾಗ ತುಂಬಾ ಸಂತೋಷವಾಗುತ್ತದೆ. ಆದರೆ ಪರ್ವತಗಳನ್ನೇ ನೇರವಾಗಿ ನೋಡಿದಾಗ ಅಲ್ಲಿ ಕಲ್ಲು, ಬಂಡೆ, ಮುಳ್ಳು, ಮರ, ಹಳ್ಳ, ಕೊಳ್ಳ, ಹಾವು, ಚೇಳು ಎಲ್ಲವೂ ಸೇರಿಕೊಂಡು ಅತ್ಯಂತ ಭಯಂಕರವಾಗಿರುತ್ತವೆಯಲ್ಲವೆ?</p>
  </div>
  <div>
    <p>ನಾಲ್ಕು ಜನ ಅಣ್ಣತಮ್ಮಂದಿರನ್ನು ದೂರದಿಂದ ನೋಡಿದಾಗ ಒಬ್ಬ ಡಾಕ್ಟರ್, ಮತ್ತೊಬ್ಬ ಪ್ರೊಫೆಸರ್, ಇನ್ನೊಬ್ಬ ಇಂಜಿನಿಯರ್, ಮತ್ತೊಬ್ಬ ಬ್ಯಾಂಕ್ ಮ್ಯಾನೇಜರ್. ಇವರನ್ನೆಲ್ಲ ದೂರದಿಂದ ನೋಡಿದಾಗ ಯಾರಿಗಾದರೂ ಸಂತೋಷವೇ. ಆದರೆ ಅವರಿಗೆ ಪರಸ್ಪರ ದ್ವೇಷ, ವಿರೋಧವಿರಬಹುದು. ಆ ನಾಲ್ಕು ಪುತ್ರರ ತಂದೆತಾಯಿಗಳ ಪಾಡು ನಾಯಿಪಾಡಾಗಿರುತ್ತದೆ. ತಮ್ಮ ಸುಪುತ್ರರ ಅನ್ಯೋನ್ಯತೆಯನ್ನು ಆ ತಂದೆತಾಯಿಗಳ ಬಾಯಿಯಿಂದಲೇ ಕೇಳಿದಾಗ ನಮಗೂ ದುಃಖವಾಗುತ್ತದೆ.</p>
  </div>
  <div>
    <p>ಇನ್ನು ಯುದ್ಧದ ಕಥೆಯನ್ನು—ರಾಮಾಯಣ, ಮಹಾಭಾರತ ಪುರಾಣಗಳು ವರ್ಣಿಸುವುದನ್ನು—ಕೇಳಿದಾಗ ಎಷ್ಟು ಸುಂದರವಾಗಿರುತ್ತದೆ. ಕವಿಗಳು ತಮ್ಮ ಕಾವ್ಯಗಳಲ್ಲಿ ಯುದ್ಧದ ವರ್ಣನೆಯನ್ನು ತುಂಬಾ ಚೆನ್ನಾಗಿ ಮಾಡಿರುತ್ತಾರೆ. ಆದರೆ ರಣರಂಗಕ್ಕೇ ಹೋಗಿ ಅದನ್ನು ಕಣ್ಣಾರೇ ನೋಡಿಬಿಟ್ಟರೆ, ಅಬ್ಬಾ , ಅದು ಪ್ರತ್ಯಕ್ಷ ನರಕಸದೃಶ.</p>
  </div>
  <div>ದೂರದಿಂದನೋಡಿದ್ದುಸುಳ್ಳು , ಹತ್ತಿರದಿಂದಕಂಡದ್ದೇಸತ್ಯ.</div>
  <div>ಫೆಬ್ರವರಿ <strong>೧೯</strong></div>
  <div>
    <p><strong>೫೦.</strong> ಮಾನಸ ಪಾಪತ್ರಯಮ್</p>
  </div>
  <div>ಪರದ್ರವ್ಯೇಷ್ವಭಿಧ್ಯಾನಂ ಮನಸಾಽನಿಷ್ಟಚಿಂತನಮ್।<br/>ವಿತಥಾಽಭಿನಿವೇಶಶ್ಚ ತ್ರಿವಿಧಂ ಪಾಪ ಮಾನಸಮ್॥</div>
  <div>
    <p>ಮತ್ತೊಬ್ಬರ ಸಂಪತ್ತನ್ನು ಲಪಟಾಯಿಸುವ ದುರಾಲೋಚನೆ, ಮನಸ್ಸಿನಿಂದ ಇತರರಿಗೆ ಕೆಟ್ಟದ್ದನ್ನೇ ಬಯಸುತ್ತಿರುವದು, ಸದಾ ಸುಳ್ಳನ್ನೇ ಆಲೋಚಿಸುತ್ತಿರುವದು—ಈ ಮೂರೂ ಮಾನಸ ಪಾಪಗಳು.</p>
    <p>ಪಾಪವೆಂದರೆ ಮಾಡಬಾರದ, ಶಾಸ್ತ್ರನಿಷಿದ್ಧವಾದ, ಇತರರಿಗೆ ನೋವನ್ನುಂಟುಮಾಡುವ ಕೆಟ್ಟ ಕರ್ಮಗಳು. ಶರೀರದಿಂದಲೂ, ಇಂದ್ರಿಯಗಳಿಂದಲೂ, ವಾಗಿಂದ್ರಿಯದಿಂದಲೂ ಹಾಗೂ ಮನಸ್ಸಿನಿಂದಲೂ ಇಂಥ ಪಾಪಗಳನ್ನು ಮನುಷ್ಯನು ಪ್ರತಿಕ್ಷಣದಲ್ಲಿಯೂ ಮಾಡುತ್ತಲೇ ಇದ್ದಾನೆ. ಇಂಥ ಪಾಪಗಳಿಂದ ಯಾರಿಗೂ ಶ್ರೇಯಸ್ಸು ಉಂಟಾಗುವದಿಲ್ಲ. ಆದ್ದರಿಂದ ವಿವೇಕಿಯಾದ ಮಾನವನು ಪ್ರಯತ್ನ ಪೂರ್ವಕವಾಗಿ ಪಾಪಾಚರಣೆಯನ್ನು ಸರ್ವಥಾ ಬಿಡಬೇಕು.</p>
  </div>
  <div>
    <p>ಇಲ್ಲಿ ಮೂರು ವಿಧವಾದ ಮಾನಸಿಕ ಪಾಪಗಳನ್ನು ತಿಳಿಸಿದೆ:</p>
  </div>
  <div>೧.</div>
  <div><strong>ಪರದ್ರವ್ಯೇಷ್ವಭಿಧ್ಯಾನಮ್</strong>—ಮತ್ತೊಬ್ಬರ ಹಣ, ವಸ್ತುಗಳನ್ನು ಕಳವುಮಾಡುವುದಕ್ಕೆ ಮಾಡುತ್ತಿರುವ ದುರಾಲೋಚನೆ. ಬೇರೆಯವರ ಪದಾರ್ಥಗಳನ್ನು ಕಳವು ಮಾಡುವುದು ಪಾಪವೇ. ಆದರೆ ಕಳವು ಮಾಡಬೇಕೆಂದು ಯೋಚಿಸುವುದೂ ಪಾಪವೇ.</div>
  <div>೨.</div>
  <div><strong>ಮನಸಾಽನಿಷ್ಟಚಿಂತನಮ್</strong>—ಮನಸ್ಸಿನಿಂದಲೇ ಮತ್ತೊಬ್ಬರಿಗೆ ಅನಿಷ್ಟವನ್ನು ಅಂದರೆ ಕೆಟ್ಟದ್ದನ್ನು ಚಿಂತಿಸುತ್ತಿರುವುದೂ ಪಾಪವೇ.</div>
  <div>೩.</div>
  <div><strong>ವಿತಥಾಽಭಿನಿವೇಶಃ</strong>—ಇತರರಿಗೆ ನಿಜವಾಗಿ ಮೋಸವನ್ನು ಮಾಡದೇ ಹೋದರೂ ಹೇಗೆ ಮೋಸಮಾಡಬೇಕೆಂಬುದನ್ನೇ ಸದಾ ಮನಸ್ಸಿನಲ್ಲಿ ಆಲೋಚನೆ ಮಾಡುತ್ತಿರುವದೂ ಪಾಪವೇ.</div>
  <div>
    <p>ಈ ಮೂರೂ ಮಾನಸಿಕ ಪಾಪಕರ್ಮಗಳನ್ನು ಬಿಟ್ಟು ಮಾನವನು ಎಲ್ಲರಿಗೂ ಒಳ್ಳೆಯದನ್ನೇ ಸದಾ ಚಿಂತಿಸಬೇಕು.</p>
  </div>
  <div>ಈ ಮೂರೂ ಮಾನಸಿಕಪಾಪಗಳಿಂದ ದೂರವಿರಬೇಕು.</div>
  <div>ಫೆಬ್ರವರಿ <strong>೨೦</strong></div>
  <div>
    <p><strong>೫೧.</strong> ಆತ್ಮವಿಮರ್ಶೆ</p>
  </div>
  <div>ಪ್ರತ್ಯಹಂ ಪ್ರತ್ಯವೇಕ್ಷೇತ ನರಶ್ಚರಿತಮಾತ್ಮನಃ।<br/>ಕಿಂ ನ ಮೇ ಪಶುಭಿಸ್ತುಲ್ಯಂ ಕಿಂ ನು ಸತ್ಪುರುಷೈರಿತಿ॥</div>
  <div>
    <p>ಪ್ರತಿದಿನವೂ ಮನುಷ್ಯನು ರಾತ್ರಿ ಮಲಗುವಾಗ ತನ್ನ ಆ ದಿನದ ನಡತೆಯನ್ನು ತಾನೇ ವಿಮರ್ಶೆಮಾಡಿಕೊಳ್ಳಬೇಕು, “ಇಂದು ನಾನು ಪಶುಗಳಂತೆ ನಡೆದುಕೊಂಡಿಲ್ಲ ತಾನೆ, ಸತ್ಪುರುಷನಂತೆ ಸ್ವಲ್ಪವಾದರೂ ಇಂದು ನಡೆದುಕೊಂಡಿರುತ್ತೇನೆಯಾ”—ಎಂದು.</p>
  </div>
  <div>
    <p>ಮನುಷ್ಯನೆಂದರೆ ತುಂಬಾ ಬುದ್ಧಿವಂತನಾದ ಜೀವಿ. ಇವನೇನು ಹಸುವಲ್ಲ, ಎಮ್ಮೆ ಕೋಣವೂ ಅಲ್ಲ, ಆಡು ಕುರಿಯೂ ಅಲ್ಲ ; ಪ್ರಚಂಡ ಮಾನವನಿವನು. ಈ ಮಾನವನು ಯಾವಾಗಲೂ ಇತರರನ್ನೇ ವಿಮರ್ಶೆ ಮಾಡುತ್ತಾ ಅಳೆಯುತ್ತಾ ತನ್ನ ಕಾಲವನ್ನು ಕಳೆಯುತ್ತಾ ಇರುತ್ತಾನೆ. ಇದನ್ನು ಕೈಬಿಟ್ಟು ಈ ವಿವೇಕಿ ಮಾನವನು ಪ್ರತಿದಿನವೂ ತನನ್ನೇ ತಾನೇ ಪರೀಕ್ಷಿಸಿಕೊಳ್ಳಬೇಕು. ಇದಕ್ಕೇ ಆತ್ಮವಿಮರ್ಶೆ, ಆತ್ಮಪರೀಕ್ಷೆ, ಆತ್ಮ ನಿರೀಕ್ಷಣೆ ಎಂದೆಲ್ಲಹೆಸರುಗಳು. ಇದನ್ನೇ ಇಂಗ್ಲಿಷಿನಲ್ಲಿ</p>
  </div>
  <div>
    <span class="en">Self assessment, Introspection, Self examination</span>
  </div>
  <div>
    <p>ಎಂದೆಲ್ಲ ಕರೆಯುತ್ತಾರೆ.</p>
  </div>
  <div>
    <p>ಹೀಗೆ ಆತ್ಮವಿಮರ್ಶೆಯನ್ನು ಮಾಡಬೇಕು. ಬೆಳಗ್ಗೆ ಎದ್ದಾಗಿನಿಂದ ರಾತ್ರಿ ಮಲಗುವವರೆಗೂ ವಿಧವಿಧವಾದ ಕೆಲಸಕಾರ್ಯಗಳನ್ನು ಮಾನವನು ಮಾಡುತ್ತಿರುತ್ತಾನಲ್ಲವೆ? ರಾತ್ರಿ ಮಲಗುವುದಕ್ಕಿಂತ ಮುಂಚೆ ಕೇವಲ ಐದು, ಹತ್ತು ನಿಮಿಷ ಶಾಂತವಾಗಿ ಕುಳಿತುಕೊಂಡು ತನ್ನ ನಡತೆಯನ್ನು ಕುರಿತು ತಾನೇ ವಿಮರ್ಶೆಮಾಡಿಕೊಳ್ಳಬೇಕು. ನಾನು ಪಶುಗಳಂತೆ, ರಾಕ್ಷಸರಂತೆ, ಅಸುರರಂತೆ ಈ ದಿನ ಒಂದೂ ಕೆಟ್ಟ ಕೆಲಸವನ್ನು ಮಾಡಿಲ್ಲಾ ತಾನೆ? ಮಾಡಿದ್ದರೆ ಅದು ಮಾನವನಾದ ನನಗೆ ನ್ಯಾಯವಲ್ಲ. ಇನ್ನು ಮೇಲೆ ಹೀಗೆ ನಾನು ಖಂಡಿತಾ ಮಾಡಬಾರದು, ಮಾಡುವುದೇ ಇಲ್ಲ ; ಇನ್ನು ಸತ್ಪುರುಷರಂತೆ ಇಂದು ನನ್ನ ಜೀವನವನ್ನು ನ್ಯಾಯವಾಗಿ ಧರ್ಮದಿಂದ ನಡೆಸಿರುತ್ತೇನೆಯೇ? ಇದು ನನಗೆ ನ್ಯಾಯವಾದ ಮಾರ್ಗ, ನಾಳೆಯಿಂದ ಹೀಗೆಯೇ ಮುಂದುವರಿಯುತ್ತೇನೆ. ಹೀಗೆ ಪ್ರತಿದಿನವೂ ಮಾನವನು ಆತ್ಮವಿಮರ್ಶೆಯನ್ನು ಮಾಡಬೇಕು.</p>
  </div>
  <div>
    <p>ಆತ್ಮವಿಮರ್ಶೆಯಿಂದ ಸತ್ಪುರುಷನೇ ಆಗಿಬಿಡುತ್ತಾನೆ.</p>
  </div>
  <div>ಫೆಬ್ರವರಿ <strong>೨೧</strong></div>
  <div>
    <p><strong>೫೨.</strong> ಮೂರು ರತ್ನಗಳಿವು</p>
  </div>
  <div> ಪೃಥಿವ್ಯಾಂ ತ್ರೀಣಿ ರತ್ನಾನಿ ಜಲಮನ್ನಂ ಸುಭಾಷಿತಮ್।<br/> ಮೂಢೈಃ ಪಾಷಾಣಖಂಡೇಷು ರತ್ನಸಂಜ್ಞಾ ವಿಧೀಯತೇ॥</div>
  <div>
    <p>ನೀರು, ಅನ್ನ ಮತ್ತು ಸುಭಾಷಿತ—ಈ ಮೂರು ಪದಾರ್ಥಗಳು ಭೂಲೋಕದ ನಿಜವಾದ ರತ್ನಗಳು. ಆದರೆ ಅಜ್ಞಾನಿಗಳು ಕಲ್ಲಿನ ಚೂರುಗಳನ್ನು ರತ್ನ, ರತ್ನ ಎಂದು ತಪ್ಪಾಗಿ ತಿಳಿದಿರುತ್ತಾರೆ.</p>
    <p>ರತ್ನವು ಅತ್ಯಮೂಲ್ಯವಾದ ವಸ್ತು. ನವರತ್ನಗಳಿಂದ ಹಾರವನ್ನು ಮಾಡಿಸಿ ಹಾಕಿಕೊಳ್ಳುವುದರಿಂದ ಆರೋಗ್ಯ ಐಶ್ವರ್ಯಾದಿಗಳು ಅಭಿವೃದ್ಧಿಯಾಗುತ್ತವೆ ಎಂದು ಜನಗಳು ನಂಬುತ್ತಾರೆ, ಸಂತೋಷ. ಆದರೆ ಆ ರತ್ನಗಳು ರತ್ನಗಳಲ್ಲ. ನಿಜವಾದ ರತ್ನಗಳೇ ಬೇರೆಯಾಗಿವೆ. ಅವು ನೀರು, ಅನ್ನ ಮತ್ತು ಸುಭಾಷಿತಗಳು. ಈ ಮೂರೇ ಭೂಲೋಕದಲ್ಲಿನ ಅತ್ಯಮೂಲ್ಯವಾದ ರತ್ನಗಳು. ಈ ನಿಜವಾದ ರತ್ನಗಳ ಬೆಲೆಯನ್ನು ಅರಿಯದೆ ದಡ್ಡರು ಕಲ್ಲುಗಳ ಚೂರುಗಳನ್ನು ರತ್ನಗಳೆಂದು ತಪ್ಪಾಗಿ ತಿಳಿದಿರುತ್ತಾರೆ. ನಿಜವಾದ ಆ ಮೂರು ರತ್ನಗಳಾವುವೆಂದರೆ:</p>
  </div>
  <div>೧.</div>
  <div><strong>ನೀರು</strong>—ಸಕಲ ಪ್ರಾಣಿಗಳಿಗೂ ಗಿಡಮರಗಳಿಗೂ ಅವಶ್ಯವಾಗಿ ಬೇಕಾಗಿರುವ ವಸ್ತು. ನೀರಿನಿಂದಲೇ ಪ್ರಾಣ, ನೀರಿನಿಂದಲೇ ಜೀವ; ನೀರಿಲ್ಲದಿದ್ದರೆ ಜೀವನವೇ ಇಲ್ಲ. ನೀರೆಂಬುದು ಭಗವಂತನು ಸರ್ವಪ್ರಾಣಿಗಳಿಗೂ ಅನುಗ್ರಹಿಸಿರುವ ಅತ್ಯಮೂಲ್ಯವಾದ ಸಂಪತ್ತು.</div>
  <div>೨.</div>
  <div><strong>ಅನ್ನ</strong>—ಆಹಾರ. ಅನ್ನವಿಲ್ಲದೆ ಪ್ರಾಣವು ಬದುಕಿರಲಾರದು. ಅನ್ನಕ್ಕಾಗಿ ಮನುಷ್ಯನ ವ್ಯಾಪಾರಗಳು ನಡೆಯುತ್ತಿವೆ. ಅನ್ನದಿಂದಲೇ ಶರೀರೇಂದ್ರಿಯಮನೋಬುದ್ಧಿಪ್ರಾಣಗಳು ಬದುಕಿರುತ್ತವೆ. ಅನ್ನದಿಂದಲೇ ಮಾನವರು ಹಾಗೂ ಪ್ರಾಣಿಗಳು ಬದುಕಿರುತ್ತವೆಯೇ ಹೊರತು ಕಲ್ಲಿನ ಚೂರಾಗಿರುವ ರತ್ನಗಳಿಂದ ಅಲ್ಲ. </div>
  <div>೩.</div>
  <div><strong>ಸುಭಾಷಿತ</strong>—ಒಳ್ಳೆಯ ಹಿತೋಪದೇಶದ ಮಾತುಗಳು. ಸುಭಾಷಿತಗಳಿಂದ ಸುಖ, ಶಾಂತಿ, ತೃಪ್ತಿ, ಆನಂದಗಳು ಉಂಟಾಗುತ್ತವೆ. ಸುಭಾಷಿತಗಳಿಂದ ಶೀಲ, ವಿದ್ಯಾ, ಸಂಪತ್ತುಗಳೂ ದೊರಕುತ್ತವೆ.</div>
  <div>ಸುಭಾಷಿತಗಳನ್ನು ಮಾನವನು ಓದಬೇಕು.</div>
  <div>ಫೆಬ್ರವರಿ <strong>೨೨</strong></div>
  <div>
    <p><strong>೫೩.</strong> ಯಾರಿಗೆ ಯಾವುದು ಅಮೃತ?</p>
  </div>
  <div>ಕಾವ್ಯಂ ಸುಧಾ ರಸಜ್ಞಾನಾಂ ಕಾಮಿನಾಂ ಕಾಮಿನೀ ಸುಧಾ।<br/>ಧನಂ ಸುಧಾ ಸಲೋಭಾನಾಂ ಶಾಂತಿಃ ಸಂನ್ಯಾಸಿನಾಂ ಸುಧಾ॥</div>
  <div><p>ರಸವನ್ನು ಬಲ್ಲವರಿಗೆ ಕಾವ್ಯಗಳೇ ಅಮೃತ, ಕಾಮಿಗಳಿಗೆ ಹೆಂಗಸೇ ಅಮೃತ, ಲೋಭಿಗಳಿಗೆ ಹಣವೇ ಅಮೃತ, ಆದರೆ ಸಂನ್ಯಾಸಿಗಳಿಗೆ ಶಾಂತಿಯೇ ಅಮೃತ.</p>ಅಮೃತವೆಂದರೆ ದೇವತೆಗಳಿಗೆ ಪ್ರಿಯವಾದ ಆಹಾರ. ಆಯಾ ಮಾನವರಿಗೆ ಪ್ರಿಯವಾದ ವಸ್ತುಗಳೆಲ್ಲವೂ ಅವರವರಿಗೆ ಅಮೃತವೇ ಆಗಿರುತ್ತವೆ. ಇಲ್ಲಿ ನಾಲ್ಕು ತರಹದ ಜನಗಳಿಗೆ ನಾಲ್ಕು ವಿಧವಾದ ವಸ್ತುಗಳನ್ನು ‘ಅಮೃತ’ ಎಂದಿರುತ್ತದೆ. ಅವು ಯಾವುವೆಂದರೆ:</div>
  <div/>
  <div>೧.</div>
  <div><strong>ರಸಜ್ಞಾನಾಂ ಕಾವ್ಯಮ್ ಸುಧಾ</strong>—ಶೃಂಗಾರ, ವೀರ, ಕರುಣ, ಅದ್ಭುತ—ಮುಂತಾದ ಕಾವ್ಯಗಳ ಒಂಬತ್ತು ರಸಗಳನ್ನು ಆಸ್ವಾದನೆಮಾಡುವಂಥ ಕವಿ ವಿದ್ವಾಂಸರಿಗೆ ಕಾವ್ಯಗಳೇ ಅಮೃತ. ಇಂಥವರು ಸದಾ ಕಾವ್ಯರಸಾನಂದದಲ್ಲಿ ಮುಳುಗಿರುತ್ತಾರೆ.</div>
  <div>೨.</div>
  <div><strong>ಕಾಮಿನಾಂ ಕಾಮಿನೀ ಸುಧಾ</strong>—ಕಾಮಿಗಳಿಗೆ ಸ್ತ್ರೀಯರೇ ಅಮೃತ. ಸದಾ ಕಾಮುಕರಾಗಿರುವವರಿಗೆ ಕಂಡ ಕಂಡ ಹೆಂಗಸರನ್ನು ನೋಡಿ ಅವರನ್ನು ವಿಮರ್ಶೆಮಾಡುವುದೇ ಕೆಲಸ.</div>
  <div>೩.</div>
  <div><strong>ಸಲೋಭಾನಾಂ ಧನಂ ಸುಧಾ</strong>—ಲೋಭಿಗಳಿಗೆ ಹಣವೇ ಅಮೃತ. ಲೋಭಿಗಳೆಂದರೆ ಹಣ, ಹಣ, ಹಣ, ಹಣ—ಎಂದು ಯಾವಾಗಲೂ ಹಣವನ್ನು ಕೂಡಿಸುವುದರಲ್ಲಿಯೇ ಮುಳುಗಿರುವವರು. ಇವರಿಗೆ ಹಣವೇ ಅಮೃತ.</div>
  <div>೪.</div>
  <div><strong>ಸಂನ್ಯಾಸಿನಾಂ ಶಾಂತಿಃ ಸುಧಾ</strong>—ವಿರಕ್ತರಾದ ಸಂನ್ಯಾಸಿಗಳಿಗೆ ಶಾಂತಿಯೇ ಅಮೃತ. ಆತ್ಮಜ್ಞಾನಿಗಳಾದ ಸಂನ್ಯಾಸಿಗಳಿಗೆ ಹೆಣ್ಣು , ಹೊನ್ನು, ಮಣ್ಣುಗಳಲ್ಲಿ ಆಸಕ್ತಿಯು ಇರುವುದಿಲ್ಲ. ಸರ್ವಸಂಗಪರಿತ್ಯಾಗಿಗಳಾದ ಸಂನ್ಯಾಸಿಗಳಿಗೆ ಶಾಂತಿಯೇ ಅಮೃತವು.</div>
  <div>
    <p>ವಿವೇಕಿಯು ಶಾಂತಿಯನ್ನೇ ಸಂಪಾದಿಸಬೇಕು.</p>
  </div>
  <div>ಫೆಬ್ರವರಿ <strong>೨೩</strong></div>
  <div>
    <p><strong>೫೪.</strong> ಜ್ಞಾನದಿಂದಲೇ ಮುಕ್ತಿ</p>
  </div>
  <div>ದಾನೇನ ಪಾಣಿರ್ನ ತು ಕಂಕಣೇನ<br/> ಸ್ನಾನೇನ ಶುದ್ಧಿರ್ನ ತು ಚಂದನೇನ।<br/>ಮಾನೇನ ತೃಪ್ತಿರ್ನ ತು ಭೋಜನೇನ<br/> ಜ್ಞಾನೇನ ಮುಕ್ತಿರ್ನ ತು ಮುಂಡನೇನ॥</div>
  <div>
    <p>ದಾನದಿಂದ ಕೈ ಶೋಭಿಸುತ್ತದೆಯೇ ಹೊರತು ಕಡಗದಿಂದಲ್ಲ, ಸ್ನಾನದಿಂದ ಶುದ್ಧಿಯೇ ಹೊರತು ಗಂಧಚಂದನದಿಂದಲ್ಲ, ಸ್ವಾಭಿಮಾನದಿಂದ ತೃಪ್ತಿಯೇ ಹೊರತು ಭೋಜನದಿಂದಲ್ಲ, ಆತ್ಮಜ್ಞಾನದಿಂದ ಮುಕ್ತಿಯೇ ಹೊರತು ಮುಂಡನದಿಂದಲ್ಲ.</p>
    <p>ಕೆಲವು ಶ್ರೀಮಂತರು ಬಂಗಾರದ ಕಡಗವನ್ನು ಹಾಕಿಕೊಂಡು ತಮ್ಮ ಸಂಪತ್ತನ್ನು ಇತರರಿಗೆ ಆ ಮೂಲಕ ತೋರಿಸಿಕೊಳ್ಳುತ್ತಾರೆ. ದಾನದಿಂದ ಕೈಗಳಿಗೆ ಶೋಭೆಯೇ ಹೊರತು ಬರೀ ಬಂಗಾರದ ಕಡಗಗಳಿಂದಲ್ಲ. ಸತ್ ಪಾತ್ರಕ್ಕೆ ಯಥಾಶಕ್ತಿ ದಾನಮಾಡಿದರೆ ಅದರಿಂದ ಹಸ್ತಗಳಿಗೆ ಸಾರ್ಥಕ್ಯ.</p>
    <p>ಸ್ನಾನವನ್ನೇ ಮಾಡದೆ ಮೈಗೆಲ್ಲ ಸುವಾಸನೆಯ ದ್ರವ್ಯವನ್ನು ಬಳಿದುಕೊಂಡರೆ ಅದರಿಂದ ಶರೀರವು ಶುದ್ಧವಾದಂತಲ್ಲ. ಪವಿತ್ರನದಿಗಳಲ್ಲಿ ಸ್ನಾನವನ್ನು ಮಾಡಿದಾಗ ಶರೀರವು ಶುದ್ಧವಾಗುತ್ತದೆ. ದಿನಗಳ ಗಟ್ಟಲೆ ಸ್ನಾನವನ್ನು ಮಾಡದೆ ಇದ್ದರೆ ಶರೀರವು ಶುದ್ಧವಾಗುವುದಿಲ್ಲ.</p>
    <p>ವಿದ್ವಾಂಸರಿಗೆ, ಗೌರವಾನ್ವಿತರಾದ ಪಂಡಿತರಿಗೆ ಸನ್ಮಾನಗಳಿಂದ ತೃಪ್ತಿಯಾಗುತ್ತದೆಯೇ ಹೊರತು ಷಡ್ರಸೋಪೇತವಾದ ಭೋಜನಗಳಿಂದಲ್ಲ. ಗೌರವಮರ್ಯಾದೆಯಿಲ್ಲದ ಪ್ರೀತಿವಿಶ್ವಾಸಗಳಿಲ್ಲದ ಊಟವು ಎಷ್ಟೇ ಚೆನ್ನಾಗಿದ್ದರೂ ಯಾರಿಗೆ ಬೇಕು?</p>
    <p>ಆತ್ಮಜ್ಞಾನದಿಂದ ಮುಕ್ತಿಯು ದೊರಕುತ್ತದೆಯೇ ಹೊರತು ಸುಮ್ಮನೆ ತಲೆಯನ್ನು ಬೋಳಿಸಿಕೊಂಡು ಕಾಷಾಯವಸ್ತ್ರದಂಡಕಮಂಡಲುಗಳನ್ನು ಧರಿಸಿದ್ದರಿಂದ ಅಲ್ಲ. ಶಮದಮಾದಿಸಾಧನಸಂಪನ್ನನಾಗಿ, ವಿರಕ್ತನಾಗಿ, ವೇದಾಂತ ವಾಕ್ಯಾರ್ಥವಿಚಾರದಿಂದ ಆತ್ಮಜ್ಞಾನವನ್ನು ಪಡೆದುಕೊಂಡರೆ ಮಾತ್ರವೇ ಮುಕ್ತನಾಗುತ್ತಾನೆಯೇ ಹೊರತು ಬರೀ ಮುಂಡನದಿಂದಲ್ಲ.</p>
  </div>
  <div>ಮಾನವರು ಆತ್ಮಜ್ಞಾನಪ್ರಾಪ್ತಿಗಾಗಿ ಪ್ರಯತ್ನಿಸಬೇಕು.</div>
  <div>ಫೆಬ್ರವರಿ <strong>೨೪</strong></div>
  <div>
    <p><strong>೫೫.</strong> ಗೃಹಿಣಿಯೇ ಗೃಹ</p>
  </div>
  <div>ನ ಗೃಹಂ ಗೃಹಮಿತ್ಯಾಹುಃ ಗೃಹಿಣೀ ಗೃಹಮುಚ್ಯತೇ।<br/>ಗೃಹಂ ತು ಗೃಹಿಣೀಹೀನಂ ಕಾಂತಾರಾದತಿರಿಚ್ಯತೇ॥</div>
  <div>
    <p>ಬರೀ ಖಾಲೀ ‘ಗೃಹ’ವನ್ನು ಯಾರೂ ‘ಗೃಹ’ವೆಂದು ಕರೆಯುವುದಿಲ್ಲ. ಗೃಹಿಣಿಯೇ ‘ಗೃಹ’ವೆಂದು ಕರೆಯಲ್ಪಡುತ್ತಾಳೆ. ಗೃಹಿಣಿಯು ಇಲ್ಲದ ಮನೆಯೆಂಬುದು ಕಾಡಿಗಿಂತಲೂ ಕಡೆಯೇ.</p>
  </div>
  <div>
    <p>ಗೃಹಸ್ಥನ ಕೌಟುಂಬಿಕ ಸಾಂಸಾರಿಕಜೀವನದಲ್ಲಿ ಗೃಹಿಣಿಯ ಮಹತ್ತ್ವವನ್ನು ಸಾರುವ ಶ್ಲೋಕವಿದು. ಗೃಹ ಎಂದರೆ ಮನೆ, ಗೃಹಿಣೀ ಎಂದರೆ ಹೆಂಡತಿ, ಕಾಂತಾರ ಎಂದರೆ ಕಾಡು—ಎಂದರ್ಥ.</p>
  </div>
  <div>
    <p>ಮನೆ ಎಂದರೆ ನಾಲ್ಕು ಗೋಡೆಗಳಿಂದ ಕೂಡಿರುವ, ನಾಲ್ಕಾರು ಕಂಬಗಳಿಂದ ನಿಂತಿರುವ ಕಟ್ಟಡವಲ್ಲ. ಬರೀ ಕಟ್ಟಡವನ್ನು ಯಾರೂ ‘ಗೃಹ’ ಎನ್ನುವುದಿಲ್ಲ. ಗೃಹ ಎಂದರೆ ಗೃಹಿಣೀ ಎಂದೇ ಅರ್ಥ. ಬರೀ ಕಟ್ಟಡಕ್ಕೆ ಗೃಹತ್ವ ಬಂದಿರುವುದು ‘ಗೃಹಿಣಿ’ಯಿಂದಲೇ. ಮನೆಯಲ್ಲಿ ಹೆಂಡತಿಯಿದ್ದರೆ ಒಪ್ಪ, ಓರಣಾದಿಗಳಿಂದ ಗೃಹವನ್ನು ಶೃಂಗರಿಸಿ, ಅತಿಥಿ ಅಭ್ಯಾಗತರಿಗೆ ಸತ್ಕಾರವನ್ನು ಮಾಡುತ್ತಾಳಲ್ಲವೆ? ಗೃಹಿಣೀ ವಾಸವಾಗಿರುವ ಮನೆಗೂ ಗೃಹಿಣೀ ಇಲ್ಲದಿರುವ ಮನೆಗೂ ವ್ಯತ್ಯಾಸವು ಕಾಣುತ್ತದೆಯಲ್ಲವೆ? ಮನೆಗೆ ಶೋಭೆ ಬರುವುದೇ ಗೃಹಿಣಿಯಿಂದ. ಆದ್ದರಿಂದ ಗೃಹ ಎಂದರೆ ಗೃಹಿಣೀ ಎಂದರ್ಥ. ಗೃಹಿಣಿಯು ಇದ್ದರೇ ಅದು ಗೃಹ.</p>
  </div>
  <div>
    <p>ಗೃಹಿಣೀ ಇಲ್ಲದ ಮನೆಯೆಂದರೆ ಕಾಡಿಗಿಂತಲೂ ಕನಿಷ್ಠವೇ. ಮನೆಗೆ ಗಂಡ ಬಂದಾಗ ಅವನಿಗೆ ಹಾಲು, ನೀರು, ಕಾಫಿಗಳನ್ನು ಕೊಟ್ಟು, ಸಂತೈಸಿ ಆರೈಕೆ ಮಾಡುವವಳು ಗೃಹಿಣಿಯೇ ಅಲ್ಲವೆ? ಮಕ್ಕಳನ್ನು ಸಾಕಿ, ಪೋಷಿಸಿ, ಕಾಪಾಡುವವಳು ಗೃಹಿಣಿಯೇ ಅಲ್ಲವೆ? ಆಯಾ ಪದಾರ್ಥಗಳನ್ನು ವ್ಯವಸ್ಥಿತವಾಗಿ ಜೋಡಿಸಿಡುವವಳೂ ಗೃಹಿಣಿಯೇ ಅಲ್ಲವೆ? ಹತ್ತುದಿನ ಗೃಹಿಣಿಯು ಮನೆಯಲ್ಲಿ ಇಲ್ಲ ಎಂದರೆ ಆ ಮನೆಯು ಕಾಡಿಗಿಂತಲೂ ಕಡೆಯಾಗಿ ತೋರೀತು! ಗೃಹಿಣಿಯು ಗೃಹಲಕ್ಷ್ಮಿಯಾಗಿರುತ್ತಾಳೆ. ಆದ್ದರಿಂದ ಗೃಹಿಣಿಯನ್ನು ಲಕ್ಷ್ಮಿಯಂತೆಯೇ ಗೌರವಿಸಬೇಕು.</p>
  </div>
  <div>ಗೃಹಿಣಿಯಿಂದಲೇ ಗೃಹಕ್ಕೆ ಶೋಭೆ.</div>
  <div>ಫೆಬ್ರವರಿ <strong>೨೫</strong></div>
  <div>
    <p><strong>೫೬.</strong> ಇಂಥ ತಾಯಿತಂದೆಯರು ಶತ್ರುಗಳೇ!</p>
  </div>
  <div>ಮಾತಾ ಶತ್ರುಃ ಪಿತಾ ವೈರೀ ಯೇನ ಬಾಲೋ ನ ಪಾಠಿತಃ।<br/>ನ ಶೋಭತೇ ಸಭಾಮಧ್ಯೇ ಹಂಸಮಧ್ಯೇ ಬಕೋ ಯಥಾ॥</div>
  <div>
    <p>ಮಗನಿಗೆ ಸರಿಯಾದ ವಿದ್ಯೆಯನ್ನು ಕಲಿಸದ ತಾಯಿತಂದೆಯರೇ ಆ ಮಗನಿಗೆ ಶತ್ರುಗಳಾಗಿಬಿಡುತ್ತಾರೆ. ಆ ದಡ್ಡನಾದ ಮಗನು, ಹಂಸಗಳ ಮಧ್ಯೆ ಬಕಪಕ್ಷಿಯು ಹೇಗೆ ಶೋಭಿಸುವುದಿಲ್ಲವೋ ಹಾಗೆಯೇ, ವಿದ್ವಾಂಸರ ಸಭೆಯಲ್ಲಿ ಶೋಭಿಸುವುದಿಲ್ಲ.</p>
  </div>
  <div>
    <p>ಮಕ್ಕಳನ್ನು ಹುಟ್ಟಿಸುವುದು, ಹೆರುವುದು ಮಾತ್ರ ತಂದೆ ತಾಯಿಗಳ ಕೆಲಸವಲ್ಲ. ತಮ್ಮ ಮಕ್ಕಳಿಗೆ ಬಾಲ್ಯದಲ್ಲಿ ಸರಿಯಾದ ಸಂಸ್ಕಾರ, ಒಳ್ಳೆಯ ವಿದ್ಯೆ, ಸದಾಚಾರಗಳನ್ನು ತಂದೆತಾಯಿಗಳು ಕಲಿಸಬೇಕು. ಸಕಾಲದಲ್ಲಿ ತಮ್ಮ ಪುತ್ರರಿಗೆ ಉಪನಯನ ಸಂಸ್ಕಾರವನ್ನೂ ಮಾಡಬೇಕು. ಲೌಕಿಕ, ವೈದಿಕ ವಿದ್ಯೆಗಳೆರಡನ್ನೂ ಮಕ್ಕಳಿಗೆ ಚೆನ್ನಾಗಿ ಕಲಿಸಬೇಕು. ತಮ್ಮ ಮಕ್ಕಳನ್ನು ಮುದ್ದುಮಾಡುತ್ತಾ, ಅವರಿಗೆ ಸರಿಯಾದ ವಿದ್ಯಾಭ್ಯಾಸವನ್ನು ಮಾಡಿಸದೇ ಹೋದರೆ ಅಂಥ ತಾಯಿತಂದೆಯರೇ ಮಕ್ಕಳಿಗೆ ಶತ್ರುಗಳಾಗಿಬಿಡುತ್ತಾರೆ. ತಮ್ಮಲ್ಲಿ ಹಣವಿದೆ ಎಂಬ ಅಹಂಕಾರದಿಂದ, ಅಥವಾ ಅಧಿಕಾರದ ಮದ ದಿಂದ ತಮ್ಮ ಮಕ್ಕಳಿಗೆ ಸದ್ವಿದ್ಯೆಯನ್ನು ಕಲಿಸದೇ ಹೋದರೆ ದೊಡ್ಡವ ರಾದಮೇಲೆ ಆ ಮಕ್ಕಳೇ ತಮ್ಮ ತಂದೆತಾಯಿಗಳನ್ನು ನಿಂದಿಸುತ್ತಾರೆ.</p>
  </div>
  <div>
    <p>ವಿದ್ಯಾರ್ಜನೆಯ ಸುವರ್ಣಾವಕಾಶವು ಕಳೆದುಹೋದನಂತರ ಆಮೇಲೆ ಏನೇ ಪಶ್ಚಾತ್ತಾಪಪಟ್ಟರೂ ಉಪಯೋಗವಾಗುವುದಿಲ್ಲ. ಮಕ್ಕಳು ದಡ್ಡರಾಗುವುದಕ್ಕೆ ಕಾರಣರಾದ ತಂದೆತಾಯಿಯರೇ ತಮ್ಮ ಆ ಮಕ್ಕಳಿಗೆ ಶತ್ರುಗಳಾಗಿಬಿಡುತ್ತಾರೆ. ಹೀಗಾಗದಂತೆ ಹಿರಿಯರು ನೋಡಿಕೊಳ್ಳಬೇಕು. ಹತ್ತಾರು ವಿದ್ವಾಂಸರ ಮಧ್ಯೆ ದಡ್ಡನಾದ ಒಬ್ಬ ವ್ಯಕ್ತಿಯು ಶೋಭಿಸಲಾರನು, ಅಂಥವನ ಸ್ಥಿತಿಯು ಹಂಸಗಳ ಮಧ್ಯದಲ್ಲಿನ ಬಕಪಕ್ಷಿಯಂತೆ ಆಗಿಬಿಡುತ್ತದೆ. ಹಂಸಗಳೂ ಬಿಳುಪೇ, ಬಕಪಕ್ಷಿಗಳೂ ಬಿಳುಪೇ. ಆದರೆ ಹಂಸಪಕ್ಷಿಗಳ ಯೋಗ್ಯತೆಯು ಬಕಪಕ್ಷಿಗಳಿಗೆ ಬಂದೀತೇ? ಹಾಗೆಯೇ ವಿದ್ವಾಂಸರ ಯೋಗ್ಯತೆಯು ಅಜ್ಞನಾದ ದಡ್ಡನಿಗೆ ದೊರಕಲಾರದು!</p>
  </div>
  <div>ತಂದೆತಾಯಿಗಳು ಮಕ್ಕಳಿಗೆ ಸದ್ವಿದ್ಯೆಯನ್ನು ಕಲಿಸಬೇಕು.</div>
  <div>ಫೆಬ್ರವರಿ <strong>೨೬</strong></div>
  <div>
    <p><strong>೫೭.</strong> ಏಕಾಕಿಯಾಗಿ ಏನನ್ನೂ ಸಾಧಿಸಲಾರ!</p>
  </div>
  <div> ಅಸಹಾಯಃ ಸಮರ್ಥೋಽಪಿ ತೇಜಸ್ವೀ ಕಿಂ ಕರಿಷ್ಯತಿ।<br/> ನಿರ್ವಾತೇ ಜ್ವಲಿತೋ ವಹ್ನಿಃ ಸ್ವಯಮೇವ ಪ್ರಶಾಮ್ಯತಿ॥</div>
  <div>
    <p>ಮನುಷ್ಯನು ತಾನು ಸಮರ್ಥನಾಗಿದ್ದರೂ ತೇಜಸ್ವಿಯಾಗಿದ್ದರೂ ಇತರರ ಸಹಾಯವಿಲ್ಲದೆ ಹೋದರೆ ಏಕಾಕಿಯಾಗಿ ಏನನ್ನು ತಾನೆ ಮಾಡಿಯಾನು? ಎಲ್ಲವನ್ನೂ ಬೂದಿಮಾಡಿಬಿಡುವ ಸಾಮರ್ಥ್ಯವಿದ್ದರೂ ಉರಿಯುತ್ತಿರುವ ಬೆಂಕಿಯು ಗಾಳಿಯಿಲ್ಲದ ಜಾಗದಲ್ಲಿ ತಾನೇ ತಾನಾಗಿ ಆರಿಹೋಗುತ್ತದೆ.</p>
  </div>
  <div>
    <p>ಕೆಲವರು ಶ್ರೀಮಂತರು, ವಿದ್ಯಾವಂತರು, ಮಂತ್ರಿಗಳು, ಅಧಿಕಾರಿಗಳು ತಮ್ಮ ತಮ್ಮ ಸಾಮರ್ಥ್ಯಗಳಿಂದ ಮೆರೆಯುತ್ತಿರುತ್ತಾರೆ. ದಿಟ, ಸಂತೋಷ. ಅವರಲ್ಲಿ ಹಣ, ಬುದ್ಧಿ , ಅಧಿಕಾರ, ಯೋಗ್ಯತೆಗಳು ಇರಬಹುದು. ಆದರೆ ಅಂಥವರೂ ಕೂಡ ಏನಾದರೊಂದು ದೊಡ್ಡ ಕೆಲಸವನ್ನು ಮಾಡಬೇಕಾದರೆ ಅವರಿಗೆ ಸೇವಕರ, ಆಳುಕಾಳುಗಳ ಸಹಾಯವು ಬೇಕೇ ಬೇಕು. ಜನಸಹಾಯವಿಲ್ಲದೆ ಬರೀ ಧನದಿಂದ ಯಾರೂ ಏನನ್ನೂ ಸಾಧನೆ ಮಾಡಲಾರರು. ಇದಕ್ಕೊಂದು ಸಣ್ಣ ಉದಾಹರಣೆ: ಶ್ರೀಮಂತನ ಮಗಳಿಗೆ ಮದುವೆಯ ಸಂದರ್ಭ. ಶ್ರೀಮಂತನ ಹತ್ತಿರ ಹಣ ಸಮೃದ್ಧಿಯಾಗಿದೆ. ಮದುವೆಯ ಛತ್ರಕ್ಕೆ ಒಂದು ಚಪ್ಪರ ಹಾಕಿಸಬೇಕಾದರೆ ಜನಗಳು ಬೇಕಲ್ಲವೆ? ಒಂದು ವಿವಾಹಮಹೋತ್ಸವವು</p>
  </div>
  <div>
    <span class="en">Grand</span>
  </div>
  <div>ಆಗಿ ನಡೆಯಬೇಕಾದರೆ ಅಲ್ಲಿ ಮಂಗಳವಾದ್ಯದವರು, ಅಡಿಗೆಯವರು, ಪುರೋಹಿತರು, ಪರಿಚಾರಕರು, ಸೇವಕರು ಹೀಗೆ ಎಷ್ಟೊಂದು ಜನಗಳ ಸಹಕಾರವು ಬೇಕಾಗುತ್ತದೆ! ಆಗಲೇ ವಿವಾಹವು ಚೆನ್ನಾಗಿ ನಡೆಯುತ್ತದೆ.</div>
  <div>ಇದಕ್ಕೆ ಬೆಂಕಿಯ ಉದಾಹರಣೆ. ಬೆಂಕಿಗೆ ಉರಿಯುವ ಸಾಮರ್ಥ್ಯವಿದೆ. ಬೆಂಕಿಯು ಎಲ್ಲವನ್ನೂ ಸುಟ್ಟು ಬೂದಿಮಾಡಲೂ ಬಹುದು. ಆದರೆ ಆ ಬೆಂಕಿಯು ಉರಿಯುವುದಕ್ಕೆ ಸ್ವಲ್ಪ ಗಾಳಿಯೂ ಬೇಕಲ್ಲವೆ? ಗಾಳಿಯಿಲ್ಲದ ಗಾಜಿನ ಡಬ್ಬಿಯಲ್ಲಿ ಬೆಂಕಿಯು ಉರಿಯಲಾರದು. ನಿರ್ವಾತ ಜಾಗದಲ್ಲಿರುವ ಬೆಂಕಿಯು ತಾನೇ ತಾನಾಗಿ ಆರಿಹೋಗುತ್ತದೆಯಲ್ಲವೆ? ಬೆಂಕಿಯು ಉರಿಯಲು ಗಾಳಿಯೂ ಬೇಕಷ್ಟೆ?</div>
  <div>ಜನಸಹಾಯವು ಎಲ್ಲರಿಗೂ ಬೇಕೇ ಬೇಕು.</div>
  <div>ಫೆಬ್ರವರಿ <strong>೨೭</strong></div>
  <div>
    <p><strong>೫೮.</strong> ದಡ್ಡತನದ ಫಲ</p>
  </div>
  <div>ತತ್ತ್ವಮಾತ್ಮಸ್ಥಮಜ್ಜ್ಞಾತ್ವಾ ಮೂಢಃ ಶಾಸ್ತ್ರೇಷು ಮುಹ್ಯತಿ।<br/>ಗೋಪಃ ಕಕ್ಷಗತೇ ಛಾಗೇ ಕೂಪೇ ಪಶ್ಯತಿ ದುರ್ಮತಿಃ॥</div>
  <div>
    <p>ತನ್ನೊಳಗೇ ಇರುವಂಥ ಆತ್ಮತತ್ತ್ವವನ್ನು ಅನುಭವದಿಂದ ತಿಳಿಯದೆ ಅಜ್ಞನು ಆ ಆತ್ಮನನ್ನು ಬರೀ ಶಾಸ್ತ್ರಗಳಲ್ಲಿ ಹುಡುಕುತ್ತಾ ಸಂಕಟಪಡುತ್ತಾನೆ. ತನ್ನ ಕಂಕುಳಿನಲ್ಲಿಯೇ ಇರುವ ಆಡಿನ ಮರಿಯನ್ನು ದಡ್ಡನಾದ ಕುರುಬನು ಬಾವಿಯಲ್ಲಿ ಹುಡುಕುವಂತೆ.</p>
  </div>
  <div>
    <p>ವೇದಾಂತಸಂದೇಶವನ್ನು ಇಲ್ಲಿ ಸರಳವಾಗಿ ತಿಳಿಸಿದೆ. ಆತ್ಮನು ತನ್ನೊಳಗೇ ಇದ್ದಾನೆ, ಬ್ರಹ್ಮತತ್ತ್ವವು ತನ್ನೊಳಗೇ ಇರುತ್ತದೆ. <strong>ಯೋ ವೇದ ನಿಹಿತಂ</strong> <strong>ಗುಹಾಯಾಮ್</strong>, ತನ್ನೊಳಗಿರುವ ಬ್ರಹ್ಮವನ್ನು ಯಾವಾತನು ತಿಳಿಯುತ್ತಾನೆಯೋ; <strong>ಅಹಮಾತ್ಮಾ ಗುಡಾಕೇಶ ಸರ್ವಭೂತಾಶಯಸ್ಥಿತಃ</strong> ಅರ್ಜುನನೆ, ನಾನು ಸಕಲ ಪ್ರಾಣಿಗಳೊಳಗೆ ಆತ್ಮನಾಗಿರುತ್ತೇನೆ—ಎಂದು ಶ್ರುತಿ ಸ್ಮೃತಿಗಳು ಸಾರುತ್ತಿವೆ. ಇದನ್ನು ತಿಳಿಯದೆ ಅಜ್ಞಾನಿಗಳು ಈ ಆತ್ಮತತ್ತ್ವವನ್ನು ಶಾಸ್ತ್ರಗ್ರಂಥಗಳಲ್ಲಿ ಹುಡುಕುತ್ತಾ ಇರುತ್ತಾರೆ. ಶಾಸ್ತ್ರವಾದರೋ ಅದೊಂದು ದೊಡ್ಡ ಅರಣ್ಯದಂತೆ, ಮಹಾಸಾಗರದಂತೆ ಇದೆ. ಆ ಶಾಸ್ತ್ರಗಳನ್ನೆಲ್ಲ ಅಧ್ಯಯನ ಮಾಡುತ್ತಾ, ಅವುಗಳನ್ನು ವ್ಯಾಖ್ಯಾನಿಸುತ್ತಾ ಅಲ್ಲಿ ಆತ್ಮತತ್ತ್ವವನ್ನು ಕಾಣಬಯಸುವವನು ನಿಜಕ್ಕೂ ದಡ್ಡನಲ್ಲವೆ? ಶಾಸ್ತ್ರಾಚಾರ್ಯರ ಉಪದೇಶವನ್ನನುಸರಿಸಿ ವಿಚಾರಮಾಡಿದಾಗ ನಾನೇ ಬ್ರಹ್ಮ, <strong>ಅಹಂ ಬ್ರಹ್ಮಾಸ್ಮಿ</strong> ಎಂದು ತಿಳಿದು ಬರುತ್ತದೆ. ಪ್ರತ್ಯಗಾತ್ಮತತ್ತ್ವ ವನ್ನು ತಾನೇ ಎಂದು ಅನುಭವದಿಂದ ಅರಿಯುವವನೇ ಬುದ್ಧಿವಂತನು.</p>
  </div>
  <div>
    <p>ಇದಕ್ಕೊಂದು ದೃಷ್ಟಾಂತ: ಒಬ್ಬ ಕುರುಬನು ಆಡು ಕುರಿಗಳನ್ನು ಮೇಯಿಸುತ್ತಿದ್ದಾನೆ. ಒಂದು ಸಣ್ಣ ಆಡಿನ ಮರಿಯನ್ನು ತನ್ನ ಕಂಕುಳಿನಲ್ಲಿಯೇ ಇಟ್ಟುಕೊಂಡೇ ಇದ್ದಾನೆ. ಆದರೆ ಮನೆಗೆ ಹಿಂತಿರುಗಿ ಹೋಗುವಾಗ ಆಡಿನ ಮರಿಯನ್ನು ಎಲ್ಲೆಲ್ಲೋ ಹುಡುಕುತ್ತಾ ಇದ್ದಾನೆ. ಎಲ್ಲೂ ಕಾಣದಿರುವಾಗ ಓಹೋ, ಬಾವಿಗೆ ಬಿದ್ದಿರಬಹುದೆಂದು ಬಾವಿಯಲ್ಲಿ ಬಗ್ಗಿ ನೋಡುತ್ತಿರುವಾಗ ಮತ್ತೊಬ್ಬ ಕುರುಬನು ಬಂದು ‘ಆಡಿನ ಮರಿಯು ನಿನ್ನ ಕಂಕಳಲ್ಲಿಯೇ ಇದೆ’ ಎಂದು ತೋರಿಸಿದಂತೆ.</p>
  </div>
  <div>ತನ್ನೊಳಗೇ ಬ್ರಹ್ಮವನ್ನು ಕಾಣಬೇಕು.</div>
  <div>ಫೆಬ್ರವರಿ <strong>೨೮</strong></div>
  <div>
    <p><strong>೫೯.</strong> ಬದುಕಿರುವಾಗಲೇ ಕೀರ್ತಿಗೆ ಬೆಲೆ</p>
  </div>
  <div>ಮೃತಃ ಕೀರ್ತಿಂ ನ ಜಾನಾತಿ ಜೀವನ್ ಕೀರ್ತಿಂ ಸಮಶ್ನುತೇ।<br/>ಮೃತಸ್ಯ ಕೀರ್ತಿಮರ್ರ್ತ್ಯಸ್ಯ ಯಥಾ ಮಾಲಾ ಗತಾಯುಷಃ॥</div>
  <div>
    <p>ಸತ್ತವನು ತನ್ನ ಕೀರ್ತಿಯನ್ನು ತಾನು ತಿಳಿಯುವುದಿಲ್ಲ. ಬದುಕಿರುವಾಗಲೇ ಮನುಷ್ಯನಿಗೆ ತನ್ನ ಕೀರ್ತಿಯು ತನಗೆ ಅರ್ಥವಾಗುವಂತಾಗಬೇಕು. ಮೃತನಾದ ಮೇಲೆ ಆ ಮನುಷ್ಯನಿಗೆ ಬರುವ ಕೀರ್ತಿಯೆಂಬುದು ಸತ್ತ ಹೆಣಕ್ಕೆ ಹೂಮಾಲೆಗಳನ್ನು ಅರ್ಪಿಸಿದಂತೆ.</p>
  </div>
  <div>
    <p>ಕೀರ್ತಿಯನ್ನು ಯಾರು ತಾನೆ ಅಪೇಕ್ಷಿಸುವುದಿಲ್ಲ? ಪ್ರತಿಯೊಬ್ಬನೂ ಯಶಸ್ಸನ್ನು ಬಯಸುತ್ತಾನೆ. ತನಗೆ ಯಶಸ್ಸು ಬಂದಿದೆ ಎನ್ನುವುದನ್ನು ತಾನು ಬದುಕಿರುವಾಗಲೇ ತಾನೇ ಕಣ್ಣಾರೆ ನೋಡಿದಾಗ ಮಾತ್ರ ತನಗೆ ಸಂತೋಷವಾಗುತ್ತದೆ. ಅವನು ಸತ್ತುಹೋದ ನಂತರ ಅವನನ್ನು ಜಗತ್ತೇ ಸ್ತುತಿಸಿದರೂ, ಅವನಿಗೆ ಎಷ್ಟೇ ಕೀರ್ತಿಯು ಬಂದರೂ ಅದನ್ನು ಅವನು ನೋಡಲಾಗುವುದಿಲ್ಲ. ಕೆಲವರು ಸತ್ತಮೇಲೆ ತುಂಬಾ ಕೀರ್ತಿವಂತರಾಗುತ್ತಾರೆ. ಮೃತರ ಸ್ಮಾರಕವಾಗಿ ಗುಡಿಗೋಪುರಗಳನ್ನು ಬಂಧುಗಳು ಕಟ್ಟಿಸುತ್ತಾರೆ. ಮೃತರ ಹೆಸರಿನಲ್ಲಿ ದಾನಧರ್ಮಗಳನ್ನು ಮಾಡುತ್ತಾರೆ. ಪತ್ರಿಕೆಗಳಲ್ಲಿ ಜೋರಾಗಿ ಜಾಹಿರಾತುಗಳನ್ನು ಹಾಕಿಸಿ ಅವರ ಸದ್ಗುಣಗಳನ್ನೆಲ್ಲ ಸ್ಮರಿಸಿ ಅವರನ್ನು ಸ್ತುತಿಸುತ್ತಾರೆ. ಇದಾವುದೂ ಆ ಮೃತರಿಗೆ ತಿಳಿಯುವಂತಿಲ್ಲ. ಏಕೆಂದರೆ ಈಗ ಅವರು ಬದುಕಿಲ್ಲವಲ್ಲ , ಅವರು ಸತ್ತು ಹೋಗಿರುತ್ತಾರೆ. ಇದರಿಂದ ಅವರಿಗೆ ಏನೂ ಪ್ರಯೋಜನವೂ ಇಲ್ಲ , ಸಂತೋಷವೂ ಆಗುವುದಿಲ್ಲ.</p>
  </div>
  <div>
    <p>ಸತ್ತುಹೋದ ಮನುಷ್ಯನ ಶರೀರಕ್ಕೆ ನವರತ್ನಹಾರ, ವಜ್ರಹಾರ, ಸ್ವರ್ಣಹಾರ, ಪುಷ್ಪಹಾರಾದಿಗಳನ್ನು ಹಾಕಿದರೆ ಅವನಿಗೇನಾದರೂ ಗೊತ್ತಾಗುತ್ತದೆಯೆ? ಸಂತೋಷವಾಗುತ್ತದೆಯೇ? ಇಲ್ಲ. ಹೆಣಕ್ಕೆ ಮಾಡಿದ ಅಲಂಕಾರದಂತೆಯೇ ಸತ್ತುಹೋದ ಮನುಷ್ಯನಿಗೆ ಬರುವ ಕೀರ್ತಿಯೂ ನಿರರ್ಥಕ. ಮನುಷ್ಯನು ತಾನು ಬದುಕಿದ್ದಾಗಲೇ ತನ್ನ ಕೀರ್ತಿಯನ್ನು ತಾನೇ ಕಣ್ಣುತುಂಬಾ ನೋಡಿ ಆನಂದಪಡಬೇಕು. ಬುದ್ಧಿವಂತ ಮನುಷ್ಯನು ತನ್ನ ಕೀರ್ತಿಯನ್ನು ತಾನು ಬದುಕಿರುವಾಗಲೇ ತಾನೇ ಕಾಣುವಂತಾಗಬೇಕು.</p>
  </div>
  <div>
    <p>ಬದುಕಿರುವಾಗ ಮನುಷ್ಯನನ್ನು ಸಂತೋಷಪಡಿಸಬೇಕು.</p>
  </div>
  <div>ಫೆಬ್ರವರಿ <strong>೨೯</strong></div>
  <div>
    <p><strong>೬೦.</strong> ಇವನ್ನು ಮಾಡದಿರುವುದೇ ಮೇಲು</p>
  </div>
  <div>ಅವ್ಯಾಕರಣಮಧೀತಂ ಭಿನ್ನದ್ರೋಣ್ಯಾ ತರಂಗಿಣೀತರಣಮ್।<br/>ಭೇಷಜಮಪಥ್ಯಸಹಿತಂ ತ್ರಯಮಿದಮಕೃತಂ ವರಂ ನ ಕೃತಮ್॥</div>
  <div>
    <p>ವ್ಯಾಕರಣವಿಲ್ಲದೆ ಪಾಠವನ್ನು ಓದುವುದು, ತೂತುದೋಣಿಯಿಂದ ಸಮುದ್ರವನ್ನು ದಾಟುವುದು, ಪಥ್ಯವನ್ನು ಮಾಡದೆ ಔಷಧವನ್ನು ತೆಗೆದುಕೊಳ್ಳುವುದು—ಈ ಮೂರನ್ನೂ ಮಾಡದಿರುವುದೇ ಒಳ್ಳೆಯದು; ಏಕೆಂದರೆ ಇವುಗಳನ್ನು ಮಾಡುವುದು ಖಂಡಿತಾ ಒಳ್ಳೆಯದಲ್ಲ.</p>
    <p>ಮನುಷ್ಯನು ಏನೇ ಕೆಲಸವನ್ನು ಮಾಡಿದರೂ ಅದನ್ನು ಸರಿಯಾಗಿ ಶ್ರದ್ಧೆಯಿಂದ ಮಾಡಬೇಕೇ ಹೊರತು ಅಡ್ಡಾದಿಡ್ಡೀ ಮಾಡಬಾರದು. ಸರಿಯಾಗಿ ಮಾಡಲು ಆಗದಿದ್ದರೆ ಅಂಥ ಕೆಲಸಗಳನ್ನು ಮಾಡುವುದಕ್ಕಿಂತಲೂ ಮಾಡದಿರುವುದೇ ಮೇಲು. ಏಕೆಂದರೆ ಮಾಡಿದ್ದರಿಂದ ಮುಂದೆ ಉಂಟಾಗಬಹುದಾದ ಅಪಾಯವು ತಪ್ಪಿಹೋಗುತ್ತದೆ. ಆದ್ದರಿಂದ ಈ ಕೆಳಗಿನ ಮೂರು ಅವಿವೇಕದ ಕೆಲಸಗಳನ್ನು ಬುದ್ಧಿವಂತನು ಮಾಡದಿರುವುದೇ ಒಳ್ಳೆಯದು:</p>
  </div>
  <div>೧.</div>
  <div><strong>ವ್ಯಾಕರಣವಿಲ್ಲದೆ ಪಾಠಓದುವುದು</strong>—ಓದಿದ ಪಾಠವು ನಮಗೆ ಅರ್ಥಜ್ಞಾನವನ್ನು ಉಂಟುಮಾಡಬೇಕು. ಪಾಠಓದುವುದರಿಂದ ಜ್ಞಾನಾಭಿವೃದ್ಧಿಯಾಗಬೇಕು. ಆದರೆ ವ್ಯಾಕರಣವಿಲ್ಲದೆ ತಪ್ಪುತಪ್ಪಾಗಿಯೇ <strong>ಸಕೃತ್</strong> ಗೆ ಬದಲಾಗಿ <strong>ಶಕೃತ್</strong>, <strong>ಸಕಲಂ</strong>ಗೆ ಬದಲಾಗಿ <strong>ಶಕಲಂ</strong>, <strong>ಸ್ವಜನ</strong>ಕ್ಕೆ <strong>ಶ್ವಜನ</strong>, <strong>ವಮನ</strong> ಕ್ಕೆ <strong>ವಪನ</strong> ಹೀಗೆ ಗಟ್ಟಿಮಾಡುತ್ತಾ ಬಂದರೆ ಅದರಿಂದ ಅಜ್ಞಾನಾಭಿವೃದ್ಧಿಯೇ ಆಗುತ್ತದೆಯಲ್ಲವೆ? ಇದು ಅಪಾಯಕಾರಿ. ಆದ್ದರಿಂದ ವ್ಯಾಕರಣವಿಲ್ಲದೇ ಪಾಠವನ್ನು ಓದಲೇ ಬಾರದು.</div>
  <div>೨.</div>
  <div><strong>ತೂತುದೋಣಿಯಿಂದ ಸಮುದ್ರವನ್ನು ದಾಟಬಾರದು</strong>— ಸಮುದ್ರದ ನೀರು ದೋಣಿಗೆ ನುಗ್ಗಿದರೆ ದೋಣಿಗೆ ಸಮುದ್ರವೇ ಗತಿ!</div>
  <div>೩.</div>
  <div><strong>ಪಥ್ಯವಿಲ್ಲದೆ ಔಷಧಿಸೇವನ</strong>—ಔಷಧಿಸೇವನೆಗಿಂತಲೂ ಪಥ್ಯವೇ ಮುಖ್ಯವಾದದ್ದು. ಪಥ್ಯವನ್ನು ಮಾಡದೇ ಬರೀ ಗುಳಿಗೆಗಳನ್ನು ನುಂಗುತ್ತಾ ಇದ್ದರೆ ಹಣ ಖರ್ಚು, ಆರೋಗ್ಯಹಾನಿ, ಸಮಯಹಾನಿ.</div>
  <div>ಕೆಲಸವನ್ನು ಸರಿಯಾಗಿ ಶ್ರದ್ಧೆಯಿಂದ ಮಾಡಬೇಕು.</div>
</html>
