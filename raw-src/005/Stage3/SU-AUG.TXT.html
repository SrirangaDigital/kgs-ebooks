<?xml version="1.0"?>
<html>
  <div>ಜುಲೈ <strong>೩೧</strong></div>
  <div>
    <p><strong>೨೧೩.</strong> ಇಂಥವನ ಜೀವನ ಸಾರ್ಥಕ</p>
  </div>
  <div>ಸ ಜೀವತಿ ಗುಣಾ ಯಸ್ಯ ಧರ್ಮೋ ಯಸ್ಯ ಸ ಜೀವತಿ।<br/>ಗುಣಧರ್ಮವಿಹೀನೋ ಯೋ ನಿಷ್ಫಲಂ ತಸ್ಯ ಜೀವಿತಮ್॥</div>
  <div>
    <p>ಯಾವನಲ್ಲಿ ಸದ್ಗುಣಗಳೂ ಧರ್ಮವೂ ಇವೆಯೋ, ಅಂಥವನೇ ನಿಜವಾಗಿ ಬದುಕಿರುವವನು. ಯಾವಾತನಲ್ಲಿ ಒಳ್ಳೆಯ ಗುಣಗಳಾಗಲೀ ಧರ್ಮವಾಗಲೀ ಇಲ್ಲವೋ ಅಂಥವನ ಜೀವನವು ವ್ಯರ್ಥ.</p>
  </div>
  <div>
    <p>ಹುಟ್ಟಿದ ಮೇಲೆ ಮನುಷ್ಯನು ತೊಂಬತ್ತು ವರ್ಷ, ನೂರು ವರ್ಷಗಳವರೆಗೂ ಬದುಕಿರಬಹುದು. ಹೀಗೆ ದೀರ್ಘಕಾಲ ಬದುಕಿದ ಮಾತ್ರಕ್ಕೆ ಅವನ ಜೀವನವು ಸಾರ್ಥಕವಾದಂತೆ—ಎಂದು ಭಾವಿಸಬಾರದು. ಏಕೆಂದರೆ ಕಲ್ಲಿನ ಅಥವಾ ಕಬ್ಬಿಣದ ಕಂಬವೂ ನೂರಾರು ವರ್ಷಗಳ ಕಾಲ ಬದುಕಿರಬಹುದು. ಆದ್ದರಿಂದ ಅವನು ದೀರ್ಘಾಯುಷಿಯಾಗಿ ಬಹು ಕಾಲದವರೆಗೆ ಬದುಕುವುದು ಮುಖ್ಯವಲ್ಲ. ಮತ್ತೇನೆಂದರೆ ಆ ವ್ಯಕ್ತಿಯು ಹೇಗೆ ಬದುಕಿದ್ದಾನೆ? ಎನ್ನುವುದೇ ಮುಖ್ಯ.</p>
  </div>
  <div>ಸರಿ, ಹಾಗಾದರೆ, ಹೇಗೆ ಬಾಳಿದರೆ ಅಂಥವನ ಜೀವನವು ಸಾರ್ಥಕವೆನಿಸೀತು? ಎಂದರೆ, ಗುಣಗಳುಳ್ಳವನಾಗಿ ಬಾಳಿದಾಗ. ಪರೋಪಕಾರ, ಮೈತ್ರೀ, ಪ್ರೇಮ, ನಿಸ್ಸ್ವಾರ್ಥಸೇವೆ—ಮುಂತಾದ ಸದ್ಗುಣಗಳಿಂದ ಕೂಡಿಕೊಂಡು ಬಾಳಿದಾಗ ಅಂಥವನ ಜೀವನ ಸಾರ್ಥಕ. ಅಂಥವನು ಮೃತನಾದಮೇಲೂ ಅವನ ಧವಳಕೀರ್ತಿಯು ಶಾಶ್ವತವಾಗಿ ಉಳಿದಿರುತ್ತದೆಯಲ್ಲವೆ? ಅದರಂತೆಯೇ ಮಾನವನು ಧರ್ಮಾತ್ಮನಾಗಿ ಬಾಳಬೇಕು. ಧರ್ಮವನ್ನು ಅನುಷ್ಠಾನ ಮಾಡುತ್ತಾ ಧರ್ಮವನ್ನು ಬೆಳೆಸುತ್ತಾ ಧರ್ಮವನ್ನು ಬೋಧಿಸುತ್ತಾ ಜೀವಿಸುವವನೇ ನಿಜವಾಗಿ ಜೀವಿಸುತ್ತಾನೆ.</div>
  <div>ಒಟ್ಟಿನಲ್ಲಿ ಸದ್ಗುಣಗಳಿಂದಲೂ ಧರ್ಮಾಚರಣೆಯಿಂದಲೂ ಕೂಡಿ ಬಾಳುವವನ ಜೀವನವೇ ಸಾರ್ಥಕ. ಮನುಷ್ಯನಾಗಿ ಹುಟ್ಟಿರುವುದೇ ಧಾರ್ಮಿಕ ಜೀವನವನ್ನು ನಡೆಸಲಿಕ್ಕೆ! ಸದ್ಗುಣಗಳಿಂದ ಹೀನನಾಗಿ ಧರ್ಮರಹಿತನಾಗಿ ಬಾಳುವವನ ಜೀವನ ವ್ಯರ್ಥ. ಇನ್ನು ದುರ್ಗುಣಗಳಿಂದ ತುಂಬಿಕೊಂಡು ಅಧರ್ಮನಿರತನಾಗಿ ಅನಾಚಾರನಿರತನಾಗಿ ಬಾಳುವವನ ಜೀವನವಂತೂ ವ್ಯರ್ಥವೇ ಸರಿ!</div>
  <div>ಮನುಷ್ಯನು ಗುಣವಂತನಾಗಿ ಧಾರ್ಮಿಕನಾಗಿ ಬಾಳಬೇಕು.</div>
  <div>ಆಗಸ್ಟ್ <strong>೧</strong></div>
  <div>
    <p><strong>೨೧೪.</strong> ಭಾವನೆಯಿಂದಲೇ ಫಲ</p>
  </div>
  <div>ಗಂಗಾಜಲೇ ಕಿಂ ನ ವಸಂತಿ ಮೀನಾಃ<br/> ದೇವಾಲಯೇ ಪಕ್ಷಿಗಣಾ ವಸಂತಿ।<br/>ಭಾವೋಜ್ಝಿತಾಸ್ತೇ ನ ಫಲಂ ಲಭಂತೇ<br/> ತೀರ್ಥಾಚ್ಚ ದೇವಾಯತನಾಚ್ಚ ನಿತ್ಯಮ್॥</div>
  <div>
    <p>ಗಂಗಾನದಿಯಲ್ಲಿ ಮೀನುಗಳು ವಾಸವಾಗಿಲ್ಲವೇನು? ದೇವಸ್ಥಾನಗಳಲ್ಲಿ ಪಕ್ಷಿಗಳ ಗುಂಪುಗಳು ವಾಸಮಾಡುತ್ತಿಲ್ಲವೇನು? ಆದರೆ ಆ ಮೀನುಗಳಿಗಾಗಲೀ, ಆ ಪಕ್ಷಿಗಳಿಗಾಗಲೀ ಆ ತೀರ್ಥದಿಂದ ಅಥವಾ ದೇವಾಲಯದಿಂದ ಯಾವ ಪುಣ್ಯಫಲವೂ ಬರುವುದಿಲ್ಲ. ಏಕೆಂದರೆ ಅವುಗಳಿಗೆ ಆ ಭಕ್ತಿಭಾವನೆಯು ಇಲ್ಲದ್ದರಿಂದ.</p>
    <p>ವಸ್ತುವಿನಲ್ಲಿರುವ ಶಕ್ತಿಗಿಂತಲೂ ಭಾವುಕರ ಭಾವನೆಗಳಲ್ಲಿರುವ ಶಕ್ತಿಗೆ ಹೆಚ್ಚಿನ ಮಹತ್ತ್ವ. ಕಲ್ಲು , ಮಣ್ಣು , ಮರಗಳು ಕೇವಲ ಜಡವಸ್ತುಗಳು. ಆದರೆ ಅವುಗಳಲ್ಲಿ ದೇವರು ಎಂಬ ಭಾವನೆಯು ಬಂದಾಗ ಮಾತ್ರ ಅವುಗಳಿಂದ ನಮಗೆ ಫಲವಾಗುತ್ತದೆ. ಭಾವನೆಯೇ ಮುಖ್ಯವೇ ಹೊರತು ವಸ್ತುಗಳಲ್ಲ. ಇದಕ್ಕೆ ಇಲ್ಲಿ ಎರಡು ಸುಂದರ ಉದಾಹರಣೆಗಳಿವೆ.</p>
  </div>
  <div>
    <p><span class="en">1.  </span><strong>ಗಂಗಾನದಿ</strong>—ಗಂಗಾ ಎಂದರೇ ಪಾಪಪರಿಹಾರ. ಗಂಗಾದರ್ಶನ, ಗಂಗಾಸ್ಪರ್ಶನ, ಗಂಗಾಸ್ನಾನ, ಗಂಗಾಪಾನಗಳಿಂದ ಸಕಲ ಪಾಪಗಳೂ ಭಸ್ಮವಾಗಿ ಹೋಗುತ್ತವೆ, ದಿಟ. ಆದರೆ ಗಂಗಾನದಿಯಲ್ಲಿಯೇ ಮೀನುಗಳು ಜೀವನವನ್ನೇ ಕಳೆಯುತ್ತವೆ. ಗಂಗಾನೀರಿನಲ್ಲಿಯೇ ಸದಾಕಾಲ ಮುಳುಗಿ ತೇಲಾಡುತ್ತಿರುತ್ತವೆ. ಹಾಗಾದರೆ ಅಂಥ ಆ ಮೀನುಗಳಿಗೆ ಗಂಗಾಸ್ನಾನದ ಪುಣ್ಯಫಲವು ಸಿಕ್ಕಿರಬಹುದೇ? ಖಂಡಿತಾ ಇಲ್ಲ. ಏಕೆಂದರೆ ಮೀನುಗಳಿಗೆ ಅಂಥ ಪುಣ್ಯ ಭಾವನೆಯೇ ಇರುವುದಿಲ್ಲ.</p>
  </div>
  <div>
    <p><span class="en">2.  </span><strong>ದೇವಸ್ಥಾನ</strong>—ದೇವಸ್ಥಾನವೆಂದರೆ ಪವಿತ್ರವಾದ ಪುಣ್ಯಾಲಯ, ದೇವರ ಸಂನಿಧಾನ. ಇಲ್ಲಿಗೆ ಬಂದರೆ, ದೇವರ ದರ್ಶನ ಮಾಡಿದರೆ ಇಷ್ಟಾರ್ಥ ಪ್ರಾಪ್ತಿಯಾಗುತ್ತದೆ, ದಿಟ. ಆದರೆ ಪಕ್ಷಿಗಳು ದೇವರ ತಲೆಯ ಮೇಲೆಯೇ ಸಂಸಾರ ಮಾಡಿಕೊಂಡಿರುತ್ತವೆ. ಅವುಗಳಿಗೆ ಪುಣ್ಯವು ಬರುತ್ತದೆಯೆ? ಇಲ್ಲ , ಏಕೆ? ಅಲ್ಲಿ ಆ ದೇವಭಾವನೆಯು ಇಲ್ಲದ್ದರಿಂದ.</p>
  </div>
  <div>
    <p>ದೇವಾಲಯಗಳಿಗೆ ಹೋದಾಗ ಭಕ್ತಿಭಾವನೆಗಳೇ ಮುಖ್ಯ.</p>
  </div>
  <div>ಆಗಸ್ಟ್ <strong>೨</strong></div>
  <div>
    <p><strong>೨೧೫.</strong> ಪರಾಧೀನತೆಯ ಹಣೆಬರಹ</p>
  </div>
  <div>ಪುಸ್ತಕಸ್ಥಾ ತು ಯಾ ವಿದ್ಯಾ ಪರಹಸ್ತಗತಂ ಧನಮ್।<br/>ಪ್ರಯೋಗಕಾಲೇ ಸಂಪ್ರಾಪ್ತೇ ನ ಸಾ ವಿದ್ಯಾ ನ ತದ್ಧನಮ್॥</div>
  <div>
    <p>ಪುಸ್ತಕಗಳಲ್ಲಿರುವ ವಿದ್ಯೆ, ಮತ್ತು ಮತ್ತೊಬ್ಬರ ಕೈಯಲ್ಲಿರುವ ಹಣ— ಈ ಎರಡೂ, ಉಪಯೋಗಿಸುವ ಕಾಲವು ಬಂದಾಗ—ಆ ವಿದ್ಯೆಯು ವಿದ್ಯೆಯೂ ಅಲ್ಲ , ಆ ಹಣವು ಹಣವೂ ಅಲ್ಲ.</p>
  </div>
  <div>
    <p>ಪ್ರತಿಯೊಬ್ಬ ಮಾನವನಿಗೂ ಮುಖ್ಯವಾಗಿ ಬೇಕಾದದ್ದು ವಿದ್ಯೆ ಮತ್ತು ಹಣ. ವಿದ್ಯೆ ಹಾಗೂ ಹಣದಿಂದ ಮನುಷ್ಯನು ಯಶಸ್ಸನ್ನೂ ಆನಂದವನ್ನೂ ಗಳಿಸುತ್ತಾನೆ, ದಿಟ. ಆದರೆ ಆ ವಿದ್ಯೆ ಮತ್ತು ಹಣಗಳು ತನ್ನ ಸ್ವಾಧೀನವಾಗಿರಬೇಕು. ಸಮಯಬಂದಾಗ ಅವುಗಳನ್ನು ತಾನು ಉಪಯೋಗಿಸುವಂತಿರಬೇಕು. ಹಿರಿಯ ವಿದ್ವಾಂಸರ ಸಭೆಗಳಲ್ಲಿ ಮಾತನಾಡುವಾಗ, ಪ್ರವಚನೋಪನ್ಯಾಸಗಳನ್ನು ಮಾಡುವಾಗ ತಾನು ಅಧ್ಯಯನಮಾಡಿರುವ ವಿದ್ಯೆಯು ತನ್ನ ನಾಲಿಗೆಯ ತುದಿಯಲ್ಲಿ ನರ್ತನಮಾಡುತ್ತಿರಬೇಕು. ತಾನು ಗಳಿಸಿರುವ ಹಣವೂ ತನ್ನ ಅಧೀನದಲ್ಲಿಯೇ ಇರಬೇಕು. ಯಾವ ಕ್ಷಣದಲ್ಲಿ ಬೇಕೆಂದರೂ ಅದನ್ನು ಉಪಯೋಗಿಸುವಂತಿರಬೇಕು. ಆಗಲೇ ಆ ವಿದ್ಯೆಗೂ ಆ ಹಣಕ್ಕೂ ಬೆಲೆಯು ಬಂದಂತೆ.</p>
  </div>
  <div>
    <p>ಹಾಗಿಲ್ಲದೆ ತಾನು ಕಲಿತಿರುವ ವಿದ್ಯೆಯು ಪುಸ್ತಕಗಳಲ್ಲಿಯೇ ಉಳಿದುಕೊಂಡುಬಿಟ್ಟಿದ್ದರೆ, ಅದರಿಂದೇನು ಪ್ರಯೋಜನ? ಆ ಪುಸ್ತಕದಲ್ಲಿದೆ, ಈ ಪುಸ್ತಕದಲ್ಲಿದೆ, ಅದು ನನಗೆ ಈಗ ಮರೆತುಹೋಗಿದೆ, ನಾಳೆ ಆ ಪುಸ್ತಕವನ್ನು ಟಓಖ್ಓಟ ಮಾಡಿ ಹೇಳುತ್ತೇನೆ ಎಂದು ಹೇಳುತ್ತಿದ್ದರೆ ಅಂಥ ವಿದ್ಯೆಯಿಂದ ಪ್ರಯೋಜನವಿಲ್ಲ. ಹಾಗೆಯೇ ನಮ್ಮದೇ ಹಣ, ಆದರೆ ಯಾರಲ್ಲಿಯೋ ಭದ್ರವಾಗಿ ಇಟ್ಟುಬಿಟ್ಟಿದ್ದೇವೆ, ಈಗ ತಕ್ಷಣ ನಮಗೆ ಹಣ ಬೇಕೇ ಬೇಕಾಗಿದೆ. ಆದರೆ ಈಗ ಸಿಕ್ಕುವಂತಿಲ್ಲ ಎಂದಾದರೆ ಅಂಥ ಹಣದಿಂದ ಏನು ಪ್ರಯೋಜನ? ಈಗ ನೆನಪಿಗೆ ಬಾರದ ಆ ವಿದ್ಯೆಯು ವಿದ್ಯೆಯೂ ಅಲ್ಲ; ಸಮಯಕ್ಕೆ ಬಾರದ ಆ ಹಣವು ಹಣವೂ ಅಲ್ಲ.</p>
  </div>
  <div>ನಮ್ಮ ವಿದ್ಯೆಯೂ ನಮ್ಮ ಹಣವೂ<br/>ನಮ್ಮ ಸ್ವಾಧೀನವಾಗಿರಬೇಕು.</div>
  <div>ಆಗಸ್ಟ್ <strong>೩</strong></div>
  <div>
    <p><strong>೨೧೬.</strong> ಯಾರಿಗೆ ಯಾವುದರಿಂದ ತುಷ್ಟಿ?</p>
  </div>
  <div> ಸಂತುಷ್ಯತ್ಯುತ್ತಮಃ ಸ್ತುತ್ಯಾ ಧನೇನ ಮಹತಾಽಧಮಃ।<br/> ಪ್ರಸೀದಂತಿ ಜಪೈರ್ದೇವಾಃ ಬಲಿಭಿರ್ಭೂತವಿಗ್ರಹಾಃ॥</div>
  <div>
    <p><strong>ಉತ್ತಮ</strong> ಮನುಷ್ಯನು ಸ್ತೋತ್ರದಿಂದಲೇ ಸಂತುಷ್ಟನಾಗುತ್ತಾನೆ. <strong>ಅಧಮ</strong> ಮಾನವನು ಹೆಚ್ಚಿನ ಹಣದಿಂದ ಸಂತುಷ್ಟನಾಗುತ್ತಾನೆ. <strong>ದೇವತೆಗಳು</strong> ಜಪಗಳಿಂದ ಸಂತುಷ್ಟರಾಗುತ್ತಾರೆ. <strong>ಭೂತಪ್ರೇತಪಿಶಾಚಿಗಳು</strong> ಪಶುಗಳ ಬಲಿಯಿಂದ ಸಂತುಷ್ಟರಾಗುತ್ತಾರೆ.</p>
    <p>ಪ್ರತಿಯೊಬ್ಬನಿಗೂ ಬೇಕಾದದ್ದು ತುಷ್ಟಿ, ಸಂತುಷ್ಟಿ, ಸಂತೋಷ. ಸಂತೋಷಕ್ಕಾಗಿಯೇ ಮಾನವನ ಜೀವನ, ಸಂತೋಷವೇ ಜೀವನದ ಗುರಿ. ಸಂತೋಷವು ಬಾರದಿದ್ದರೆ ಆ ಸಾಧನೆಯಿಂದ ಪ್ರಯೋಜನವಿಲ್ಲ. ಒಬ್ಬೊಬ್ಬರಿಗೆ ಒಂದೊಂದರಿಂದ ಸಂತೋಷವಾಗುತ್ತದೆ. ಅದಕ್ಕೆ ಇಲ್ಲಿ ನಾಲ್ಕು ಉದಾಹರಣೆಗಳಿವೆ.</p>
  </div>
  <div>೧.</div>
  <div><strong>ಉತ್ತಮಃ ಸ್ತುತ್ಯಾ ಸಂತುಷ್ಯತಿ</strong>—ಉತ್ತಮ ಜನಗಳಿಗೆ ಸ್ತುತಿಯಿಂದ ಸಂತೋಷ. ಉತ್ತಮರೆಂದರೆ ವಿದ್ವಾಂಸರಾದ ಪಂಡಿತರು, ತಪಸ್ವಿಗಳಾದ ಯತಿಗಳು; ಇವರನ್ನು ಹೊಗಳಿದರೆ ಸಾಕು, ಇವರಿಗೆ ಸಂತೋಷವಾಗುತ್ತದೆ. ಇವರಿಗೆ ಹಣ ಮುಖ್ಯವಲ್ಲ, ಗೌರವ ಪ್ರಶಸ್ತಿ ಕೀರ್ತಿಗಳೇ ಮುಖ್ಯ.</div>
  <div>೨.</div>
  <div><strong>ಅಧಮಃ ಮಹತಾ ಧನೇನ ತುಷ್ಯತಿ</strong>—ಅಧಮನಾದ ಮನುಷ್ಯನು ಬರೀ ಸ್ತುತಿಯಿಂದ ಸಂತುಷ್ಟನಾಗಲಾರ. ಅವನಿಗೆ ಬೇಕಾದದ್ದು ಹಣ. ಯಾವಾಗಲೂ ಹಣಕ್ಕಾಗಿಯೇ ಬದುಕಿರುವವನು ಅಧಮನು. ತುಂಬಾ ಹಣವನ್ನು ಕೊಟ್ಟರೆ ಮಾತ್ರ ಈ ಅಧಮನಿಗೆ ಸಂತೋಷ.</div>
  <div>೩.</div>
  <div><strong>ದೇವಾಃ ಜಪೈಃ ಸಂತುಷ್ಯಂತಿ</strong>—ದೇವತೆಗಳು ಜಪಹೋಮಗಳಿಂದ ಸಂತುಷ್ಟರಾಗುತ್ತಾರೆ. ಆಯಾ ದೇವತೆಗಳ ಜಪಾನುಷ್ಠಾನ, ಹೋಮಹವನಾದಿಗಳಿಂದ ಆಯಾ ದೇವತೆಗಳಿಗೆ ಸಂತೋಷವಾಗುತ್ತದೆ.</div>
  <div>೪.</div>
  <div><strong>ಬಲಿಭಿಃ ಭೂತವಿಗ್ರಹಾಃ ಸಂತುಷ್ಯಂತಿ</strong>—ತಾಮಸದೇವತೆಗಳಾದ ಭೂತ ಪ್ರೇತಪಿಶಾಚಾದಿಗಳಿಗೆ ಪಶುಬಲಿಯಿಂದಲೇ ತೃಪ್ತಿ.</div>
  <div>ಮನುಷ್ಯನು ಕೀರ್ತಿವಂತನಾಗಿ ಬಾಳಬೇಕು.</div>
  <div>ಆಗಸ್ಟ್ <strong>೪</strong></div>
  <div>
    <p><strong>೨೧೭.</strong> ಎಚ್ಚರಗೊಳ್ಳಿರಿ</p>
  </div>
  <div>ಸಂಪದಃ ಸ್ವಪ್ನಸಂಕಾಶಾಃ ಯೌವನಂ ಕುಸುಮೋಪಮಮ್।<br/>ವಿದ್ಯುಚ್ಚಂಚಲಮಾಯುಷ್ಯಂ ತಸ್ಮಾತ್ ಜಾಗ್ರತ ಜಾಗ್ರತ॥</div>
  <div>
    <p>ಸಂಪತ್ತುಗಳು ಸ್ವಪ್ನಕ್ಕೆ ಸಮಾನವಾಗಿರುತ್ತವೆ, ಯೌವನವೆಂಬುದು ಕುಸುಮದಂತೆ ಬಾಡಿಹೋಗುತ್ತದೆ. ಆಯುಷ್ಯವಂತೂ ಮಿಂಚಿನಂತೆ ಹಾರಿಹೋಗುತ್ತಿದೆ. ಆದ್ದರಿಂದ ಮಾನವರೇ, ಎಚ್ಚರಗೊಳ್ಳಿರಿ!!</p>
    <p>ಮಹಾತ್ಮರು ಮಾನವರಿಗೆ ಮೂರು ಎಚ್ಚರಿಕೆಯ ಸಂದೇಶಗಳನ್ನು ಇಲ್ಲಿ ತಿಳಿಸಿರುತ್ತಾರೆ. ಅದರಂತೆ ನಡೆದುಕೊಂಡು ಉದ್ಧಾರವಾಗಬೇಕು.</p>
  </div>
  <div>೧.</div>
  <div><strong>ಸಂಪದಃ ಸ್ವಪ್ನಸಂಕಾಶಾಃ</strong>—ಮಾನವನ ಸಂಪತ್ತುಗಳು ಸ್ವಪ್ನಸಮಾನ. ಸ್ವಪ್ನದ ಹಣ, ವಿದ್ಯೆ, ಪತ್ನಿ, ಪುತ್ರ, ಗೃಹ, ಅಧಿಕಾರಗಳೆಲ್ಲವೂ ಸುಳ್ಳು; ಅದರಂತೆಯೇ ಈ ಎಚ್ಚರದ ಸಂಪತ್ತುಗಳೂ ಸುಳ್ಳಾಗಿರುತ್ತವೆ. ಈ ಸುಳ್ಳುಸಂಪತ್ತನ್ನು ನೆಚ್ಚಿ, ಮನುಷ್ಯನು ಹಾಳಾಗಿಹೋಗಬಾರದು.</div>
  <div>೨.</div>
  <div><strong>ಯೌವನಂ ಕುಸುಮೋಪಮಮ್</strong>—ಯೌವನವೆಂಬುದು ಹೂವಿನಂತೆ ಬಾಡಿಹೋಗುತ್ತದೆ. ಮಲ್ಲಿಗೆ, ಜಾಜಿ, ಸಂಪಿಗೆ, ಗುಲಾಬಿ, ತಾವರೆ—ಮುಂತಾದ ಯಾವುದೇ ಹೂವುಗಳನ್ನು ಗಿಡಗಳಿಂದ ಕಿತ್ತು, ಅಂಗಡಿಗಳಿಂದ ಮನೆಗೆ ತಂದು, ದೇವರಿಗೆ ಏರಿಸಿ, ಅನಂತರ ಪ್ರಸಾದರೂಪವಾಗಿ ಸ್ವೀಕರಿಸುವ ಹೊತ್ತಿಗೆ ಬಾಡಿಹೋಗಿರುತ್ತವೆಯಲ್ಲವೆ? ಯೌವನವೆಂಬುದೂ ಹೀಗೆಯೇ ಸವೆದುಹೋಗುತ್ತದೆ. ಯೌವನವೆಂಬುದು ನಮಗೇ ಅರಿವಿಲ್ಲದಂತೆ ಹಾಗೆಯೇ ಮುದುಡಿಹೋಗಿಬಿಡುತ್ತದೆ. ಮಾನವರಿಗೆ ಯೌವನವೆಂಬುದು ಶಾಶ್ವತವಲ್ಲ. ಎಚ್ಚರಿಕೆ!</div>
  <div>೩.</div>
  <div><strong>ಆಯುಷ್ಯಂ ವಿದ್ಯುಚ್ಚಂಚಲಮ್</strong>—ಆಯುಷ್ಯವು ಮಿಂಚಿನಂತೆ ಹಾರಿಹೋಗುತ್ತದೆ. ಮಾನವನ ಆಯುಷ್ಯವು ಶರವೇಗದಂತೆ, ಮುಂದುಮುಂದಕ್ಕೆ ಹಾರಿಹೋಗುತ್ತಿದೆ. ಒಂದೊಂದು ವರ್ಷವೂ, ಅಲ್ಲಾ; ಒಂದೊಂದು ಮಾಸವೂ, ಅಲ್ಲಾ; ಒಂದೊಂದು ದಿನವೂ, ಅಲ್ಲಾ; ಒಂದೊಂದು ಕ್ಷಣವೂ ವೇಗವಾಗಿ ಹೋಗುತ್ತಾ ಇದೆ. ಪ್ರತಿಯೊಬ್ಬ ಮಾನವನೂ ಮೃತ್ಯುವಿನ ಬಳಿ ವೇಗವಾಗಿ ಹೋಗುತ್ತಿದ್ದಾನೆ. ಎಚ್ಚರಿಕೆ!</div>
  <div>
    <p>ಈಗಿನಿಂದಲೇಮಾನವನುಆತ್ಮೋದ್ಧಾರಕ್ಕೆಪ್ರಯತ್ನಿಸಬೇಕು.</p>
  </div>
  <div>ಆಗಸ್ಟ್ <strong>೫</strong></div>
  <div>
    <p><strong>೨೧೮.</strong> ಪ್ರಾತಃಸ್ಮರಣೀಯರಿವರು</p>
  </div>
  <div>ಪ್ರಹ್ಲಾದ ನಾರದ ಪರಾಶರ ಪುಂಡರೀಕ<br/> ವ್ಯಾಸಾಂಬರೀಷ ಶುಕ ಶೌನಕ ಭೀಷ್ಮ ದಾಲ್ಭ್ಯಾನ್।<br/>ರುಕ್ಮಾಂಗದಾರ್ಜುನ ವಸಿಷ್ಠವಿಭೀಷಣಾದೀನ್<br/> ಧನ್ಯಾನ್ ಇಮಾನ್ ಪರಮಭಾಗವತಾನ್ ಸ್ಮರಾಮಿ॥</div>
  <div>
    <p>ಈ ಹದಿನಾಲ್ಕು ಪರಮಭಾಗವತರನ್ನು ಬೆಳಗ್ಗೆ ಎದ್ದಕೂಡಲೇ ಸ್ಮರಿಸಬೇಕು. ಇವರೆಲ್ಲರೂ ಪ್ರಾತಃಸ್ಮರಣೀಯರಾದ ಮಹಾತ್ಮರು.</p>
  </div>
  <div> ೧.</div>
  <div><strong>ಪ್ರಹ್ಲಾದ</strong>—ಭಕ್ತನಾದ ಬಾಲಕ, ತಪೋಮೂರ್ತಿ, ಮಹಾಪಿತೃಭಕ್ತ.</div>
  <div> ೨.</div>
  <div><strong>ನಾರದ</strong>—ಭಕ್ತಾಗ್ರಣಿಯಾದ ದೇವರ್ಷಿ; ಸನತ್ಕುಮಾರರಲ್ಲಿ ಬ್ರಹ್ಮವಿದ್ಯೆಯನ್ನು ಕಲಿತು ಬ್ರಹ್ಮನಿಷ್ಠನಾದ ಮಹಾತ್ಮನಿವನು.</div>
  <div> ೩.</div>
  <div><strong>ಪರಾಶರ</strong>—ವೇದವ್ಯಾಸರ ತಂದೆ, ಮಹಾತಪಸ್ವಿ, ಪಿತೃಭಕ್ತಪುಂಗವ.</div>
  <div> ೪.</div>
  <div><strong>ಪುಂಡರೀಕ</strong>—ವೇದಾಧ್ಯಯನಸಂಪನ್ನ, ಭಕ್ತನೂ ಆದ ವಿಪ್ರೋತ್ತಮ.</div>
  <div> ೫.</div>
  <div><strong>ವ್ಯಾಸ</strong>—ಹದಿನೆಂಟು ಪುರಾಣಗಳನ್ನು ರಚಿಸಿದ ಸರ್ವಜ್ಞ; ವೇದಗಳನ್ನು ವಿಭಜಿಸಿದ ವೇದಪುರುಷ; ವೇದಾಂತದರ್ಶನಸೂತ್ರಕರ್ತಾ.</div>
  <div> ೬.</div>
  <div><strong>ಅಂಬರೀಷ</strong>—ಮಹಾವಿಷ್ಣುವಿನ ಪರಮಭಕ್ತ.</div>
  <div> ೭.</div>
  <div><strong>ಶುಕ</strong>—ವ್ಯಾಸರ ಪುತ್ರ, ನೈಷ್ಠಿಕಬ್ರಹ್ಮಚಾರಿ, ಜ್ಞಾನಿ; ಜೀವನ್ಮುಕ್ತ.</div>
  <div> ೮.</div>
  <div><strong>ಶೌನಕ</strong>—ಮಹರ್ಷಿಗಳಲ್ಲಿ ಒಬ್ಬರು, ಸದಾ ಭಕ್ತಿಪರಾಯಣರು.</div>
  <div> ೯.</div>
  <div><strong>ಭೀಷ್ಮ</strong>—ಕುರುಕುಲಪಿತಾಮಹರು, ಸ್ವಚ್ಛಂದಮರಣಿಗಳು, ಬ್ರಹ್ಮನಿಷ್ಠರು, ಧರ್ಮವೇತ್ತರು, ಧರ್ಮೋಪದೇಶಕರು, ಶಾಸ್ತ್ರವೇತ್ತರು, ಪಿತೃಭಕ್ತರು ಹಾಗೂ ನೈಷ್ಠಿಕಬ್ರಹ್ಮಚಾರಿಗಳು.</div>
  <div>೧೦.</div>
  <div><strong>ದಾಲ್ಭ್ಯ</strong>—ನಿಗ್ರಹಾನುಗ್ರಹಸಮರ್ಥ ಮಹರ್ಷಿಗಳು.</div>
  <div>೧೧.</div>
  <div><strong>ರುಕ್ಮಾಂಗದ</strong>—ವಿಷ್ಣುವಿನ ಪರಮಭಕ್ತ.</div>
  <div>೧೨.</div>
  <div><strong>ಅರ್ಜುನ</strong>—ಶ್ರೀಕೃಷ್ಣನ ಭಕ್ತ, ವಿಭೂತಿಪುರುಷ.</div>
  <div>೧೩.</div>
  <div><strong>ವಸಿಷ್ಠ</strong>—ಬ್ರಹ್ಮಮಾನಸಪುತ್ರರು, ಸೂರ್ಯವಂಶಕ್ಕೆ ಗುರುಗಳು.</div>
  <div>೧೪.</div>
  <div><strong>ವಿಭೀಷಣ</strong>—ಶ್ರೀರಾಮನಿಗೆ ಶರಣಾಗತನಾಗಿ ಧನ್ಯನಾದ ಮಹಾತ್ಮ.</div>
  <div>ಈ ಹದಿನಾಲ್ಕು ಧನ್ಯರನ್ನೂ ಬೆಳಗ್ಗೆ ಸ್ಮರಿಸಬೇಕು.</div>
  <div>ಆಗಸ್ಟ್ <strong>೬</strong></div>
  <div>
    <p><strong>೨೧೯.</strong> ತನ್ನಿಂದ ತನ್ನ ಉದ್ಧಾರ</p>
  </div>
  <div>ಕಾಲಕರ್ಮಗುಣಾಧೀನೋ ದೇಹೋಽಯಂ ಪಾಂಚಭೌತಿಕಃ।<br/>ಕಥಮನ್ಯಾಂಸ್ತು ಗೋಪಯೇತ್ ಸರ್ಪಗ್ರಸ್ತೋ ಯಥಾ ಪರಮ್॥</div>
  <div>
    <p>ಪಂಚಭೂತಗಳಿಂದ ಸಿದ್ಧವಾಗಿರುವ ಈ ದೇಹವು ತಾನೇ ಕಾಲಕರ್ಮಗುಣಗಳಿಗೆ ಅಧೀನವಾಗಿರುತ್ತದೆ. ಇನ್ನು ಇಂಥ ಶರೀರವು ಇತರರನ್ನು ಹೇಗೆ ತಾನೆ ಕಾಪಾಡೀತು? ಸರ್ಪದಿಂದ ನುಂಗಲ್ಪಟ್ಟು, ಸರ್ಪದ ಬಾಯಲ್ಲಿ ಸಿಕ್ಕಿಕೊಂಡಿರುವ ಕಪ್ಪೆಯು ಇತರರನ್ನು ಕಾಪಾಡೀತೇ?</p>
  </div>
  <div>
    <p>ಮನುಷ್ಯನು ತಾನು ಮೊದಲು ತನ್ನ ಉದ್ಧಾರವನ್ನು ಮಾಡಿಕೊಳ್ಳಬೇಕು. <strong>ಉದ್ಧರೇದಾತ್ಮನಾತ್ಮಾನಮ್</strong> ಎಂದು ಗೀತಾಚಾರ್ಯನ ಹಿತನುಡಿ. ಏಕೆಂದರೆ ಮಾನವನ ಈ ಶರೀರವೇ ಪಂಚಭೂತಗಳ ಕಾರ್ಯ. ಪೃಥಿವೀ, ಅಪ್ಪು, ತೇಜಸ್ಸು, ವಾಯು, ಆಕಾಶಗಳೆಂಬ ಪಂಚಭೂತಗಳಿಂದ ಈ ಶರೀರವು ಹುಟ್ಟಿರುತ್ತದೆ. ಪಂಚಭೂತಗಳಿಗೆ ಅಧೀನವಾಗಿದೆ ಈ ದೇಹ.</p>
  </div>
  <div>ಈ ದೇಹವು ಕಾಲಾಧೀನ, ಕರ್ಮಾಧೀನ ಮತ್ತು ಗುಣಾಧೀನ. ಈ ದೇಹವು ಕಾಲಕ್ಕೆ ಅಧೀನವಾಗಿದ್ದುಕೊಂಡು ಬದಲಾವಣೆಯಾಗುತ್ತಲೇ ಇದೆ. ಕಾಲ ಕಳೆದಂತೆ ಶರೀರವು ಶಿಥಿಲವಾಗುತ್ತಾ ಹೋಗುತ್ತದೆ. ಒಂದು ದಿನ ಈ ದೇಹವು ಮೃತವಾಗಿ ಮಣ್ಣಾಗಿ ಬಿಡುತ್ತದೆ. ಇಂದಿನ ವರೆಗೆ ಯಾರೊಬ್ಬನ ಶರೀರವೂ ಕೂಟಸ್ಥವಾಗಿ ಶಾಶ್ವತವಾಗಿರುವುದನ್ನು ಯಾರೂ ಕಂಡಿಲ್ಲ. ಈ ಶರೀರವು ಕರ್ಮಾಧೀನವೂ ಆಗಿರುತ್ತದೆ. ಈ ಶರೀರಕ್ಕೆ ಏನೇನೂ ಸ್ವಾತಂತ್ರ್ಯವಿಲ್ಲ. ಹಿಂದಿನ ಜನ್ಮಗಳ ಕರ್ಮಗಳಿಗೆ ಅಧೀನವಾಗಿ ಈ ಶರೀರವು ಈಗ ಕೆಲಸ ಮಾಡುತ್ತಿದೆ. ಇನ್ನು ಈ ದೇಹವು ಸತ್ತ್ವಗುಣ, ರಜೋಗುಣ ಮತ್ತು ತಮೋಗುಣಗಳಿಗೂ ಅಧೀನವಾಗಿರುತ್ತದೆ.</div>
  <div>
    <p>ಹೀಗೆ ಈ ಶರೀರವೇ ಕಾಲಕ್ಕೂ ಕರ್ಮಗಳಿಗೂ ಗುಣಗಳಿಗೂ ಅಧೀನವಾಗಿರುತ್ತದೆ. ಇನ್ನು ಈ ಶರೀರವು ಮತ್ತೊಬ್ಬರನ್ನು ಉದ್ಧಾರಮಾಡೀತೇ? ತಾನೇ ರೋಗದಿಂದ ಸಾಯುತ್ತಿರುವವನು ಬೇರೆಯವರನ್ನು ಬದುಕಿಸಬಲ್ಲನೆ? ಸರ್ಪದಿಂದ ಅರ್ಧ ನುಂಗಲ್ಪಟ್ಟ ಕಪ್ಪೆಯು ಇತರ ಪ್ರಾಣಿಗಳನ್ನು ರಕ್ಷಿಸೀತೆ? ಖಂಡಿತಾ ಇಲ್ಲ.</p>
  </div>
  <div>ಆದ್ದರಿಂದ ತನ್ನನ್ನು ತಾನೇ ಉದ್ಧಾರಮಾಡಿಕೊಳ್ಳಬೇಕು.</div>
  <div>ಆಗಸ್ಟ್ <strong>೭</strong></div>
  <div>
    <p><strong>೨೨೦.</strong> ಪ್ರತಿಯೊಂದೂ ಸಾರ್ಥಕ</p>
  </div>
  <div> ಅಮಂತ್ರಮಕ್ಷರಂ ನಾಸ್ತಿ ನಾಸ್ತಿ ಮೂಲಮನೌಷಧಮ್।<br/> ಅಯೋಗ್ಯಃ ಪುರುಷೋ ನಾಸ್ತಿ ಯೋಜಕಸ್ತತ್ರ ದುರ್ಲಭಃ॥</div>
  <div>
    <p>ಮಂತ್ರವಲ್ಲದ ಅಕ್ಷರವಿಲ್ಲ , ಔಷಧವಲ್ಲದ ಮೂಲಿಕೆಯೂ ಇಲ್ಲ , ಅಯೋಗ್ಯನಾದ ಪುರುಷನೂ ಇಲ್ಲ. ಆದರೆ ಅವುಗಳನ್ನೆಲ್ಲ ಸರಿಯಾಗಿ ಹುಡುಕಿ ಸರಿಯಾಗಿ ಜೋಡಿಸುವ ಜಾಣನೇ ದುರ್ಲಭನು.</p>
    <p>ಈ ಪ್ರಪಂಚದಲ್ಲಿ ಅನೇಕ ವಸ್ತುಗಳಿವೆ. ಎಲ್ಲವೂ ಭಗವಂತನ ಸೃಷ್ಟಿ. ಭಗವಂತನ ಸೃಷ್ಟಿಯೆಂದಮೇಲೆ ಎಲ್ಲವೂ ಒಳ್ಳೆಯದೇ. ಪ್ರಯೋಜನವಿಲ್ಲದ, ನಿರರ್ಥಕವಾದ ವಸ್ತುವೆಂಬುದೇ ಇಲ್ಲ. ಆದರೆ ಆ ವಸ್ತುಗಳನ್ನು ಸರಿಯಾಗಿ ಅರ್ಥಮಾಡಿಕೊಂಡು ಅವುಗಳನ್ನೆಲ್ಲ ಸರಿಯಾಗಿ ಜೋಡಿಸುವ ಬುದ್ಧಿವಂತನೇ ದುರ್ಲಭ! ಅದು ಹೇಗೆಂದರೆ—</p>
  </div>
  <div>೧.</div>
  <div><strong>ಅಮಂತ್ರಮಕ್ಷರಂ ನಾಸ್ತಿ</strong>—ಮಂತ್ರವಲ್ಲದ ಅಕ್ಷರವೇ ಇಲ್ಲ. ಪ್ರತಿಯೊಂದು ಅಕ್ಷರವೂ ಒಂದೊಂದು ಮಂತ್ರವೇ ಆಗಿರುತ್ತದೆ. ಗಂ, ಹಂ, ಳಂ, ಪಂ, ಟಂ ಇವೆಲ್ಲವೂ ಒಂದೊಂದು ಮಂತ್ರವೇ. ನಿಜವಾಗಿ ನೋಡಿದರೆ ಅಕ್ಷರಮಾಲಿಕೆಯ ಅಕ್ಷರಗಳೆಲ್ಲವೂ ಮಂತ್ರಗಳೇ!</div>
  <div>೨.</div>
  <div><strong>ಅನೌಷಧಂ ಮೂಲಂ ನಾಸ್ತಿ</strong>—ಔಷಧವಲ್ಲದ ಮೂಲಿಕೆಯೆಂಬುದೇ ಇಲ್ಲ. ಭೂಮಿಯ ಮೇಲೆ ಬೆಳೆದಿರುವ ಪ್ರತಿಯೊಂದು ಬೇರೂ, ಮೂಲಿಕೆಯೂ ಔಷಧವೇ. ನಾನಾರೋಗಗಳನ್ನು ಪರಿಹರಿಸುವ ಬೇರು, ಮೂಲಿಕೆಗಳು ನೂರಾರು ಇವೆ. ಆದರೆ ಅದನ್ನು ಗುರುತಿಸಿ ಅದರ ಪ್ರಯೋಜನವನ್ನು ಸರಿಯಾಗಿ ಕಂಡುಕೊಳ್ಳುವ ವೈದ್ಯನೇ ಇಲ್ಲ.</div>
  <div>೩.</div>
  <div><strong>ಅಯೋಗ್ಯಃ ಪುರುಷೋ ನಾಸ್ತಿ</strong>—ಅಯೋಗ್ಯನೆಂಬ ಮನುಷ್ಯನೇ ಇಲ್ಲ. ಪ್ರತಿಯೊಬ್ಬನಲ್ಲಿಯೂ ಏನಾದರೊಂದು ಅದ್ಭುತಶಕ್ತಿಯು ಇದ್ದೇ ಇರುತ್ತದೆ. ದಡ್ಡನಾಗಿದ್ದರೂ ಶಕ್ತಿವಂತನಾಗಿರುತ್ತಾನೆ, ಕುರುಡನಾಗಿದ್ದರೂ ಸಂಗೀತಗಾರನಾಗಿರುತ್ತಾನೆ, ಕುಂಟನಾಗಿದ್ದರೂ ಬುದ್ಧಿವಂತನಾಗಿರುತ್ತಾನೆ. ಹೀಗಾಗಿ ಯಾವನೂ ಅಯೋಗ್ಯನಲ್ಲವೇ ಅಲ್ಲ. ಪ್ರತಿಯೊಬ್ಬರಲ್ಲಿಯೂ ಒಂದು ವಿಶೇಷ ಶಕ್ತಿಯು ಇದ್ದೇ ಇರುತ್ತದೆ.</div>
  <div>
    <p>ಪ್ರತಿಯೊಂದರಲ್ಲಿಯೂ ವಿಶೇಷಶಕ್ತಿಯನ್ನು ಕಾಣಬೇಕು.</p>
  </div>
  <div>ಆಗಸ್ಟ್ <strong>೮</strong></div>
  <div>
    <p><strong>೨೨೧.</strong> ನಾಲ್ಕು ಕಲೆಗಳಿವು</p>
  </div>
  <div>ಗೀತಾದಿ ಮೋಹನಕಲಾ ಜಠರಾವನಾಯ<br/> ತರ್ಕಾದಿಧೋರಣಕಲಾ ಜನಗೌರವಾಯ।<br/>ವೇದಾದಿ ಪಾವನಕಲಾ ಪರಭಾವನಾಯ<br/> ತತ್ತ್ವಾವಬೋಧನಕಲಾ ಭವತೇಽಮೃತಾಯ॥</div>
  <div>
    <p>ಸಂಗೀತಾದಿ ಕಲೆಗಳು ಜನಗಳನ್ನು ಸಂತೋಷಗೊಳಿಸುವ ಮೂಲಕ ಜಠರವನ್ನು ತುಂಬಿಕೊಳ್ಳುವುದಕ್ಕೆ, ತರ್ಕಶಾಸ್ತ್ರಾದಿ ಪಾಂಡಿತ್ಯಕಲೆಗಳು ಜನಗಳಿಂದ ಗೌರವಸಂಪಾದನೆಗಾಗಿ, ವೇದಶಾಸ್ತ್ರಾದಿ ಪವಿತ್ರ ಕಲೆಗಳು ಲೋಕಾಂತರ ಜನ್ಮಾಂತರ ಪ್ರಾಪ್ತಿಗಾಗಿ; ಆದರೆ ಆತ್ಮತತ್ತ್ವಾವಬೋಧನಕಲೆಯು ಮಾತ್ರ ಮೋಕ್ಷಪ್ರಾಪ್ತಿಗಾಗಿ.</p>
  </div>
  <div>
    <p>ಈ ಪ್ರಪಂಚದಲ್ಲಿ ಅನೇಕ ಕಲೆಗಳಿರುತ್ತವೆ. ಪ್ರಧಾನವಾಗಿ ಅವು ನಾಲ್ಕು:</p>
  </div>
  <div>೧.</div>
  <div><strong>ಸಂಗೀತ ಕಲೆ</strong>—ವಿಶೇಷವಾದ ದೈವಾನುಗ್ರಹದಿಂದಲೇ ಸಂಗೀತ, ನಾಟ್ಯ, ನೃತ್ಯಾದಿ ಕಲೆಗಳು ದಕ್ಕುತ್ತವೆ. ಈ ಕಲೆಗಳು ಜನಗಳನ್ನು ಸಂತೋಷಪಡಿಸುವ ಮೂಲಕ ಸಮೃದ್ಧವಾಗಿ ಸಂಪತ್ತನ್ನುಕೊಡುತ್ತವೆ.</div>
  <div>೨.</div>
  <div><strong>ತರ್ಕ, ವ್ಯಾಕರಣ, ಮೀಮಾಂಸಾದಿ ಕಲೆಗಳು</strong>—ಶಾಸ್ತ್ರಪಾಂಡಿತ್ಯಪೂರ್ಣವಾಗಿದ್ದು ಸಮಾಜದಲ್ಲಿ ಗೌರವ, ಕೀರ್ತಿ, ಪ್ರಶಸ್ತಿ , ಸನ್ಮಾನಗಳನ್ನು ತಂದುಕೊಡುತ್ತವೆ.</div>
  <div>೩.</div>
  <div><strong>ವೇದಮಂತ್ರಗಳ ಅಧ್ಯಯನ, ಪೌರೋಹಿತ್ಯ</strong>—ಮುಂತಾದ ಪವಿತ್ರ ಕಲೆಗಳು ಪುಣ್ಯಲೋಕಪ್ರಾಪ್ತಿಗೆ ಸಾಧನವಾಗುತ್ತವೆ; ಯಜ್ಞಯಾಗ, ಹೋಮಹವನಾದಿಗಳು ಪರಲೋಕಪ್ರಾಪ್ತಿಗೆ ಸಾಧನಗಳಾಗುತ್ತವೆ.</div>
  <div>೪.</div>
  <div><strong>ತತ್ತ್ವಾವಬೋಧನಕಲೆ</strong>—ಆತ್ಮತತ್ತ್ವವನ್ನು, ಪರಮಾರ್ಥತತ್ತ್ವವನ್ನು, ಪರಬ್ರಹ್ಮತತ್ತ್ವವನ್ನು ಅರಿಯುವ ಕಲೆಯು ಅಮೃತತ್ವಕ್ಕೆ ಸಾಧನವಾಗುತ್ತದೆ. ಅಮೃತತ್ವವೆಂದರೆ ಮೋಕ್ಷ, ಜನ್ಮಮರಣಚಕ್ರದಿಂದ ಬಿಡುಗಡೆ. ಇದಕ್ಕೇ ಕೈವಲ್ಯ, ನಿರ್ವಾಣ ಎಂದೂ ಹೆಸರು. ಇದೇ ಪ್ರತಿಯೊಬ್ಬ ಮಾನವನ ಜೀವನದ ಪರಮಗುರಿ. ಈ ಅಮೃತತ್ವಕ್ಕೆ ಆತ್ಮತತ್ತ್ವಜ್ಞಾನ ವೊಂದೇ ಸಾಧನ. ಆತ್ಮಜ್ಞಾನದಿಂದ ಮಾತ್ರವೇ ಅಮೃತತ್ವಪ್ರಾಪ್ತಿ.</div>
  <div>ಆತ್ಮತತ್ತ್ವಾವಬೋಧನೆಯಿಂದಲೇ ಅಮೃತತ್ವಪ್ರಾಪ್ತಿ.</div>
  <div>ಆಗಸ್ಟ್ <strong>೯</strong></div>
  <div>
    <p><strong>೨೨೨</strong>. ವಿದ್ಯೆಯಿಂದ ಐದು ಫಲಗಳು</p>
  </div>
  <div>ಮಾತೇವ ರಕ್ಷತಿ ಪಿತೇವ ಹಿತೇ ನಿಯುಂಕ್ತೇ<br/> ಕಾಂತೇವ ಚಾಪಿ ರಮಯತ್ಯಪನೀಯ ಖೇದಮ್।<br/>ಲಕ್ಷ್ಮೀಂ ತನೋತಿ ವಿತನೋತಿ ಚ ದಿಕ್ಷು ಕೀರ್ತಿಮ್<br/> ಕಿಂ ಕಿಂ ನ ಸಾಧಯತಿ ಕಲ್ಪಲತೇವ ವಿದ್ಯಾ?</div>
  <div>
    <p>ವಿದ್ಯೆಯೆಂಬುದು ತಾಯಿಯಂತೆ ಕಾಪಾಡುತ್ತದೆ, ತಂದೆಯಂತೆ ಸತ್ಕಾರ್ಯದಲ್ಲಿ ತೊಡಗಿಸುತ್ತದೆ, ಆಯಾಸವನ್ನು ಪರಿಹಾರಮಾಡಿ ಪತ್ನಿಯಂತೆ ಸಂತೋಷಗೊಳಿಸುತ್ತದೆ, ಸಂಪತ್ತನ್ನು ಉಂಟುಮಾಡುತ್ತದೆ, ಮತ್ತು ದಿಕ್ಕು ದಿಕ್ಕುಗಳಲ್ಲಿ ಸತ್ಕೀರ್ತಿಯನ್ನು ಹರಡುತ್ತದೆ. ಹೀಗೆ ವಿದ್ಯೆಯೆಂಬುದು ಕಲ್ಪವೃಕ್ಷದ ಬಳ್ಳಿಯಂತೆ ಮಾನವರಿಗೆ ಏನೇನನ್ನು ತಾನೆ ಸಾಧಿಸಿಕೊಡಲಾರದು?</p>
    <p>ಮನುಷ್ಯನಿಗೆ ವಿದ್ಯೆಯಿಂದ ಉಂಟಾಗುವ ಐದು ಒಳ್ಳೊಳ್ಳೆಯ ಫಲಗಳನ್ನು ಇಲ್ಲಿ ಸುಂದರವಾಗಿ ವಿವರಿಸಲಾಗಿದೆ:</p>
  </div>
  <div>೧.</div>
  <div><strong>ತಾಯಿಯಂತೆ ರಕ್ಷಿಸುತ್ತದೆ</strong>. ತಾಯಿಯು ಮಕ್ಕಳನ್ನು ಪ್ರೀತಿಯಿಂದ ಪೋಷಿಸುವಂತೆ ಸಂಗೀತ, ವೇದ ಮುಂತಾದ ವಿದ್ಯೆಯೂ ವಿದ್ಯಾವಂತರಾದ ಮಾನವರನ್ನು ಪೋಷಿಸುತ್ತದೆ.</div>
  <div>೨.</div>
  <div><strong>ತಂದೆಯಂತೆ</strong> ವಿದ್ಯೆಯು ಮಾನವರನ್ನು ಸತ್ಕಾರ್ಯಗಳಲ್ಲಿ ಪ್ರೇರೇಪಿಸುತ್ತದೆ. ವಿದ್ಯಾವಂತನಾದ ಮಾನವನು ಸತ್ಪುರುಷನೇ ಆಗಿರುತ್ತಾನೆ.</div>
  <div>೩.</div>
  <div><strong>ಪತ್ನಿಯು</strong> ಪತಿಯ ಆಯಾಸವನ್ನು ಪರಿಹರಿಸಿ ಸಿಹಿಮಾತುಗಳಿಂದ ಉಪಚಾರಮಾಡುವಂತೆಯೇ ವಿದ್ಯೆಯೂ ಮಾನವರನ್ನು ಉಪಚರಿ<strong/>ಸುತ್ತದೆ. ವಿದ್ಯಾವಂತನನ್ನು ಎಲ್ಲರೂ ಪ್ರೀತಿಯಿಂದ ಆದರಿಸುತ್ತಾರಲ್ಲವೆ?</div>
  <div>೪.</div>
  <div><strong>ವಿದ್ಯೆಯು ಸಂಪತ್ತನ್ನು ಉಂಟುಮಾಡುತ್ತದೆ</strong>. ವಿದ್ಯಾವಂತನಿಗೆ ರಾಜಮಹಾರಾಜರಿಂದ, ಶ್ರೀಮಂತರಿಂದ, ಸರ್ಕಾರದಿಂದ, ಸಾಕಷ್ಟು ಧನವೂ ಸತ್ಕಾರಗಳೂ ಸನ್ಮಾನಗಳೂ ಪ್ರಾಪ್ತವಾಗುತ್ತವೆ.</div>
  <div>೫.</div>
  <div><strong>ವಿದ್ಯೆಯು ಮಾನವರಿಗೆ ಸತ್ಕೀರ್ತಿಯನ್ನು ಉಂಟುಮಾಡುತ್ತದೆ</strong>. ವಿದ್ಯಾವಂತನ ಕೀರ್ತಿಯು ವಿಶ್ವವ್ಯಾಪಕವಾಗುತ್ತದೆಯಲ್ಲವೇ?</div>
  <div>ಮಾನವನು ಸದ್ವಿದ್ಯೆಯನ್ನು ಸಂಪಾದಿಸಬೇಕು.</div>
  <div>ಆಗಸ್ಟ್ <strong>೧೦</strong></div>
  <div>
    <p><strong>೨೨೩.</strong> ಮಂತ್ರೋಚ್ಚಾರಣೆಯ ವಿಧಾನ</p>
  </div>
  <div> ಮಾಧುರ್ಯಮ್ ಅಕ್ಷರವ್ಯಕ್ತಿಃ ಪದಚ್ಛೇದಸ್ತು ಸುಸ್ವರಃ।<br/> ಧೈರ್ಯಂ ಲಯಸಮರ್ಥಂ ಚ ಷಡೇತೇ ಪಾಠಕಾ ಗುಣಾಃ॥</div>
  <div>
    <p>ಮಾಧುರ್ಯ, ಅಕ್ಷರವ್ಯಕ್ತಿ, ಪದಚ್ಛೇದ, ಸುಸ್ವರ, ಧೈರ್ಯ ಮತ್ತು ಲಯಸಾಮರ್ಥ್ಯ—ಈ ಆರೂ ಪಾಠಕ ಗುಣಗಳು.</p>
    <p>ವೇದಮಂತ್ರಗಳನ್ನಾಗಲೀ ಶ್ಲೋಕಗಳನ್ನಾಗಲೀ, ಪಾರಾಯಣ ಮಾಡುವವರಿಗೆ ಈ ಕೆಳಗಿನ ಆರು ಗುಣಗಳು ಇರಬೇಕು:</p>
  </div>
  <div>೧.</div>
  <div><strong>ಮಾಧುರ್ಯಮ್</strong>—ಕೇಳುವವರಿಗೆ ಮಧುರವಾಗಿ ಇಂಪಾಗಿರಬೇಕು. ಶ್ರೋತೃಗಳಿಗೆ ಮತ್ತೆ ಮತ್ತೆ ಕೇಳಬೇಕು ಎನ್ನುವಂತೆ ವೇದಮಂತ್ರಗಳನ್ನು ಇಂಪಾಗಿ ಪಠಿಸಬೇಕು.</div>
  <div>೨.</div>
  <div><strong>ಅಕ್ಷರವ್ಯಕ್ತಿಃ</strong>—ವೇದಮಂತ್ರಗಳ ಒಂದೊಂದು ಅಕ್ಷರವನ್ನೂ ಬಿಡಿಸಿ ಬಿಡಿಸಿ ಸ್ಪಷ್ಟವಾಗಿ ಉಚ್ಚರಿಸಬೇಕು. ಯಾವ ಅಕ್ಷರವನ್ನೂ ನುಂಗಿಕೊಂಡು ವೇದಮಂತ್ರಗಳನ್ನು ಪಠಿಸಬಾರದು.</div>
  <div>೩.</div>
  <div><strong>ಪದಚ್ಛೇದಃ</strong>—ವೇದಮಂತ್ರಗಳ ಪದಗಳನ್ನು ನಿಧಾನವಾಗಿ ಬಿಡಿಸಿ ಹೇಳಬೇಕು. ಪ್ರತಿಯೊಂದು ಪದವನ್ನೂ ಬಿಡಿಸಿ ನಿಧಾನವಾಗಿ ಮಂತ್ರಗಳನ್ನು ಪಠನಮಾಡಬೇಕು.</div>
  <div>೪.</div>
  <div><strong>ಸುಸ್ವರಃ</strong>—ಉದಾತ್ತ, ಅನುದಾತ್ತ, ಸ್ವರಿತ, ದೀರ್ಘಸ್ವರಿತಗಳೆಂಬ ಸ್ವರಗಳನ್ನು ಸರಿಯಾಗಿ ಉಚ್ಚರಿಸಬೇಕು. ಕರ್ಕಷವಾಗಿ ಉಚ್ಚರಿಸಬಾರದು. ಕೇಳುವವರಿಗೆ ಸಂತೋಷವಾಗುವಂತೆ ಇಂಪಾಗಿ ಸ್ವರಸಹಿತವಾಗಿಯೇ ವೇದಮಂತ್ರಗಳನ್ನು ಪಠಿಸಬೇಕು.</div>
  <div>೫.</div>
  <div><strong>ಧೈರ್ಯಮ್</strong>—ಅಕ್ಷರಗಳನ್ನೂ, ಸ್ವರಗಳನ್ನೂ, ಪದಗಳನ್ನೂ, ವಾಕ್ಯಗಳನ್ನೂ ಸರಿಯಾಗಿ ತಿಳಿದೇ ಧೈರ್ಯವಾಗಿ ಉಚ್ಚರಿಸಬೇಕು. ಸಹಸ್ರಾರು ಜನಗಳೆದುರು ಭಯವಿಲ್ಲದೆ ಪಠಿಸುವಂತಾಗಬೇಕು.</div>
  <div>೬.</div>
  <div><strong>ಲಯಸಮರ್ಥಮ್</strong>—ಎಲ್ಲೆಲ್ಲಿ ಮಂತ್ರಗಳನ್ನು ನಿಲ್ಲಿಸಬೇಕು ಎಂಬುದನ್ನು ತಿಳಿದು, ಆ ಕ್ರಮದಲ್ಲಿಯೇ ಪಠನಮಾಡಬೇಕು.</div>
  <div>
    <p>ವೇದಮಂತ್ರಗಳನ್ನು ಸರಿಯಾಗಿ ಪಠಿಸಬೇಕು.</p>
  </div>
  <div>ಆಗಸ್ಟ್ <strong>೧೧</strong></div>
  <div>
    <p><strong>೨೨೪.</strong> ಇಂಥವನ ಜನ್ಮ ವ್ಯರ್ಥ</p>
  </div>
  <div>ಪರೋಪಕೃತಿಶೂನ್ಯಸ್ಯ ಧಿಙ£್ ಮನುಷ್ಯಸ್ಯ ಜೀವಿತಮ್।<br/>ಜೀವಂತು ಪಶವೋ ಯೇಷಾಂ ಚರ್ಮಾಪ್ಯುಪಕರಿಷ್ಯತಿ॥</div>
  <div>
    <p>ಪರೋಪಕಾರವನ್ನು ಮಾಡದಿರುವ ಮನುಷ್ಯನ ಜೀವನಕ್ಕೆ ಧಿಕ್ಕಾರ! ಬದಲಾಗಿ ಪಶುಗಳು ಚೆನ್ನಾಗಿ ಜೀವಿಸಲಿ, ಏಕೆಂದರೆ ಅವುಗಳ ಚರ್ಮದಿಂದಲೂ ಮಾನವರಿಗೆ ಉಪಯೋಗವಾಗುತ್ತದೆ.</p>
  </div>
  <div>
    <p>ಮನುಷ್ಯನೆಂದರೆ ಬುದ್ಧಿಜೀವಿ, ವಿವೇಕಜೀವಿ; ಸರ್ವಕರಣಗಳಿಂದಲೂ, ಸರ್ವಸಂಪತ್ತುಗಳಿಂದಲೂ ಕೂಡಿರುವ ಪ್ರಾಣಿ. ಮನುಷ್ಯನು ಸರ್ವಪ್ರಾಣಿಗಳಿಂದಲೂ ಪ್ರಯೋಜನವನ್ನು ಪಡೆದುಕೊಳ್ಳುತ್ತಿರುವ ಜೀವಿ. ಇಂಥವನು ಸಮಾಜಕ್ಕೂ, ಇತರ ಮಾನವರಿಗೂ, ಇತರ ಪ್ರಾಣಿಗಳಿಗೂ ಸಾಕಷ್ಟು ಸಹಾಯವನ್ನು ಮಾಡಬಲ್ಲ; ಹಾಗೂ ಮಾಡಬೇಕು. ಮಾನವನು ತನ್ನ ಹಣವನ್ನು ಬಡಬಗ್ಗರಿಗೆ ಕೊಡಬೇಕು, ಅಶಕ್ತರಿಗೂ ವೃದ್ಧರಿಗೂ ಯಥಾಶಕ್ತಿ ಸಹಾಯವನ್ನು ಮಾಡಬೇಕು. ಮಾನವನು ತನ್ನಲ್ಲಿರುವ ವಿದ್ಯೆಯನ್ನು ಯೋಗ್ಯರಾದ ಅಧಿಕಾರಿಗಳಿಗೆ ಹಂಚಬೇಕು, ತನ್ನ ಮಾತಿನಿಂದ ಅರ್ಹರಿಗೆ ಅನುಕೂಲವನ್ನು ಮಾಡಿಕೊಡಬೇಕು.</p>
  </div>
  <div>ಮಾನವನು ಬಡವನಾಗಿದ್ದರೂ, ದುರ್ಬಲನಾಗಿದ್ದರೂ, ಕುರೂಪಿಯಾಗಿದ್ದರೂ, ದಡ್ಡನಾಗಿದ್ದರೂ—ಏನಾದರೊಂದು ಪರೋಪಕಾರವನ್ನು ಮಾಡಬಹುದು. ಪರೋಪಕಾರವನ್ನು ಹಣದಿಂದಲೇ ಮಾಡಬೇಕಾಗಿಲ್ಲ.</div>
  <div>ಮಾನವನಿಗೆ ಮಾನವಜನ್ಮವೆಂಬುದೇ ಭಗವಂತನು ಕೊಟ್ಟಿರುವ ವರ. ಇತರ ಪ್ರಾಣಿಗಳ ದೃಷ್ಟಿಯಿಂದ ನೋಡಿದರೆ ಮಾನವನು ತುಂಬಾ ಭಾಗ್ಯವಂತ, ಅದೃಷ್ಟವಂತ, ಬುದ್ಧಿವಂತ. ಪರೋಪಕಾರವನ್ನು ಮಾಡಲು ಇವನಿಗೆ ಅನೇಕ ಅವಕಾಶಗಳು ಇದ್ದರೂ ಪರೋಪಕಾರವನ್ನು ಮಾಡದಿದ್ದರೆ ಅಂಥವನ ಜನ್ಮವು ವ್ಯರ್ಥ! <p>ಪರೋಪಕಾರಶೂನ್ಯನಾದ ಮಾನವನಿಗಿಂತಲೂ ಪಶುಗಳೇ ಶ್ರೇಷ್ಠ. ಏಕೆಂದರೆ ಪಶುಗಳು ಬದುಕಿದ್ದಾಗಲೂ ಮಾನವನಿಗಾಗಿ ದುಡಿಯುತ್ತಿರುತ್ತವೆ, ಸತ್ತಮೇಲೂ ಆ ಪಶುಗಳ ಚರ್ಮದಿಂದಲೂ ಮಾನವರಿಗೆ ಉಪಯೋಗವುಂಟು.</p></div>
  <div>
    <p>ಪ್ರತಿಯೊಬ್ಬನೂ ಪರೋಪಕಾರವನ್ನು ಮಾಡಲೇಬೇಕು.</p>
  </div>
  <div>ಆಗಸ್ಟ್ <strong>೧೨</strong></div>
  <div>
    <p><strong>೨೨೫.</strong> ತಂದೆ ತಾಯಿಗಳ ಕರ್ತವ್ಯ</p>
  </div>
  <div>ಲಾಲನಾತ್ ಬಹವೋ ದೋಷಾಃ ತರ್ಜನಾದ್ ಬಹವೋ ಗುಣಾಃ।<br/>ತಸ್ಮಾತ್ ಪುತ್ರಂ ಚ ಶಿಷ್ಯಂ ಚ ತರ್ಜಯೇತ್ ನ ತು ಲಾಲಯೇತ್॥</div>
  <div>
    <p>ಮಕ್ಕಳನ್ನೂ ಮತ್ತು ಶಿಷ್ಯರನ್ನೂ ಅತಿಯಾಗಿ ಮುದ್ದುಮಾಡುವುದರಿಂದ ಅನೇಕ ದೋಷಗಳೂ, ಗದರಿಸುವುದರಿಂದ ಅನೇಕ ಗುಣಗಳೂ ಇರುತ್ತವೆ. ಆದ್ದರಿಂದ ಮಕ್ಕಳನ್ನೂ ಶಿಷ್ಯರನ್ನೂ, ಶಿಸ್ತಿನಿಂದ ಹೆದರಿಸುತ್ತಿರಬೇಕೇ ಹೊರತು ಯಾವಾಗಲೂ ತುಂಬಾ ಮುದ್ದುಮಾಡುತ್ತಿರಬಾರದು.</p>
  </div>
  <div>
    <p>ತಂದೆತಾಯಿಗಳಿಗೆ ತಮ್ಮ ಮಕ್ಕಳ ಮೇಲೂ, ಗುರುಗಳಿಗೆ ತಮ್ಮ ಶಿಷ್ಯರ ಮೇಲೂ ವಾತ್ಸಲ್ಯ, ಪ್ರೀತಿ ವಿಶ್ವಾಸಗಳಿರಬೇಕು. ‘ಹೆತ್ತವರಿಗೆ ಹೆಗ್ಗಣ ಮುದ್ದು’ ಎಂಬ ಗಾದೆಯೂ ಇದೆಯಲ್ಲವೆ? ದಿಟ. ಆದರೆ ಮಕ್ಕಳನ್ನು ಸರಿಯಾಗಿ ತಿದ್ದದೆ, ಶಿಕ್ಷಿಸದೆ, ದಾರಿಗೆ ತರದೆ, ಅವರನ್ನು ಯಾವಾಗಲೂ ಮುದ್ದುಮಾಡುತ್ತಾ, ಅವರಿಗೆ ಕೇಳಿದ್ದನ್ನೆಲ್ಲಾ ತಂದುಕೊಡುತ್ತಾ, ಅವರನ್ನು ಅತಿಯಾಗಿ ಪ್ರೀತಿಸುತ್ತಾ ಹೋದರೆ, ಅಂಥ ಮಕ್ಕಳು ಮುಂದೆ ದಡ್ಡರಾಗಿ ಬಿಡುತ್ತಾರೆ. ಎಚ್ಚರಿಕೆ! ಮಕ್ಕಳನ್ನು ಮುದ್ದುಮಾಡುವುದು ಮತ್ತು ಸರಿಯಾದ ಶಿಕ್ಷೆಯನ್ನು ಕೊಟ್ಟು ಹೆದರಿಸುವುದು— ಎರಡೂ ಸರಿ; ಆದರೆ ಅತಿ ಮುದ್ದುಮಾಡುವುದಕ್ಕಿಂತಲೂ ಸ್ವಲ್ಪ ಅವರನ್ನು ಹೆದರಿಸಿ ಅವರಿಗೆ ಸರಿಯಾದ ವಿದ್ಯಾಭ್ಯಾಸವನ್ನು ಕೊಡಿಸಬೇಕು.</p>
  </div>
  <div>
    <p>ಬರೀ ಪ್ರೀತಿಯನ್ನು ಮಾಡುತ್ತಾ , ಬರೀ ಮುದ್ದುಮಾಡುತ್ತಾ , ಅವರನ್ನು ಶಿಕ್ಷಿಸದೆ, ಅವರನ್ನು ಅವರ ದಾರಿಯಲ್ಲಿಯೇ ಹೋಗುವಂತೆ ಬಿಟ್ಟುಬಿಟ್ಟರೆ ಅಂಥ ಮಕ್ಕಳು ಹಾಳಾಗಿಹೋಗುತ್ತಾರೆ. ಮುಂದೆ ಈ ಮಕ್ಕಳು ದಡ್ಡರಾಗಿ, ರೌಡಿಗಳಾಗಿ, ಸಮಾಜಘಾತಕರಾಗಿ ವಂಶಕ್ಕೇ ಕಳಂಕವನ್ನು ತರಲೂ ಬಹುದು. ಆದರೆ ಮಕ್ಕಳನ್ನೂ ಶಿಷ್ಯರನ್ನೂ ಶಿಸ್ತಿನಿಂದ ಕಾಪಾಡುತ್ತಿದ್ದರೆ ಮುಂದೆ ದೊಡ್ಡ ಪಂಡಿತರೇ ಆಗಬಹುದು. ದುರ್ಯೋ ಧನನು ದುಷ್ಟನಾಗಿ ಹಾಳಾಗಿಹೋಗುವುದಕ್ಕೆ ಅವನ ತಂದೆಯಾದ ಧೃತರಾಷ್ಟ್ರನೇ ಕಾರಣನಲ್ಲವೆ? ಶ್ರೀರಾಮಚಂದ್ರನು ಆದರ್ಶಮರ್ಯಾದಾಪುರುಷೋತ್ತಮನಾಗಲು ಗುರುಗಳಾದ ವಿಶ್ವಾಮಿತ್ರರು ಕಾರಣವಲ್ಲವೆ?</p>
  </div>
  <div>
    <p>ತಾಯಿ ತಂದೆಯರು ಮಕ್ಕಳನ್ನು ಶಿಸ್ತಿನಿಂದ ಬೆಳೆಸಬೇಕು.</p>
  </div>
  <div>ಆಗಸ್ಟ್ <strong>೧೩</strong></div>
  <div>
    <p><strong>೨೨೬.</strong> ಕೃಷ್ಣಾವತಾರದ ಗುಟ್ಟು</p>
  </div>
  <div>ಆದೌ ದೇವಕೀದೇವಿಗರ್ಭಜನನಂ ಗೋಪೀಗೃಹೇ ವರ್ಧನಮ್<br/>ಮಾಯಾಪೂತನಿಜೀವಿತಾಪಹರಣಂ ಗೋವರ್ಧನೋದ್ಧಾರಣಮ್।<br/>ಕಂಸಚ್ಛೇದನಕೌರವಾದಿಹರಣಂ ಕುಂತೀಸುತಾಪಾಲನಮ್<br/>ಏತದ್ಭಾಗವತಂ ಪುರಾಣಕಥಿತಂ ಶ್ರೀಕೃಷ್ಣಲೀಲಾಮೃತಮ್॥</div>
  <div>
    <p>ಶ್ರೀಮದ್ಭಾಗವತ ಮಹಾಪುರಾಣದಲ್ಲಿನ ಶ್ರೀಕೃಷ್ಣಾವತಾರದ ಕಥೆಯನ್ನು ಏಳು ಹಂತಗಳಲ್ಲಿ ಇಲ್ಲಿ ಸರಳವಾಗಿ ತಿಳಿಸಲಾಗಿರುತ್ತದೆ:</p>
  </div>
  <div>೧.</div>
  <div>ವಸುದೇವನ ಅಂಶದಿಂದ ದೇವಕೀದೇವಿಯ ಗರ್ಭದಲ್ಲಿ ಶ್ರೀಕೃಷ್ಣನಾಗಿ ಭಗವಂತನು ಅವತರಿಸಿದನು. ಜನ್ಮಮರಣರಹಿತನಾದ ಮಹಾವಿಷ್ಣುವು ಧರ್ಮಸಂಸ್ಥಾಪನೆಗಾಗಿ ಶ್ರೀಕೃಷ್ಣನಾಗಿ ಅವತರಿಸಿದನು.</div>
  <div>೨.</div>
  <div>ಶ್ರೀಕೃಷ್ಣನು ಬೆಳೆದದ್ದು ನಂದಗೋಪನ ಗೃಹದಲ್ಲಿ. ಗೋಪಿಕೆಯಾದ ಯಶೋದಾದೇವಿಯ ಆಶ್ರಯದಲ್ಲಿ ಶ್ರೀಕೃಷ್ಣನು ದೊಡ್ಡವನಾದನು. ಅಂದಿನಿಂದಲೇ ಶ್ರೀಕೃಷ್ಣನು ಗೋಪಾಲಕನಾದನು. ಜನ್ಮಕೊಟ್ಟ ತಾಯಿ ದೇವಕಿಯಾದರೆ, ಅನ್ನನೀರನ್ನು ಕೊಟ್ಟು ಶಿಸ್ತಿನಿಂದ ಪಾಲಿಸಿದ ಪೋಷಿಸಿದ ತಾಯಿ ಯಶೋದೆ.</div>
  <div>೩.</div>
  <div>ಕಂಸನ ಆದೇಶದಂತೆ ಪೂತನೀ ಎಂಬ ರಾಕ್ಷಸಿ ಶ್ರೀಕೃಷ್ಣನಿಗೆ ಸ್ತನ್ಯಪಾನ ಮಾಡಿಸುವುದಕ್ಕಾಗಿ ಬಂದಾಗ, ಆ ಮಾಯಾರಾಕ್ಷಸಿಯನ್ನು ಶ್ರೀಕೃಷ್ಣನು ಕೊಂದು ತನ್ನ ಮಹಿಮೆಯನ್ನು ತೋರಿಸುತ್ತಾನೆ. ದೊಡ್ಡ ರಾಕ್ಷಸಿಯನ್ನು ಪುಟ್ಟ ಕೃಷ್ಣನು ಸಂಹಾರಮಾಡಿ ಪವಾಡವನ್ನು ತೋರಿಸಿದನು.</div>
  <div>೪.</div>
  <div>ಶ್ರೀಕೃಷ್ಣನು ತನ್ನ ಕಿರುಬೆರಳಿನಿಂದ ಗೋವರ್ಧನಪರ್ವತವನ್ನು ಎತ್ತಿ ಜಗತ್ತಿಗೆ ತನ್ನ ಸಾಮರ್ಥ್ಯವನ್ನು ತೋರಿಸಿರುತ್ತಾನೆ.</div>
  <div>೫.</div>
  <div>ತನ್ನ ಸೋದರಮಾವನಾದ ದುಷ್ಟ ಕಂಸನನ್ನು ಕತ್ತರಿಸಿಹಾಕಿ ಶ್ರೀಕೃಷ್ಣನು ಅಧರ್ಮವನ್ನು ನಾಶಮಾಡಿರುತ್ತಾನೆ.</div>
  <div>೬.</div>
  <div>ದುಷ್ಟರಾದ ದುರ್ಯೋಧನಾದಿ ಕೌರವರನ್ನೆಲ್ಲ ಧ್ವಂಸಮಾಡಿ ಶ್ರೀಕೃಷ್ಣನು ಧರ್ಮದ ದಾರಿಯನ್ನು ಸರಿಪಡಿಸಿರುತ್ತಾನೆ.</div>
  <div>೭.</div>
  <div>ಕುಂತಿಯ ಸುಪುತ್ರರಾದ ಪಾಂಡವರನ್ನು ಕಾಪಾಡಿರುತ್ತಾನೆ.</div>
  <div>
    <p>ಧರ್ಮಸಂಸ್ಥಾಪನೆಯೇ ಶ್ರೀಕೃಷ್ಣಾವತಾರದ ಗುರಿಯು.</p>
  </div>
  <div>ಆಗಸ್ಟ್ <strong>೧೪</strong></div>
  <div>
    <p><strong>೨೨೭.</strong> ಪಾಪಕರ್ಮದ ಫಲ</p>
  </div>
  <div>ಏಕಃ ಪಾಪಾನಿ ಕುರುತೇ ಫಲಂ ಭುಂಕ್ತೇ ಮಹಾಜನಃ।<br/>ಭೋಕ್ತಾರೋ ವಿಪ್ರಮುಚ್ಯಂತೇ ಕರ್ತಾ ದೋಷೇಣ ಲಿಪ್ಯತೇ॥</div>
  <div>ಪಾಪಗಳನ್ನು ಮಾಡುವವನು ಒಬ್ಬನಾದರೆ, ಅದರ ಫಲಗಳನ್ನು ಅನುಭವಿಸುವವರು ಅನೇಕರು. ಫಲಗಳನ್ನು ಅನುಭವಿಸುವವರು ಸುಲಭವಾಗಿ ಜಾರಿಕೊಳ್ಳುತ್ತಾರೆ, ಆದರೆ ಪಾಪಗಳನ್ನು ಮಾಡಿದವನಿಗೆ ಮಾತ್ರ ಆ ಪಾಪಕರ್ಮಗಳ ಫಲವು ಅಂಟಿಕೊಳ್ಳುತ್ತದೆ.</div>
  <div/>
  <div>
    <p>ಪಾಪಕರ್ಮಗಳನ್ನು ಒಬ್ಬನು ಮಾಡಿದರೆ ಅದರಿಂದಾಗುವ ಅನಿಷ್ಟಫಲಗಳನ್ನು ಅನೇಕರು ಅನುಭವಿಸಬೇಕಾಗುತ್ತದೆ. ಒಬ್ಬ ರಾಜನು ಪಾಪಕರ್ಮಗಳನ್ನು ಮಾಡಿದರೆ ಆ ಪಾಪಕರ್ಮಗಳ ಫಲಗಳನ್ನು ರಾಷ್ಟ್ರದ ಪ್ರಜೆಗಳೆಲ್ಲರೂ ಅನುಭವಿಸಬೇಕಾಗುತ್ತದೆ. ಮನೆಯ ಯಜಮಾನನು ಮಾಡಿದ ಪಾಪದ ಫಲವನ್ನು ಅವನ ಹೆಂಡತಿ, ಮಕ್ಕಳು, ಮೊಮ್ಮಕ್ಕಳು— ಎಲ್ಲರೂ ಅನುಭವಿಸಬೇಕಾಗುತ್ತದೆ. ಅಣ್ಣನು ಮಾಡಿದ ಪಾಪಕರ್ಮಗಳ ಫಲಗಳನ್ನು ಅವನ ತಮ್ಮಂದಿರೆಲ್ಲರೂ ಅನುಭವಿಸುತ್ತಾರೆ. ಒಬ್ಬನು ಕಳ್ಳತನ ಮಾಡಿದರೆ ಅದರ ಫಲಗಳನ್ನು ಅವನ ಅನುಚರರೆಲ್ಲರೂ ಅನುಭವಿಸಬೇಕಾಗುತ್ತದೆ. ಒಬ್ಬ ದುಷ್ಟ ಮನುಷ್ಯನ ಅವಿವೇಕದ ದುಷ್ಕೃತ್ಯದಿಂದ ಸಾಧು ಸಜ್ಜನರೂ ಸಂಕಟವನ್ನು ಅನುಭವಿಸಬೇಕಾಗುತ್ತದೆ.</p>
  </div>
  <div>
    <p>ಆದರೆ ಆ ಪಾಪದ ಲೇಪವು ಮಾತ್ರ ಪಾಪವನ್ನು ಮಾಡಿದವನಿಗೇ ಸೇರುತ್ತದೆ. ಉಳಿದ ಭೋಕ್ತೃಗಳು ಯಾರೂ ಆ ಪಾಪದ ಲೇಪವನ್ನು ಹೊಂದುವುದಿಲ್ಲ. ಪಾಪವನ್ನು ಮಾಡಿದವನಿಗೇ ಪಾಪದ ಲೇಪವೇ ಹೊರತು ಅನುಭವಿಸುವವರಿಗಲ್ಲ. ಇದನ್ನು ಅರಿತು ವಿವೇಕಿಯಾದ ಮಾನವನು ಪಾಪಾಚರಣೆಯನ್ನು ಮಾಡಲೇಬಾರದು. ಪುಣ್ಯಕರ್ಮಗಳನ್ನು ಮಾಡದಿದ್ದರೂ ಪರವಾಗಿಲ್ಲ, ಪಾಪಕರ್ಮಗಳನ್ನಂತೂ ಎಂದೆಂದಿಗೂ ಮಾಡಲೇಬಾರದು. ಕಾಮಲೋಭಗಳಿಗೆ ವಶನಾಗಿ ತನ್ನ ಕುಟುಂಬದ ರಕ್ಷಣೆಗಾಗಿ, ಐಷಾ ಆರಾಮ ಜೀವನ ನಡೆಸಲು ಪಾಪವನ್ನು ಮಾಡಿಬಿಟ್ಟರೆ ಅದರಿಂದ ಅವನಿಗೆ ದುಃಖವೆಂಬುದು ಕಟ್ಟಿಟ್ಟ ಬುತ್ತಿಯು.</p>
  </div>
  <div>
    <p>ಪಾಪಾಚರಣೆಯಿಂದ ಮಾನವನು ದೂರವಿರಬೇಕು.</p>
  </div>
  <div>ಆಗಸ್ಟ್ <strong>೧೫</strong></div>
  <div>
    <p><strong>೨೨೮.</strong> ಹೀಗೆ ಬಾಳಬೇಕು</p>
  </div>
  <div>ಸಂಭೋಜನಂ ಸಂಕಥನಂ ಸಂಪ್ರಶ್ನೋಽಥ ಸಮಾಗಮಃ।<br/>ಜ್ಞಾತಿಭಿಃ ಸಹ ಕಾರ್ಯಾಣಿ ನ ವಿರೋಧಃ ಕದಾಚನ॥</div>
  <div>ಜ್ಞಾತಿಗಳ ಜೊತೆಯಲ್ಲಿ ಊಟ, ಮಾತುಕಥೆ, ಪ್ರಶ್ನೋತ್ತರಗಳನ್ನು ಮಾಡುತ್ತಾ ಅವರೊಂದಿಗೆ ಹೊಂದಿಕೊಂಡು ಬಾಳಬೇಕೇ ಹೊರತು ಎಂದೆಂದಿಗೂ ಅವರೊಂದಿಗೆ ಜಗಳವಾಡಿಕೊಂಡು ವಿರೋಧವನ್ನು ಮಾಡಿಕೊಳ್ಳಬಾರದು.</div>
  <div/>
  <div>
    <p>ಜ್ಞಾತಿಗಳೆಂದರೆ ದಾಯಾದಿಗಳು. ದೊಡ್ಡಪ್ಪ ಚಿಕ್ಕಪ್ಪಂದಿರ ಮಕ್ಕಳುಗಳು. ಲೋಕದಲ್ಲಿ ಜ್ಞಾತಿಗಳೆಂದರೆ ಶತ್ರುಗಳು ಎಂದಾಗಿಬಿಟ್ಟಿರುತ್ತದೆ. ‘ಹುಟ್ಟುತ್ತಾ ಹುಟ್ಟುತ್ತಾ ಅಣ್ಣತಮ್ಮಂದಿರು, ಬೆಳೆಯುತ್ತಾ ಬೆಳೆಯುತ್ತಾ ದಾಯಾದಿಗಳು’ ಎಂಬ ಗಾದೆಯೂ ಇದೆ. ಕೌರವ ಪಾಂಡವರು ದಾಯಾದಿಗಳಾಗಿ, ಕಚ್ಚಾಡಿ, ಕಾದಾಡಿ ಹಾಳಾಗಿ ಹೋದರಲ್ಲವೆ? ಒಬ್ಬರಿಗೊಬ್ಬರು ಆಗದೆ ಸದಾ ವಿರಸ, ವಿರೋಧ, ಜಗಳಗಳು ನಡೆದು ಯಾರಿಗೂ ಶಾಂತಿಯೇ ಇರಲಿಲ್ಲ. ಸರಿ, ಇದು ಪ್ರಪಂಚದ ಸ್ವಭಾವ. ಇದರಿಂದ ನಾವು ಕಲಿಯಬೇಕಾದ ಪಾಠವೇನೆಂದರೆ:</p>
  </div>
  <div>
    <p>ನಾವು ದಾಯಾದಿಗಳಾಗಿದ್ದರೂ ಅವರಂತೆ ಕಚ್ಚಾಡಬಾರದು. ಅವರವರ ಸಂಪತ್ತು, ಆಸ್ತಿ, ಅಂತಸ್ತು, ಮನೆ, ಮಠ, ಹಣ, ಕೀರ್ತಿಗಳು ಅವರವರಿಗೇ ಸೇರಿದ್ದು. ಅದರ ಬಗ್ಗೆ ನಾವು ಚಿಂತಿಸಬಾರದು. ಆದರೆ ಪ್ರೀತಿಯಿಂದ ಹೊಂದಿಕೊಂಡು, ಜ್ಞಾತಿಗಳು ಸ್ನೇಹಿತರಂತೆ ಬಾಳುವುದನ್ನು ಕಲಿಯಬೇಕು. ಮದುವೆ, ಮುಂಜಿ, ಗೃಹಪ್ರವೇಶಾದಿಗಳಲ್ಲಿ ಜ್ಞಾತಿಗಳೊಡನೆ ಊಟ ತಿಂಡಿಗಳನ್ನು ಮಾಡುತ್ತಿರಬೇಕು. ಅವರ ಯೋಗಕ್ಷೇಮಾದಿಗಳನ್ನು ವಿಚಾರಿಸುತ್ತಿರಬೇಕು. ಅವರಲ್ಲಿಗೆ ನಾವೂ ಹೋಗ ಬೇಕು, ನಮ್ಮಲ್ಲಿಗೆ ಅವರೂ ಬರಬೇಕು. ಹೀಗೆ ಪರಸ್ಪರ ಹೊಂದಿಕೊಂಡು ಹೋಗಬೇಕೇ ಹೊರತು ಅವರೊಂದಿಗೆ ವಿರೋಧವನ್ನು ಎಂದೆಂದಿಗೂ ಬೆಳೆಸಬಾರದು. ಇದು ಭಾರತೀಯ ಸಂಸ್ಕೃತಿ, ಇದೇ ನಮ್ಮ ಸನಾತನ ಧರ್ಮ. ಇದರಿಂದಲೇ ನಮಗೆ ಶಾಂತಿ ಸುಖಗಳು ದೊರಕುತ್ತವೆ.</p>
  </div>
  <div>
    <p>ಯಾರೊಡನೆಯೂ ವಿರೋಧವು ಒಳಿತಲ್ಲ.</p>
  </div>
  <div>ಆಗಸ್ಟ್ <strong>೧೬</strong></div>
  <div>
    <p><strong>೨೨೯.</strong> ಸಾರವನ್ನು ತಿಳಿಯಬೇಕು</p>
  </div>
  <div>ಅನಂತಶಾಸ್ತ್ರಂ ಬಹು ವೇದಿತವ್ಯಮ್<br/> ಅಲ್ಪಶ್ಚ ಕಾಲೋ ಬಹವಶ್ಚ ವಿಘ್ನಾಃ।<br/>ಯತ್ ಸಾರಭೂತಂ ತದುಪಾಸಿತವ್ಯಮ್<br/> ಹಂಸೋ ಯಥಾ ಕ್ಷೀರಮಿವಾಂಬುಮಿಶ್ರಮ್॥</div>
  <div>
    <p>ಅಧ್ಯಯನ ಮಾಡಬೇಕಾದ ಶಾಸ್ತ್ರಗಳು ಬಹಳ ಇವೆ, ಇನ್ನು ತಿಳಿಯಬೇಕಾದ ವಿಷಯಗಳೂ ತುಂಬಾ ಇರುತ್ತವೆ. ಆದರೆ ಮನುಷ್ಯನ ಜೀವಿತದ ಕಾಲ ಮಾತ್ರ ಅಲ್ಪ. ಜೊತೆಗೆ ಇವನಿಗೆ ಅನೇಕ ಅಡಚಣೆಗಳೂ ಇರುತ್ತವೆ. ಆದ್ದರಿಂದ ಸಾರವಾದದ್ದನ್ನು ಮಾತ್ರ ಗ್ರಹಿಸಿ ಅದರಂತೆ ನಡೆದುಕೊಂಡರೆ ಸಾಕು. ನೀರಿನಿಂದ ಕೂಡಿರುವ ಹಾಲಿನಲ್ಲಿ ಹಂಸವು ಹಾಲನ್ನು ಮಾತ್ರ ಸ್ವೀಕರಿಸಿ ನೀರನ್ನು ಬಿಡುವಂತೆ.</p>
  </div>
  <div>
    <p>ಇಂದಿನ ಶಾಲಾ ಕಾಲೇಜುಗಳಲ್ಲಿ , ವಿಶ್ವವಿದ್ಯಾನಿಲಯಗಳಲ್ಲಿ , ತಾಂತ್ರಿಕ ವಿದ್ಯಾಸಂಸ್ಥೆಗಳಲ್ಲಿ , ಅಧ್ಯಯನ ಮಾಡಬಹುದಾದ ಶಾಸ್ತ್ರಗಳು ಲೆಕ್ಕವಿಲ್ಲದಷ್ಟು ಇರುತ್ತವೆ. ವೇದಗಳು, ವೇದಾಂತಗಳು, ವೇದಾಂಗಗಳು, ಇತಿಹಾಸ, ಪುರಾಣ, ಮೀಮಾಂಸಾ, ನ್ಯಾಯ, ಅಲಂಕಾರ, ವ್ಯಾಕರಣ, ಛಂದಸ್ಸು, ಯೋಗ, ಆಗಮ, ಶಿಲ್ಪ, ಸಾಹಿತ್ಯ, ಸಂಗೀತ, ವಾಸ್ತು, ಜ್ಯೋತಿಷ್ಯ, ವೈದ್ಯ, ವಿಜ್ಞಾನ, ಸಾಮುದ್ರಿಕ ಇತ್ಯಾದಿ ಇತ್ಯಾದಿ ಅನೇಕ ಶಾಸ್ತ್ರಗಳಿರುತ್ತವೆ. ಇನ್ನು ಈ ವಿಶಾಲ ಪ್ರಪಂಚದಲ್ಲಿ ತಿಳಿಯಬೇಕಾದ ವಿಷಯಗಳಂತೂ ಲೆಕ್ಕವಿಲ್ಲದಷ್ಟು ಇರುತ್ತವೆ. ಇಷ್ಟನ್ನೆಲ್ಲ ಒಬ್ಬ ಮನುಷ್ಯನು ತನ್ನ ಜೀವನದ ಕೇವಲ ಒಂದು ನೂರು ವರ್ಷಗಳಲ್ಲಿ ತಿಳಿಯಲಾರ.</p>
  </div>
  <div>
    <p>ಜೊತೆಗೆ ಇವನ ಆಯುಷ್ಯಕಾಲವು ತುಂಬಾ ಇಲ್ಲ. ಪ್ರತಿಯೊಬ್ಬನೂ ಶತಾಯುಷಿಯಾಗಿ ಬದುಕಿರಲಾರ. ಇನ್ನು ಈ ಮನುಷ್ಯನಿಗೆ ಪ್ರತಿ ಕ್ಷಣದಲ್ಲೂ ನೂರಾರು ಅಡ್ಡಿಗಳು ಬರುತ್ತಿರುತ್ತವೆ. ಆಧ್ಯಾತ್ಮಿಕ, ಆಧಿಭೌತಿಕ ಹಾಗೂ ಆಧಿದೈವಿಕವಾದ ನೂರಾರು ಅಡಚಣೆಗಳೂ ಇರುತ್ತವೆ. ಹೀಗಾಗಿ ಅವನು ಏನು ಮಾಡಬೇಕು? ಎಂದರೆ, ಅತ್ಯಂತ ಮುಖ್ಯವಾದ ಸಾರತಮವಾದದ್ದನ್ನೇ ತಿಳಿದರೆ ಸಾಕು. ತಿಳಿದದ್ದನ್ನು ಅನುಷ್ಠಾನಮಾಡಿದರೆ ಸಾಕೇ ಸಾಕು. ಹಂಸಕ್ಷೀರನ್ಯಾಯದಂತೆ ಜೀವನವನ್ನು ನಡೆಸುವುದೇ ಶ್ರೇಯಸ್ಕರ.</p>
  </div>
  <div>ಮನುಷ್ಯನು ಸಾರವಾದ ತಿರುಳನ್ನು ತಿಳಿಯಬೇಕು.</div>
  <div>ಆಗಸ್ಟ್ <strong>೧೭</strong></div>
  <div>
    <p><strong>೨೩೦.</strong> ಎಲ್ಲರಿಗೂ ವಂದ್ಯನಿವನು</p>
  </div>
  <div>ವದನಂ ಪ್ರಸಾದಸದನಂ ಸದಯಂ<br/> ಹೃದಯಂ ಸುಧಾಮುಚೋ ವಾಚಃ।<br/>ಕರಣಂ ಪರೋಪಕರಣಂ<br/> ಯೇಷಾಂ, ಕೇಷಾಂ ನ ತೇ ವಂದ್ಯಾಃ॥</div>
  <div>
    <p>ಪ್ರಸನ್ನತೆಯಿಂದ ಕೂಡಿದ ಮುಖ, ದಯೆಯಿಂದ ಕೂಡಿದ ಹೃದಯ, ಅಮೃತವನ್ನು ಸುರಿಸುವಂಥ ಮಾತುಗಳು, ಪರೋಪಕಾರದ ಕೆಲಸಗಳು —ಈ ಸದ್ಗುಣಗಳು ಯಾರಲ್ಲಿ ಇರುತ್ತವೆಯೋ ಅಂಥವರು ಯಾರಿಗೆ ತಾನೆ ಪೂಜ್ಯರಲ್ಲ? ಯಾರಿಗೆ ತಾನೆ ವಂದ್ಯರಲ್ಲ?</p>
    <p>ಜನಗಳ ಗೌರವಕ್ಕೆ ಪಾತ್ರನಾಗಬೇಕಾದರೆ ಅವನೇನು ತುಂಬಾ ವಿದ್ಯಾವಂತನಾಗಿ, ಧನವಂತನಾಗಿ, ದೊಡ್ಡ ಮಂತ್ರಿಯಾಗಿರಬೇಕಾಗಿಲ್ಲ. ಸಾಮಾನ್ಯ ಮನುಷ್ಯನಾಗಿ ಈ ಕೆಳಗಿನ ಮೂರು ಸದ್ಗುಣಗಳನ್ನು ಉಳ್ಳವನಾಗಿದ್ದರೆ ಸಾಕು, ಅವನು ಎಲ್ಲರಿಗೂ ಯಾವಾಗಲೂ ವಂದ್ಯನಾಗುತ್ತಾನೆ. ಆ ಮೂರು ಗುಣಗಳು ಯಾವುವೆಂದರೆ:</p>
  </div>
  <div>೧.</div>
  <div><strong>ಪ್ರಸನ್ನವಾದ ಮುಖ</strong>—ಯಾವಾಗಲೂ ನಗುನಗುತ್ತಾ ಸಂತೋಷದ ಮುಖವನ್ನು ಉಳ್ಳವನಾಗಿರಬೇಕು. ಕೋಪತಾಪಾದಿಗಳಿಲ್ಲದೆ ಅರಳಿದ, ಆನಂದದ, ಸಂತೋಷದ ಮುಖವುಳ್ಳವನಾಗಿರಬೇಕು. ಇಂಥವನನ್ನು ನೋಡಿದರೇ ಎಲ್ಲರಿಗೂ ಆನಂದವಾಗುತ್ತದೆಯಲ್ಲವೆ?</div>
  <div>೨.</div>
  <div><strong>ದಯೆಯಿಂದ ತುಂಬಿದ ಹೃದಯ</strong>—ದೀನದಲಿತರನ್ನು ಅಂಗವಿಕಲರನ್ನು ಹಾಗೂ ಭಿಕ್ಷುಕರನ್ನು ಕಂಡಾಗ ಹೃದಯದಲ್ಲಿ ಅನುಕಂಪೆಯು ಬರಬೇಕು. ಪ್ರೀತಿ, ದಯಾ, ಕಾರುಣ್ಯಗಳನ್ನು ಹೃದಯದಲ್ಲಿ ತುಂಬಿಕೊಂಡಿರುವವನು ಸರ್ವರಿಗೂ ವಂದ್ಯನಾಗುತ್ತಾನೆ.</div>
  <div>೩.</div>
  <div><strong>ಅಮೃತದಂಥ ಮಾತುಗಳು</strong>—ಮಾತೇ ಮುತ್ತು ಎಂದಾಗಬೇಕು. ಮನುಷ್ಯನು ಆಡುವ ಒಂದೊಂದು ಮಾತೂ ಅಮೃತದಂತಾಗಬೇಕು. ಮೃದು ಮಧುರವಾದ ಪ್ರೀತಿಯ ಮಾತುಗಳನ್ನು ಆಡುವವನನ್ನು ಎಲ್ಲರೂ ಗೌರವಿಸುತ್ತಾರಲ್ಲವೆ?</div>
  <div>
    <p>ಮನುಷ್ಯನು ಸದಾ ಹಸನ್ಮುಖಿಯಾಗಿರಬೇಕು.</p>
  </div>
  <div>ಆಗಸ್ಟ್ <strong>೧೮</strong></div>
  <div>
    <p><strong>೨೩೧.</strong> ಸದ್ಗುರುಗಳಿವರು</p>
  </div>
  <div>ಶಾಂತಾ ಮಹಾಂತೋ ನಿವಸಂತಿ ಸಂತಃ<br/> ವಸಂತವಲ್ಲೋಕಹಿತಂ ಚರಂತಃ।<br/>ತೀರ್ಣಾಃ ಸ್ವಯಂ ಭೀಮಭವಾರ್ಣವಂ ಜನಾನ್<br/> ಅಹೇತುನಾನ್ಯಾನಪಿ ತಾರಯಂತಃ॥</div>
  <div><p>ಸತ್ಪುರುಷರಾದ ಮಹಾತ್ಮರು ಶಾಂತರಾಗಿ ಎಲ್ಲರಿಗೂ ವಸಂತ ಋತುವಿನಂತೆ ಆನಂದವನ್ನು ಉಂಟುಮಾಡುತ್ತಾ ಇರುತ್ತಾರೆ. ಇಂಥ ಸತ್ಪುರುಷರು ಭಯಂಕರವಾದ ಸಂಸಾರಸಾಗರವನ್ನು ತಾವು ಸ್ವಯಂ ದಾಟಿದವರಾಗಿ ಉಳಿದ ಜನಗಳನ್ನೂ ಪ್ರೀತಿಯಿಂದ ದಾಟಿಸುತ್ತಾ ಲೋಕಾನುಗ್ರಹವನ್ನು ಮಾಡುತ್ತಾ ಇರುತ್ತಾರೆ.</p>ಸತ್ಪುರುಷರಾದ ಮಹಾತ್ಮರಾದ ಸದ್ಗುರುಗಳ ಆರು ಲಕ್ಷಣಗಳನ್ನೂ ಸ್ವಭಾವವನ್ನೂ ಇಲ್ಲಿ ತಿಳಿಸಿರುತ್ತದೆ:</div>
  <div/>
  <div>೧.</div>
  <div><strong>ಶಾಂತಾಃ</strong>—ಯಾವಾಗಲೂ ಸಂತೋಷವಾಗಿದ್ದು ಶಾಂತರಾಗಿರುತ್ತಾರೆ.</div>
  <div>೨.</div>
  <div><strong>ಮಹಾಂತಃ</strong>—ಮಹಾತ್ಮರಿವರು. ಉದಾರ ಹೃದಯವುಳ್ಳವರಾಗಿ ಎಲ್ಲ ರನ್ನೂ ಸಮಾನವಾಗಿ ಕಾಣುತ್ತಾ ಸಮದೃಷ್ಟಿಯುಳ್ಳವರಾಗಿರುತ್ತಾರೆ.</div>
  <div>೩.</div>
  <div><strong>ಸಂತಃ</strong>—ಸತ್ಪುರುಷರಿವರು. ಮನಸ್ಸಿನಲ್ಲಿ, ವಾಕ್ಕಿನಲ್ಲಿ ಮತ್ತು ಕ್ರಿಯೆಯಲ್ಲಿ ಜಗತ್ತಿಗೆ ಒಳ್ಳೆಯದನ್ನೇ ಮಾಡುವವರಿವರು.</div>
  <div>೪.</div>
  <div><strong>ಲೋಕಹಿತಂ ಚರಂತಃ</strong>—ವಸಂತಮಾಸದಂತೆ ಸತ್ಪುರುಷರು ಯಾವಾಗಲೂ ಲೋಕಕ್ಕೆ ಹಿತವನ್ನೇ, ಸಂತೋಷವನ್ನೇ, ಒಳ್ಳೆಯ ದನ್ನೇ ಮಾಡುತ್ತಿರುತ್ತಾರೆ.</div>
  <div>೫.</div>
  <div><strong>ಸ್ವಯಂ ತೀರ್ಣಾಃ</strong>—ಸಂಸಾರವೆಂಬ ದುಃಖಸಾಗರವನ್ನು ಆತ್ಮಜ್ಞಾನವೆಂಬ ಹಡಗಿನಿಂದ ತಾವು ಸ್ವಯಂ ದಾಟಿರುತ್ತಾರೆ.</div>
  <div>೬.</div>
  <div><strong>ಅನ್ಯಾನಪಿ ತಾರಯಂತಃ</strong>—ಬೇರೆಯ ಜನಗಳನ್ನೂ ಕರುಣೆಯಿಂದ ಈ ದುಃಖಸಾಗರದಿಂದ ದಾಟಿಸುವವರೇ ಸದ್ಗುರುಗಳು.</div>
  <div>
    <p>ಸದ್ಗುರುಗಳಾದವರು ಲೋಕಕ್ಕೆ ಹಿತವನ್ನು ಬಯಸಬೇಕು.</p>
  </div>
  <div>ಆಗಸ್ಟ್ <strong>೧೯</strong></div>
  <div>
    <p><strong>೨೩೨.</strong> ಸ್ತ್ರೀಯರಿಗೆ ಗೌರವ ಸ್ಥಾನ</p>
  </div>
  <div>ಯತ್ರ ನಾರ್ಯಸ್ತು ಪೂಜ್ಯಂತೇ ರಮಂತೇ ತತ್ರ ದೇವತಾಃ।<br/>ಯತ್ರೈತಾಸ್ತು ನ ಪೂಜ್ಯಂತೇ ಸರ್ವಾಸ್ತಾ ನಿಷ್ಫಲಾಃ ಕ್ರಿಯಾಃ॥</div>
  <div>
    <p>ಯಾವ ಮನೆಯಲ್ಲಿ ಸ್ತ್ರೀಯರನ್ನು ಗೌರವಿಸುತ್ತಾರೆಯೋ ಆ ಜಾಗದಲ್ಲಿ ದೇವತೆಗಳು ಸಂತೋಷದಿಂದ ರಮಿಸುತ್ತಿರುತ್ತಾರೆ. ಆದರೆ ಎಲ್ಲಿ ಸ್ತ್ರೀಯರಿಗೆ ಗೌರವವು ಇರುವುದಿಲ್ಲವೋ, ಅಲ್ಲಿ ಮಾಡಿದ ಯಜ್ಞಯಾಗ, ದಾನಧರ್ಮ, ಜಪತಪಾದಿ ಕ್ರಿಯೆಗಳೆಲ್ಲವೂ ನಿಷ್ಫಲಗಳೇ.</p>
  </div>
  <div>
    <p>ನಮ್ಮ ಭಾರತೀಯ ಸನಾತನ ಹಿಂದೂ ಆರ್ಯ ವೈದಿಕ ಸಂಪ್ರದಾಯದಲ್ಲಿ ಸ್ತ್ರೀಯರಿಗೆ ಹೆಚ್ಚಿನ ಸ್ಥಾನಮಾನ ಗೌರವಗಳನ್ನು ಕೊಡಲಾಗಿದೆ. ಯಾವುದೇ ಹೆಣ್ಣನ್ನು ಕಂಡರೆ ತಾಯಿಯಂತೆ, ಮಹಾಲಕ್ಷ್ಮಿ ಯೆಂದೇ ಅವರನ್ನು ಭಾವಿಸಬೇಕು ಎಂಬುದೇ ನಮ್ಮ ಸಂಸ್ಕೃತಿ. ತಾಯಿಗೆ ಮೊದಲ ಸ್ಥಾನ, ಅನಂತರ ತಂದೆಗೆ ಸ್ಥಾನ. ಮಾತಾಪಿತೃಗಳೆಂದೇ ಕರೆಯುತ್ತೇವೆಯೇ ಹೊರತು ಪಿತಾಮಾತೃಗಳೆಂದು ಕರೆಯುವುದಿಲ್ಲ.</p>
  </div>
  <div>
    <p>ಮನೆ, ಮಠ, ಮಂದಿರ, ಆಶ್ರಮ, ಗ್ರಾಮ—ಎಲ್ಲಿಯೇ ಆದರೂ ಮೊದಲು ಸ್ತ್ರೀಯರನ್ನು ಗೌರವಿಸಬೇಕು. ಸ್ತ್ರೀಯರಿಗೆ ಅವಮಾನವನ್ನು ಮಾಡಬಾರದು, ಸ್ತ್ರೀಯರನ್ನು ಹೀಯಾಳಿಸಿ ನಿಂದಿಸಬಾರದು. ಸ್ತ್ರೀಯರು ನಗುನಗುತ್ತಾ ಸಂತೋಷವಾಗಿದ್ದರೆ ಆ ಸ್ಥಳದಲ್ಲಿ ಸಕಲ ದೇವತೆಗಳೂ ಸಂತುಷ್ಟರಾಗಿ ವರಗಳನ್ನು ಕೊಡುತ್ತಾರೆ. ಸ್ತ್ರೀಯರು ಸಂತೋಷವಾಗಿದ್ದು ಆನಂದವಾಗಿದ್ದರೆ ಅಲ್ಲಿ ಸಕಲದೇವತೆಗಳೂ ಸಂತೋಷವಾಗಿರುತ್ತಾರೆ. ಸ್ತ್ರೀಯರನ್ನು ಉಮಾ ಲಕ್ಷ್ಮೀ ಸರಸ್ವತಿಯರೆಂದೇ ಭಾವಿಸಬೇಕು. ಸ್ತ್ರೀಯರನ್ನು ಕಾಮುಕ ಬುದ್ಧಿಯಿಂದ ಕಾಣುವವನ ವಂಶವೇ ನಾಶವಾಗಿಬಿಡುತ್ತದೆ! ದ್ರೌಪದಿಗೆ ಅವಮಾನ ಮಾಡಿದ ಕೌರವರ ವಂಶವು ನಾಶವಾಯಿತಲ್ಲವೆ? ಸೀತೆಗೆ ಮಾಡಿದ ಅವಮಾನದಿಂದ, ತಿರಸ್ಕಾರದಿಂದ ರಾವಣನ ವಂಶವೇ ಪೂರಾ ಧ್ವಂಸವಾಯಿತಲ್ಲವೆ? ಸ್ತ್ರೀಯರನ್ನು ಗೌರವಿಸದೆ, ಅವರಿಗೆ ನೋವನ್ನು ಉಂಟುಮಾಡಿ ಏನೇ ದೇವತಾರಾಧನೆಯನ್ನು ಮಾಡಿದರೂ ಅದೆಲ್ಲವೂ ನಿಷ್ಪ್ರಯೋಜನವಾಗಿಬಿಡುತ್ತದೆ. ನೆನಪಿರಲಿ!</p>
  </div>
  <div>ಸ್ತ್ರೀಯರನ್ನು ಗೌರವಿಸಬೇಕು ಹಾಗೂ ಸಂತೋಷಿಸಬೇಕು.</div>
  <div>ಆಗಸ್ಟ್ <strong>೨೦</strong></div>
  <div>
    <p><strong>೨೩೩.</strong> ವಿದ್ಯೆಯೇ ನಿಜವಾದ ಸಂಪತ್ತು</p>
  </div>
  <div>ನ ಚೋರಹಾರ್ಯಂ ನ ಚ ರಾಜಹಾರ್ಯಮ್<br/> ನ ಭ್ರಾತೃಭಾಜ್ಯಂ ನ ಚ ಭಾರಕಾರಿ।<br/>ವ್ಯಯೇ ಕೃತೇ ವರ್ಧತ ಏವ ನಿತ್ಯಮ್<br/> ವಿದ್ಯಾಧನಂ ಸರ್ವಧನಪ್ರಧಾನಮ್॥</div>
  <div>
    <p>ವಿದ್ಯೆಯೆಂಬ ಧನವೇ ಶಾಶ್ವತವಾದ ಸಂಪತ್ತು. ಇತರ ಸಂಪತ್ತುಗಳೆಲ್ಲಕ್ಕಿಂತಲೂ ವಿದ್ಯಾಧನವೇ ಶ್ರೇಷ್ಠವಾದದ್ದು. ಏಕೆಂದರೆ:</p>
  </div>
  <div>
    <p><span class="en">1. </span><strong>ನ ಚೋರಹಾರ್ಯಮ್</strong>—ಕಳ್ಳಕಾಕರಿಂದ ಕಳ್ಳತನಮಾಡುವುದಕ್ಕೆ ಸಾಧ್ಯವಾಗದ ಧನವಿದು. ವಿದ್ಯಾವಂತನ ವಿದ್ಯೆಯನ್ನು ಕಳ್ಳರಾಗಲೀ ದರೋಡೆಕೋರರಾಗಲೀ ಅಪಹರಿಸಲಾಗುವುದಿಲ್ಲ.</p>
  </div>
  <div>
    <p><span class="en">2. </span><strong>ನ ಚ ರಾಜಹಾರ್ಯಮ್</strong>—ಸರ್ಕಾರದವರೂ ವಿದ್ವಾಂಸರ ಸಂಪತ್ತಾಗಿರುವ ವಿದ್ಯೆಯನ್ನು ಅಪಹರಿಸಲಾಗುವುದಿಲ್ಲ. ಏಕೆಂದರೆ ವಿದ್ಯಾಧನವು ಇತರರ ಕಣ್ಣುಗಳಿಗೆ ಕಾಣಿಸುವ ಸಂಪತ್ತೇ ಅಲ್ಲ.</p>
  </div>
  <div>
    <p><span class="en">3. </span><strong>ನ ಭ್ರಾತೃಭಾಜ್ಯಮ್</strong>—ನಾಲ್ಕಾರು ಅಣ್ಣತಮ್ಮಂದಿರುಗಳಿದ್ದರೆ ಅವರು ಒಬ್ಬರ ವಿದ್ಯೆಯನ್ನು ಮತ್ತೊಬ್ಬರು ಹಂಚಿಕೊಳ್ಳಲು ಆಗುವಂತಿಲ್ಲ. ಚಿನ್ನ, ಬೆಳ್ಳಿ, ಮನೆ, ಹಣ, ಆಸ್ತಿಗಳನ್ನು ಹಂಚಿಕೊಳ್ಳುವಂತೆ ವಿದ್ಯಾಧನವನ್ನು ಭಾಗಮಾಡಿಕೊಂಡು ಹಂಚಿಕೊಳ್ಳುವುದಕ್ಕಾಗದಷ್ಟೆ? ಅವನವನ ವಿದ್ಯೆ ಯನ್ನು ಅವನವನೇ ಅನುಭವಿಸಬೇಕು.</p>
  </div>
  <div>
    <p><span class="en">4. </span><strong>ನ ಚ ಭಾರಕಾರಿ</strong>—ವಿದ್ಯಾಧನವು ಮನುಷ್ಯರಿಗೆ ಭಾರವೂ ಆಗದು. ಹಣ, ಆಸ್ತಿ , ಪಾಸ್ತಿ , ಮನೆಮಠಗಳು ಒಂದು ಹಂತವನ್ನು ಮೀರಿದಾಗ ಮನುಷ್ಯನಿಗೆ ಭಾರವಾಗಬಹುದು. ಆದರೆ ವಿದ್ಯೆಯು ಭಾರವಾಗದು.</p>
  </div>
  <div>
    <p><span class="en">5. </span><strong>ವ್ಯಯೇ ಕೃತೇ ನಿತ್ಯಂ ವರ್ಧತೇ ಏವ</strong>—ವಿದ್ಯಾಧನವನ್ನು ಹಂಚುತ್ತಾ ಹೋದಂತೆ ಅದು ಅಭಿವೃದ್ಧಿಯಾಗುತ್ತಲೇ ಹೋಗುತ್ತದೆ. ಖರ್ಚು ಮಾಡಿದಷ್ಟೂ ಹೆಚ್ಚುತ್ತಾ ಹೋಗುತ್ತದೆ. ಆದರೆ ನಮ್ಮಲ್ಲಿರುವ ಹಣವನ್ನು ಇತರರಿಗೆ ಹಂಚುತ್ತಾ ಹೋದರೆ ಕೊನೆಗೆ ನಮಗೆ ಬರಿಗೈ ಆಗಿಬಿಡುತ್ತದೆಯಲ್ಲವೆ?</p>
  </div>
  <div><strong>ವಿದ್ಯಾಧನವನ್ನು ಪ್ರತಿಯೊಬ್ಬನೂ ಸಂಪಾದಿಸಬೇಕು</strong>.</div>
  <div>ಆಗಸ್ಟ್ <strong>೨೧</strong></div>
  <div>
    <p><strong>೨೩೪.</strong> ಮಾನವನು ಹೀಗಿರಬಾರದು</p>
  </div>
  <div>ಅನಾದಾಯೀ ವ್ಯಯಂ ಕುರ್ವನ್ ಅಸಹಾಯೀ ರಣಪ್ರಿಯಃ।<br/>ಆತುರಃ ಸರ್ವಭಕ್ಷೀ ಚ ನರಃ ಶೀಘ್ರಂ ವಿನಶ್ಯತಿ॥</div>
  <div>
    <p>ಸಂಪಾದನೆಯಿಲ್ಲದೆ ಹೆಚ್ಚು ಹಣವನ್ನು ವೆಚ್ಚಮಾಡುವಂಥ, ಇತರರ ಸಹಾಯವಿಲ್ಲದೇ ಏಕಾಕಿಯಾಗಿ ಯುದ್ಧವನ್ನು ಮಾಡುವಂಥ, ರೋಗಿಯಾಗಿದ್ದು ಅಪಥ್ಯವನ್ನು ಸೇವಿಸುವಂಥ ಅವಿವೇಕಿಯಾದ ನರನು ಬೇಗನೆ ನಾಶವಾಗಿಬಿಡುತ್ತಾನೆ.</p>
    <p>ಮನುಷ್ಯನು ಜೀವನದ ಪ್ರತಿಯೊಂದು ಕ್ಷೇತ್ರದಲ್ಲಿಯೂ ಎಚ್ಚರಿಕೆಯಿಂದ, ವಿವೇಕದಿಂದ ವಿಚಾರಮಾಡಿ ನಡೆದುಕೊಂಡಾಗ ಮಾತ್ರವೇ ಸುಖವನ್ನೂ ಸಂತೋಷವನ್ನೂ ಅನುಭವಿಸುತ್ತಾನೆ. ವಿವೇಕರಹಿತನಾಗಿ ಜೀವನವನ್ನು ನಡೆಸುವ ಮಾನವನು ಹಾಳಾಗಿ ಹೋಗುತ್ತಾನೆ. ಅವಿವೇಕಿಯಾದ ಮಾನವನನ್ನು ಇಲ್ಲಿ ಮೂರು ರೀತಿಯಾಗಿ ತಿಳಿಸಿರುತ್ತದೆ:</p>
  </div>
  <div>೧.</div>
  <div><strong>ಅನಾದಾಯೀ ವ್ಯಯಂ ಕುರ್ವನ್</strong>—ಸಂಪಾದನೆಯೇ ಇಲ್ಲದೆ ಹೆಚ್ಚು ಹಣವನ್ನು ಖರ್ಚುಮಾಡುವ ಸ್ವಭಾವದವನು ಅಥವಾ ಸಂಪಾದನೆಗಿಂತ ಖರ್ಚನ್ನೇ ಜಾಸ್ತಿ ಮಾಡುವವನು ಅವಿವೇಕಿಯು. ತನ್ನ ಸಂಪಾದನೆಗಿಂತ ಕಮ್ಮಿ ಖರ್ಚನ್ನು ಮಾಡುವವನೇ ಬುದ್ಧಿವಂತನು.</div>
  <div>೨.</div>
  <div><strong>ಅಸಹಾಯೀ ರಣಪ್ರಿಯಃ</strong>—ಬಲಿಷ್ಠರ ಸಹಾಯವಿಲ್ಲದೆ ಏಕಾಕಿಯಾಗಿ ಯುದ್ಧಕ್ಕೆ ಹೋಗುವವನು. ರಣರಂಗಕ್ಕೆ ಒಬ್ಬಂಟಿಗನಾಗಿ ಹೋಗಬಾರದು. ತನ್ನ ಜೊತೆಗೆ ಸಮರ್ಥರ ಸಹಾಯವನ್ನು ಪಡೆದೇ ಯುದ್ಧಕ್ಕೆ ಹೋಗಬೇಕು.</div>
  <div>೩.</div>
  <div><strong>ಆತುರಃ ಸರ್ವಭಕ್ಷೀ</strong>—ರೋಗಗ್ರಸ್ತನಾಗಿದ್ದರೂ ಅಪಥ್ಯವನ್ನು ಮಾಡುತ್ತಾ ಜಿಹ್ವಾಚಾಪಲ್ಯದಿಂದ ಸಿಕ್ಕಿದ ಆಹಾರವನ್ನೆಲ್ಲ ಚೆನ್ನಾಗಿ ತಿನ್ನುವವನು.<p>ಸಂಪಾದನೆಗಿಂತಲೂ ಕಮ್ಮಿ ಖರ್ಚುಮಾಡುವವನೂ, ಇತರರ ಸಹಾಯದಿಂದ ಕೂಡಿಕೊಂಡು ರಣಪ್ರಿಯನೂ, ರೋಗಿಯಾಗಿದ್ದು ಪಥ್ಯವನ್ನು ಮಾಡುವವನೂ ಸುಖವಾಗಿ ಸಂತೋಷವಾಗಿರುತ್ತಾನೆ.</p></div>
  <div>
    <p>ವಿವೇಕಿಯಾಗಿ ಮಾನವನು ಜೀವಿಸಬೇಕು.</p>
  </div>
  <div>ಆಗಸ್ಟ್ <strong>೨೨</strong></div>
  <div>
    <p><strong>೨೩೫.</strong> ದುಷ್ಟರಿಂದ ದೂರವಿರಬೇಕು</p>
  </div>
  <div>
    <p>ದುರ್ಜನಃ ಪರಿಹರ್ತವ್ಯಃ ವಿದ್ಯಯಾಲಂಕೃತೋಽಪಿ ಸನ್।<br/>ಮಣಿನಾ ಭೂಷಿತಃ ಸರ್ಪಃ ಕಿಮಸೌ ನ ಭಯಂಕರಃ?</p>
  </div>
  <div>
    <p>ವಿದ್ಯೆಯಿಂದ ಅಲಂಕೃತನಾಗಿದ್ದರೂ ಅವನೇನಾದರೂ ದುರ್ಜನನಾಗಿದ್ದರೆ ಅಂಥವನನ್ನು ದೂರಮಾಡಬೇಕು. ರತ್ನಮಣಿಯಿಂದ ಭೂಷಿತವಾಗಿದ್ದರೂ ಆ ಸರ್ಪವು ಭಯಂಕರವಲ್ಲವೆ?</p>
  </div>
  <div>
    <p>ವಿದ್ಯೆಯೆಂದರೆ ಎಲ್ಲರಿಗೂ ಬೇಕಾದ ಸಂಪತ್ತು. ವಿದ್ಯಾವಂತನನ್ನು ಎಲ್ಲರೂ ಗೌರವಿಸುತ್ತಾರೆ, ಆದರಿಸುತ್ತಾರೆ. ವಿದ್ಯಾವಂತನೆಂದರೆ ಅವನು ಸರಸ್ವತೀಪುತ್ರನೇ. ರಾಜಮಹಾರಾಜರೂ, ಮಠಾಧೀಶ್ವರರೂ ವಿದ್ಯಾವಂತನನ್ನು ಗೌರವಿಸುತ್ತಾರೆ. ನಯ, ವಿನಯ, ಸಾತ್ತ್ವಿಕ ಗುಣಗಳು, ಆರ್ಜವ, ಸರಳತೆ, ಶೀಲ, ತಪಸ್ಸು, ಶೌಚ, ಶಾಂತಿ, ತೃಪ್ತಿ—ಮುಂತಾದ ಸದ್ಗುಣಗಳಿಂದ ತುಂಬಿರುವ ವಿದ್ಯಾವಂತನೆಂದರೆ ಎಲ್ಲರಿಗೂ ಪೂಜ್ಯನಾಗುತ್ತಾನೆ. ಆದರೆ ಅಂಥಾ ವಿದ್ಯಾವಂತನಲ್ಲಿ ದುರ್ಗುಣಗಳು ಸೇರಿಕೊಂಡುಬಿಟ್ಟಿದ್ದರೆ ಮಾತ್ರ ಅಂಥವನನ್ನು ದೂರವಿಡುವುದೇ ಲೇಸು. ದುರ್ಗುಣಗಳೆಂದರೆ: ಮೋಸ, ವಂಚನೆ, ಸುಳ್ಳು, ವಕ್ರಸ್ವಭಾವ, ಅನಾಚಾರ, ದುರಾಚಾರಗಳು. ಒಬ್ಬನಲ್ಲಿಯೇ ಈ ದುರ್ಗುಣಗಳೂ ಇದ್ದು ವಿದ್ಯೆಗಳೂ ಇದ್ದಾಗ ಅಂಥವನನ್ನು ಗೌರವಿಸಬಾರದು. ಒಂದು ವೇಳೆ ವಿದ್ಯೆಯು ಇಲ್ಲದಿದ್ದರೂ ಸದ್ಗುಣಗಳು ಇದ್ದರೆ ಅಂಥವನನ್ನು ಅವಶ್ಯವಾಗಿ ಗೌರವಿಸಲೇಬೇಕು. ಸಕಲ ವಿದ್ಯಾಸಂಪನ್ನನಾಗಿದ್ದರೂ ಅವನಲ್ಲಿ ಅಹಂಕಾರ, ಕಾಮ, ಕ್ರೋಧಾದಿ ದೋಷಗಳು ತುಂಬಿದ್ದರೆ ಮಾತ್ರಾ ಎಂಥ ಪಂಡಿತೋತ್ತಮನೇ ಆಗಿದ್ದರೂ ಅಂಥವನನ್ನು ದೂರವಿಡುವುದೇ ಒಳ್ಳೆಯದು.</p>
  </div>
  <div>
    <p>ಇದಕ್ಕೊಂದು ಪುಟ್ಟ ಉದಾಹರಣೆ. ನಾಗರಹಾವೆಂದರೆ ವಿಷಜಂತು. ಹಾವು ಕಚ್ಚಿತೆಂದರೆ ಅಂಥವನ ಕತೆ ಮುಗಿದಂತೆಯೇ. ಹಾವನ್ನು ಕಂಡರೆ ಅದನ್ನು ಬಿಟ್ಟು ನಾವೇ ದೂರ ಹೋಗುತ್ತೇವಲ್ಲವೆ? ಹಾವಿನ ಹೆಡೆಯ ಮೇಲೆ ರತ್ನಮಣಿಯೇ ಇದ್ದರೂ ಆ ಮಣಿಯೂ ಬೇಡ ಆ ಸರ್ಪದ ಸಹವಾಸವೂ ಬೇಡ. ರತ್ನಮಣಿಯ ಆಶೆಯಿಂದ ಸರ್ಪದ ಹತ್ತಿರಕ್ಕೆ ಹೋದರೆ ಆ ಸರ್ಪವು ಕಚ್ಚುತ್ತದೆಯಲ್ಲವೆ?</p>
  </div>
  <div>
    <p>ದುಷ್ಟನಾದ ವಿದ್ವಾಂಸನಿಂದ ದೂರವಿರಬೇಕು.</p>
  </div>
  <div>ಆಗಸ್ಟ್ <strong>೨೩</strong></div>
  <div>
    <p><strong>೨೩೬.</strong> ಆಶೆಯೆಂಬುದು ವಿಚಿತ್ರವಾದ ಬೇಡಿ!</p>
  </div>
  <div>ಆಶಾ ನಾಮ ಮನುಷ್ಯಾಣಾಂ ಕಾಚಿದಾಶ್ಚರ್ಯಶೃಂಖಲಾ।<br/>ಯಯಾ ಬದ್ಧಾಃ ಪ್ರಧಾವಂತಿ ಮುಕ್ತಾಸ್ತಿಷ್ಠಂತಿ ಪಂಗುವತ್॥</div>
  <div>
    <p><strong>ಆಶೆ</strong> ಎಂಬುದು ಮನುಷ್ಯರಿಗೆ ಒಂದು ಆಶ್ಚರ್ಯಕರವಾದ ವಿಚಿತ್ರವಾದ ಬೇಡಿಯು. ಆಶೆಯೆಂಬ ಬೇಡಿಯಿಂದ ಕಟ್ಟಲ್ಪಟ್ಟವರು ಓಡಾಡುತ್ತಾರೆ, ಆ ಬೇಡಿಯಿಂದ ಬಿಡಿಸಲ್ಪಟ್ಟವರಾದರೆ ಅಂಥವರು ಕುಂಟನಂತೆ ಒಂದೇ ಕಡೆಯಲ್ಲಿ ಸುಮ್ಮನೆ ಬಿದ್ದಿರುತ್ತಾರೆ.</p>
  </div>
  <div>
    <p>‘<strong>ಆಶ್</strong>ೆ’; ಅಬ್ಬಾ, ಎಂಥ ಪದವಿದು! ‘<strong>ಆಶೆ</strong>’ ಎಂದರೆ ‘ಬೇಕು’ ಎಂದರ್ಥ. ಇದಕ್ಕೇ ಕಾಮ, ಬಯಕೆ, ದುರಾಶೆ, ಅತ್ಯಾಶೆ—ಎಂದೆಲ್ಲ ಹೆಸರುಗಳು. ಎಂಥೆಂಥವರನ್ನೂ ದಾಸರನ್ನಾಗಿ ಮಾಡಿರುವ ದುಷ್ಟಶಕ್ತಿಯೇ ಆಶೆ. ಆಶೆಗೆ ದಾಸರಾಗದವರು ವಿರಳವೆಂದೇ ಹೇಳಬೇಕು. ಈ ಆಶೆಯೆಂಬುದು ಒಂದು ವಿಚಿತ್ರವಾದ ಬೇಡಿಯಂತಿರುತ್ತದೆ. ಲೋಕದಲ್ಲಿ ಪ್ರಸಿದ್ಧವಾಗಿರುವ ಬೇಡಿಯು ಬಂಧಕವಾಗಿರುತ್ತದೆ. ಕಳ್ಳರನ್ನು ಬೇಡಿಗಳಿಂದ ಬಂಧಿಸಿದರೆ ಅವರು ಓಡಾಡುವುದಕ್ಕಾಗದೆ ಅದೇ ಜಾಗದಲ್ಲಿ ಬಿದ್ದಿರುತ್ತಾರೆ. ಕಬ್ಬಿಣದ ಈ ಬೇಡಿಗಳನ್ನು ಅಪರಾಧಿಗಳಿಗೆ, ತಪ್ಪಿತಸ್ಥರಿಗೆ, ಕಳ್ಳರಿಗೆ, ದುಷ್ಟರಿಗೆ ಹಾಕುವುದನ್ನು ನಾವುಗಳು ನೋಡಿರುತ್ತೇವಲ್ಲವೆ?</p>
  </div>
  <div>
    <p>ಇದರಂತೆ ಆಶೆಯೆಂಬುದೂ ಒಂದು ತರಹದ ಬೇಡಿಯೇ. ಆದರೆ ಇದು ಆಶ್ಚರ್ಯಕರವಾದ ವಿಚಿತ್ರವಾದ ಬೇಡಿ. ಈ ಆಶಾಪಾಶವು ಇತರರ ಕಣ್ಣಿಗೆ ಕಾಣದ ಬೇಡಿ. ಈ ಬೇಡಿಯನ್ನು ಯಾರಿಗಾದರೂ ಹಾಕಿದರೆ ಅಂಥವರು ಒಂದು ನಿಮಿಷವೂ ಒಂದು ಕಡೆ ಕುಳಿತಿರದೆ ಅಲ್ಲಿ ಇಲ್ಲಿ ಸುಮ್ಮನೇ ಓಡಾಡುತ್ತಿರುತ್ತಾರೆ. ಆಶೆಯಿಂದ ಎಳೆಯಲ್ಪಟ್ಟವರಾಗಿ ಅಶಾಂತರಾಗಿ ನಾನಾ ವಸ್ತುಗಳನ್ನು ಹೊಂದುವುದಕ್ಕಾಗಿ ಸುತ್ತಾಡುತ್ತಾ ಇರುತ್ತಾರೆ. ಎಷ್ಟು ಪಡೆದರೂ ಇನ್ನೂ ಹೊಂದಬೇಕೆಂಬ ಆಶೆಯಿಂದ ಶ್ರಮಪಡುತ್ತಾ ಇರುತ್ತಾರೆ. ಆಶೆಯಿಂದ ಮುಕ್ತರಾದರೆಂದರೆ ಅಂಥವರು ಶಾಂತವಾಗಿ, ಸಂತೋಷದಿಂದ, ಆನಂದವಾಗಿ ಒಂದು ಕಡೆ ಇರುತ್ತಾರೆ. ಆದ್ದರಿಂದ ಆಶೆಯೆಂಬುದು ಒಂದು ರೀತಿಯ ವಿಚಿತ್ರವಾದ ಸಂಕೋಲೆಯು!</p>
  </div>
  <div>
    <p>ಆಶೆಯಿಂದ ನಿತ್ಯದುಃಖ, ಆಶಾತ್ಯಾಗದಿಂದ ನಿತ್ಯಶಾಂತಿ.</p>
  </div>
  <div>ಆಗಸ್ಟ್ <strong>೨೪</strong></div>
  <div>
    <p><strong>೨೩೭.</strong> ಜೀವನಕ್ರಮ ಹೇಗಿರಬೇಕು?</p>
  </div>
  <div>ವಯೋಬುದ್ಧ್ಯರ್ಥವಾಗ್ ವೇಷಶ್ರುತಾಭಿಜನಕರ್ಮಣಾಮ್।<br/>ಆಚರೇತ್ ಸದೃಶೀಂ ವೃತ್ತಿಮ್ ಅಜಿಹ್ಮಾಮ್ ಅಶಠಾಂ ತಥಾ॥</div>
  <div>
    <p>ಮಾನವನು ತನ್ನ ವಯಸ್ಸು, ಬುದ್ಧಿ, ಹಣ, ಮಾತು, ವೇಷ, ವಿದ್ಯಾ, ವಂಶ ಮತ್ತು ಅಧಿಕಾರಗಳಿಗೆ ತಕ್ಕಂತೆ ನ್ಯಾಯವಾದ ಹಾಗೂ ಶುದ್ಧವಾದ ನಡತೆಯನ್ನು ಅನುಷ್ಠಾನಮಾಡಬೇಕು.</p>
  </div>
  <div>
    <p><strong>ವಯಸ್ಸಿಗೆ</strong> ತಕ್ಕಂತೆ ಮನುಷ್ಯನ ನಡತೆಯು ಇರಬೇಕು. ಅರವತ್ತು ದಾಟಿರುವ ವೃದ್ಧರು ಚಿಕ್ಕಮಕ್ಕಳಂತೆ ಚೇಷ್ಟೆ ಮಾಡಬಾರದು.</p>
  </div>
  <div>
    <p><strong>ಬುದ್ಧಿಗೆ</strong> ತಕ್ಕಂತೆ ಜೀವನವನ್ನು ನಡೆಸಬೇಕು. ಬುದ್ಧಿವಂತನಾದ ಮಾನವನು ನಾಯಿ ನರಿ ಕತ್ತೆ ಕುದುರೆಗಳಂತೆ ಜೀವನವನ್ನು ನಡೆಸಬಾರದಲ್ಲವೆ?</p>
  </div>
  <div>
    <p><strong>ಹಣಕ್ಕೆ</strong> ತಕ್ಕಂತೆ ದಾನಮಾಡಬೇಕು. ಕೋಟ್ಯಧಿಪತಿಯಾಗಿರುವ ಶ್ರೀಮಂತನು ಸತ್ಕಾರ್ಯಗಳಿಗೆ ಲಕ್ಷಗಟ್ಟಲೆ ಹಣವನ್ನು ದಾನಮಾಡಬೇಕು.</p>
  </div>
  <div>
    <p><strong>ಮಾತಿಗೆ</strong> ತಕ್ಕಂತೆ ನಡೆಯಬೇಕು. ಒಳ್ಳೊಳ್ಳೆಯ ಮಾತುಗಳನ್ನಾಡುತ್ತಾ ವಂಚಕನಾಗಿ ಮೋಸಗಾರನಾಗಿ ಜೀವನವನ್ನು ನಡೆಸಬಾರದು.</p>
  </div>
  <div>
    <p><strong>ವೇಷಕ್ಕೆ</strong> ತಕ್ಕಂತೆ ಆಚಾರವೂ ಇರಬೇಕು. ಸಂನ್ಯಾಸಿಗಳ, ಸಾಧುಗಳ ವೇಷವನ್ನು ಹಾಕಿಕೊಂಡು ಸ್ತ್ರೀಲಂಪಟನಾಗಿರಬಾರದು. ಸಂನ್ಯಾಸಿಗಳು ಸದಾ ಆತ್ಮಧ್ಯಾನಪರಾಯಣರಾಗಿ ಶಾಂತಚಿತ್ತರಾಗಿರಬೇಕು.</p>
  </div>
  <div>
    <p><strong>ಶ್ರುತಕ್ಕೆ</strong> ತಕ್ಕಂತೆ ಆಚಾರವಂತನಾಗಿರಬೇಕು. ತುಂಬಾ ದೊಡ್ಡ ವಿದ್ಯಾವಂತನಾಗಿದ್ದು ಕಳ್ಳತನಮಾಡಬಾರದು; ವಿದ್ಯೆಗೆ ತಕ್ಕಂತೆ, ಘನತೆಯಿಂದ ಗೌರವದಿಂದ ಸಮಾಜದಲ್ಲಿ ಬಾಳಬೇಕು.</p>
  </div>
  <div><strong>ವಂಶಕ್ಕೆ</strong> ತಕ್ಕಂತೆ ಬಾಳಬೇಕು. ಪ್ರಸಿದ್ಧರಾದ ಮಹಾತ್ಮರ ವಂಶದಲ್ಲಿ ಹುಟ್ಟಿಬಿಟ್ಟು ಆ ವಂಶಕ್ಕೆ ಕಳಂಕ ತರುವಂಥ ಜೀವನವನ್ನು ನಡೆಸಬಾರದು.</div>
  <div><strong>ಅಧಿಕಾರಕ್ಕೆ , ಸ್ಥಾನಮಾನಗಳಿಗೆ</strong> ತಕ್ಕಂತೆ ನಡೆದುಕೊಳ್ಳಬೇಕು. ಮಂತ್ರಿಪದವಿಯಲ್ಲಿ ಇರುವವರು ತಮ್ಮ ಘನತೆ ಗೌರವಗಳನ್ನು ಬಹಳ ಎಚ್ಚರಿಕೆಯಿಂದ ಕಾಪಾಡಿಕೊಳ್ಳಬೇಕು.</div>
  <div>ಮಾನವರು ಸತ್ಯನ್ಯಾಯಮಾರ್ಗವನ್ನೇ ಅನುಸರಿಸಬೇಕು.</div>
  <div>ಆಗಸ್ಟ್ <strong>೨೫</strong></div>
  <div>
    <p><strong>೨೩೮.</strong> ಸತ್ಯದ ಪ್ರಭಾವ</p>
  </div>
  <div>ಭೂರ್ಧಾರಯತಿ ಸತ್ಯೇನ ಸತ್ಯೇನೋದಯತೇ ರವಿಃ।<br/>ಸತ್ಯೇನ ವಾಯುಃ ಪವತೇ ಸತ್ಯೇನಾಪಃ ಸ್ರವಂತಿ ಚ॥</div>
  <div>
    <p>ಸತ್ಯದಿಂದಲೇ ಭೂಮಿಯು ಬೆಟ್ಟಗುಡ್ಡ ಪರ್ವತಗಳನ್ನು ಧರಿಸಿರುತ್ತದೆ, ಸತ್ಯದಿಂದಲೇ ಸೂರ್ಯನು ಉದಯಿಸುತ್ತಾನೆ, ಸತ್ಯದಿಂದಲೇ ವಾಯುವು ಬೀಸುತ್ತಿದೆ, ಸತ್ಯದಿಂದಲೇ ನೀರುಗಳು ಹರಿಯುತ್ತಿವೆ.</p>
  </div>
  <div>೧.</div>
  <div><strong>ಸತ್ಯದಿಂದಲೇ ಭೂಮಿಯು ಎಲ್ಲವನ್ನೂ ಧರಿಸಿರುತ್ತದೆ</strong>— ಭೂಮಿಯು ಎಲ್ಲ ಪ್ರಾಣಿಗಳನ್ನೂ ಗಿಡಮರಗಳನ್ನೂ ಬೆಟ್ಟಗುಡ್ಡ ಪರ್ವತಗಳನ್ನೂ ಧರಿಸಿದೆಯಲ್ಲವೆ? ಭೂಮಿಯೇನಾದರೂ ಅಲ್ಲಾಡುತ್ತಿದ್ದರೆ ಯಾವ ಪ್ರಾಣಿಯೂ ಸುಖವಾಗಿ ಬದುಕುತ್ತಿರಲಿಲ್ಲ. ಎಲ್ಲವನ್ನೂ ಭೂಮಿಯು ಧರಿಸಿರುವದು ಯಾವ ಶಕ್ತಿಯಿಂದ ಗೊತ್ತೇ? ಸತ್ಯದ ಶಕ್ತಿಯಿಂದ. ಸತ್ಯದಿಂದಲೇ ಈ ಜಗತ್ತು ನಿಂತಿರುತ್ತದೆ.</div>
  <div>೨.</div>
  <div><strong>ಸತ್ಯದಿಂದಲೇ ಸೂರ್ಯನೂ ಬೆಳಗುತ್ತಿದ್ದಾನೆ</strong>—ಸೂರ್ಯನು ಪ್ರತಿದಿನವೂ ಬೆಳಗ್ಗೆ ಹುಟ್ಟುತ್ತಾ, ಪ್ರಪಂಚವನ್ನೆಲ್ಲ ಬೆಳಗುತ್ತಾ, ಸಾಯಂಕಾಲದಲ್ಲಿ ಮುಳುಗುತ್ತಾ ಇದ್ದಾನಲ್ಲವೆ? ಇದೂ ಸತ್ಯದಿಂದಲೇ. ಸೂರ್ಯನು ತನ್ನ ಬೆಳಕಿನಿಂದ ಪ್ರಪಂಚವನ್ನೆಲ್ಲಾ ಬೆಳಗುತ್ತಾ, ಕತ್ತಲೆಯನ್ನು ಕಳೆಯುತ್ತಾ ಎಲ್ಲ ಪ್ರಾಣಿಗಳಿಗೂ ಚೈತನ್ಯವನ್ನು ತುಂಬುತ್ತಿರುವುದೂ ಸತ್ಯದಿಂದಲೇ.</div>
  <div>೩.</div>
  <div><strong>ಸತ್ಯದಿಂದಲೇ ವಾಯವು ಬೀಸುತ್ತಿದೆ</strong>—ಗಾಳಿಯು ಒಂದೇ ಸಮನೆ ಬೀಸುತ್ತಾ ಇದೆಯಲ್ಲವೆ? ಗಾಳಿಯು ಬೀಸುತ್ತಿರುವುದರಿಂದಲೇ ಎಲ್ಲ ಪ್ರಾಣಿಗಳೂ ಉಸಿರಾಡುತ್ತಾ ಸಂತೋಷವಾಗಿ ಬದುಕಿರುತ್ತವೆ. ಗಾಳಿಯು ಬೀಸುವುದಕ್ಕೂ ಸತ್ಯವೇ ಕಾರಣವಾಗಿರುತ್ತದೆ.</div>
  <div>೪.</div>
  <div><strong>ಸತ್ಯದಿಂದಲೇ ನದಿಗಳು ಹರಿಯುತ್ತಿವೆ</strong>—ಬೆಟ್ಟಗುಡ್ಡಗಳಿಂದ ಹುಟ್ಟುವ ಗಂಗಾಯಮುನಾದಿ ಪವಿತ್ರನದಿಗಳು ಸಮುದ್ರವನ್ನು ಸೇರುವವರೆಗೂ ಉದ್ದಕ್ಕೂ ಹರಿಯುತ್ತಾ ಇರುವುದೂ ಸತ್ಯದಿಂದಲೇ. ಸತ್ಯವೆಂದರೆ ಪರಮಾತ್ಮನ ಸಂಕಲ್ಪಶಕ್ತಿ. ಪರಮಾತ್ಮನೇ ಸತ್ಯಸ್ವರೂಪನೂ ಆಗಿರುತ್ತಾನೆ. ಸತ್ಯವೇ ಧರ್ಮ, ಸತ್ಯವೇ ಬ್ರಹ್ಮ, ಬ್ರಹ್ಮವೇ ಸತ್ಯ.</div>
  <div>
    <p>ಸತ್ಯದಿಂದಲೇ ಪ್ರಕೃತಿಯು ತನ್ನ ಕೆಲಸಗಳನ್ನು ಮಾಡುತ್ತಿದೆ.</p>
  </div>
  <div>ಆಗಸ್ಟ್ <strong>೨೬</strong></div>
  <div>
    <p><strong>೨೩೯.</strong> ಧರ್ಮವು ಹಿಂಬಾಲಿಸುತ್ತದೆ</p>
  </div>
  <div>ಮೃತಂ ಶರೀರಮುತ್ಸೃಜ್ಯ ಕಾಷ್ಠಲೋಷ್ಟಸಮಂ ಕ್ಷಿತೌ।<br/>ವಿಮುಖಾ ಬಾಂಧವಾ ಯಾಂತಿ ಧರ್ಮಸ್ತಮನುಗಚ್ಛತಿ॥</div>
  <div>
    <p>ಸತ್ತ ಮೇಲೆ ಕಟ್ಟಿಗೆಯಂತೆ ಬಿದ್ದಿರುವ, ಮಣ್ಣಿನಂತಿರುವ ಮೃತಶರೀರವನ್ನು ಇಲ್ಲಿಯೇ ಬಿಟ್ಟು ನೆಂಟರಿಷ್ಟರು ತಮ್ಮ ತಮ್ಮ ಮನೆಗಳಿಗೆ ಹಿಂತಿರುಗುತ್ತಾರೆ. ಆದರೆ ಅವನು ಮಾಡಿರುವ ಧರ್ಮವು ಮಾತ್ರ ಮೃತನನ್ನು ಅನುಸರಿಸಿ ಹೋಗುತ್ತದೆ.</p>
  </div>
  <div>
    <p>ಮಾನವನು ತಮ್ಮ ಕುಟುಂಬದವರನ್ನು ಸಂತೋಷಪಡಿಸಲು ಹೆಚ್ಚಿನ ಹಣವನ್ನು ಸಂಪಾದಿಸುವುದಕ್ಕಾಗಿ ಅಧರ್ಮ, ಅನ್ಯಾಯ, ಹಿಂಸಾದಿ ಪಾಪಕರ್ಮಗಳನ್ನು ಮಾಡುತ್ತಾ ಸಮಾಜದಲ್ಲಿ ದೊಡ್ಡ ಮನುಷ್ಯನಂತೆ ಮೆರೆಯುತ್ತಿರುತ್ತಾನೆ. ತನ್ನ ಹೆಂಡತಿ ಮಕ್ಕಳೇ ತನಗೆ ಸರ್ವಸ್ವವೆಂದೂ ಅವರು ಸದಾ ತನ್ನೊಂದಿಗೇ ಇರುತ್ತಾರೆಂದೂ ಈ ಅವಿವೇಕಿಯಾದ ಮಾನವನು ತಿಳಿದಿರುತ್ತಾನೆ. ಧರ್ಮಮಾರ್ಗವನ್ನು ಬಿಟ್ಟು ಕಾಮಕ್ರೋಧಲೋಭಗಳಿಗೆ ವಶನಾಗಿ ಅಧರ್ಮಪರಾಯಣನಾಗಿ ಮನುಷ್ಯನು ತನ್ನ ಜೀವನವನ್ನು ನಡೆಸುತ್ತಾ ಕಾಲಹರಣಮಾಡುತ್ತಾ ಇರುತ್ತಾನೆ.</p>
  </div>
  <div>
    <p>ಆದರೆ ನೆನಪಿರಲಿ, ಇವನು ಸತ್ತ ಬಳಿಕ, ಇವನ ಶರೀರವು ಮೃತವಾಗಿ ಬಿದ್ದಿರುವಾಗ ಅದನ್ನು ನೋಡಿಕೊಂಡು ಆ ಹೆಂಡಿರು ಮಕ್ಕಳೆಲ್ಲರೂ ಆ ಮೃತದೇಹವನ್ನು ಅಲ್ಲಿಯೇ ಬಿಟ್ಟು ತಮ್ಮ ತಮ್ಮ ಮನೆಗಳಿಗೆ ಹಿಂತಿರುಗುತ್ತಾರೆ. ಮನುಷ್ಯನ ಪ್ರಾಣವು ಹೋಯಿತೆಂದರೆ ಅವನ ಆ ಶರೀರವು ಕಟ್ಟಿಗೆಗೆ ಸಮಾನವಾಗಿ ಅಲ್ಲಿಯೇ ಬಿದ್ದಿರುತ್ತದೆ. ಮಣ್ಣಿನ ಹೆಂಟೆಯಂತೆ ನಿಶ್ಚೇಷ್ಟವಾಗಿ ಬಿದ್ದಿರುತ್ತದೆ. ಆ ಮೃತಶರೀರವು ಯಾರಿಗೂ ಬೇಡವಾದ ಪದಾರ್ಥ. ಯಾರೊಬ್ಬರೂ ಆ ಮೃತನ ಜೊತೆಯಲ್ಲಿ ಲೋಕಾಂತರಕ್ಕೆ ದೇಹಾಂತರಕ್ಕೆ ಖಂಡಿತ ಹೋಗುವುದಿಲ್ಲ. ಅವನಿಂದ ತಮಗೆ ದೊರಕುತ್ತಿದ್ದ ಸುಖವು, ಹಣವು, ಸಹಾಯವು ಇನ್ನುಮುಂದೆ ತಪ್ಪಿಹೋಯಿತಲ್ಲ ಎಂದು ದುಃಖಪಡುತ್ತಾರೆ. ಎಲ್ಲರೂ ಸ್ವಾರ್ಥಿಗಳೇ. ಆದರೆ ಅವನು ಮಾಡಿರುವ ಧರ್ಮಾಧರ್ಮಗಳು ಮಾತ್ರ ಅವನನ್ನು ಹಿಂಬಾಲಿಸುತ್ತವೆ.</p>
  </div>
  <div>ಮನುಷ್ಯನು ಧರ್ಮಪರಾಯಣನಾಗಿರಬೇಕು.</div>
  <div>ಆಗಸ್ಟ್ <strong>೨೭</strong></div>
  <div>
    <p><strong>೨೪೦.</strong> ವ್ಯವಹಾರದಿಂದಲೇ ಶತ್ರುಮಿತ್ರರು</p>
  </div>
  <div>ನ ಕಶ್ಚಿತ್ ಕಸ್ಯಚಿನ್ಮಿತ್ರಂ ನ ಕಶ್ಚಿತ್ ಕಸ್ಯಚಿದ್ ರಿಪುಃ।<br/>ವ್ಯವಹಾರೇಣ ಜಾಯಂತೇ ಮಿತ್ರಾಣಿ ರಿಪವಸ್ತಥಾ॥</div>
  <div>
    <p>ಯಾವನೊಬ್ಬನೂ ಯಾವನೊಬ್ಬನಿಗೂ ಮಿತ್ರನೂ ಅಲ್ಲ, ಶತ್ರುವೂ ಅಲ್ಲ; ಏಕೆಂದರೆ ವ್ಯವಹಾರದಿಂದಲೇ ಲೋಕದಲ್ಲಿ ಮಿತ್ರರೂ ಶತ್ರುಗಳೂ ಆಗುತ್ತಾರೆ.</p>
    <p>ಹುಟ್ಟಿನಿಂದಲೇ ಯಾವನೂ ಯಾವನಿಗೂ ಶತ್ರುವೂ ಅಲ್ಲ ಮತ್ತು ಮಿತ್ರನೂ ಅಲ್ಲ. ಲಂಕಾಧಿಪತಿಯಾದ ರಾವಣೇಶ್ವರನು ಹುಟ್ಟಿನಿಂದಲೇ ಶ್ರೀರಾಮಚಂದ್ರನಿಗೆ ಶತ್ರುವೇನಾಗಿರಲಿಲ್ಲ; ನಿಷಾದಾಧಿಪತಿಯಾದ ಗುಹನು ಅಥವಾ ವಾನರಾಧಿಪತಿಯಾದ ಸುಗ್ರೀವನು ಶ್ರೀರಾಮನಿಗೆ ಜನ್ಮದಿಂದಲೇ ಮಿತ್ರರೂ ಆಗಿರಲಿಲ್ಲ. ಶ್ರೀರಾಮನ ಪತ್ನಿಯಾದ ಸೀತಾದೇವಿಯನ್ನು ಮೋಸದಿಂದ ಅಪಹರಿಸಿ, ದ್ರೋಹವನ್ನು ಮಾಡಿದ್ದರಿಂದ ರಾವಣನು ಶ್ರೀರಾಮನಿಗೆ ಶತ್ರುವಾದನು. ಹಾಗೆಯೇ ಗುಹನು ಗಂಗಾನದಿಯನ್ನು ತನ್ನ ದೋಣಿಯಲ್ಲಿ ದಾಟಿಸಿದ್ದರಿಂದ, ಹಾಗೂ ಸುಗ್ರೀವನು ಸೀತಾನ್ವೇಷಣೆಗೆ ಸಹಾಯ ಮಾಡಿದ್ದರಿಂದ ಇವರಿಬ್ಬರೂ ಮಿತ್ರರೂ ಆದರು. ಒಬ್ಬನು ಮತ್ತೊಬ್ಬನಿಗೆ ಮಿತ್ರನಾಗುವುದಕ್ಕೂ ಶತ್ರುವಾಗುವುದಕ್ಕೂ ಅವನ ವ್ಯವಹಾರವೇ ಕಾರಣವು. ಮತ್ತೊಬ್ಬನಿಂದ ತನಗೆ ತೊಂದರೆಯುಂಟಾದರೆ ಅವನು ತನಗೆ ಶತ್ರುವಾಗುತ್ತಾನೆ, ಅನುಕೂಲವಾದರೆ ಅವನು ತನಗೆ ಮಿತ್ರನಾಗುತ್ತಾನೆ, ಅಷ್ಟೆ!</p>
  </div>
  <div>
    <p>ಆದ್ದರಿಂದ ಮಾನವನು ಹುಟ್ಟಿನಿಂದಲೇ ಯಾರನ್ನೂ ಶತ್ರುವೆಂದಾಗಲೀ ಮಿತ್ರನೆಂದಾಗಲೀ ತಿಳಿಯಬಾರದು. ಭಗವಂತನ ಸೃಷ್ಟಿಯಲ್ಲಿ ಎಲ್ಲ ಮಾನವರೂ ಪರಸ್ಪರ ಮಿತ್ರರೇ. ಅಣ್ಣತಮ್ಮಂದಿರಂತೆ, ಅಕ್ಕತಂಗಿಯರಂತೆ ಪರಸ್ಪರ ಹೊಂದಿಕೊಂಡು ಸಂತೋಷದಿಂದ ಜೀವನವನ್ನು ನಡೆಸು ವವನೇ ಬುದ್ಧಿವಂತನು. ವ್ಯವಹಾರ ಎಂದರೇ ದ್ವಂದ್ವಾತ್ಮಕವಾಗಿ ರಾಗದ್ವೇಷಾತ್ಮಕವಾಗಿರುತ್ತದೆ. ಇದನ್ನು ಅರ್ಥಮಾಡಿಕೊಂಡು ಎಲ್ಲ ಮಾನವರನ್ನೂ ಪ್ರೀತಿಸುತ್ತಾ ಎಲ್ಲರನ್ನೂ ಸಂತೋಷಪಡಿಸುತ್ತಾ ತಾನೂ ಆನಂದ ವಾಗಿರುವುದನ್ನು ಪ್ರತಿಯೊಬ್ಬ ಮಾನವನೂ ಅಭ್ಯಾಸಮಾಡಿಕೊಳ್ಳಬೇಕು.</p>
  </div>
  <div>
    <p>ಮಾನವನು ಎಲ್ಲರನ್ನೂ ಪ್ರೀತಿಯಿಂದ ಕಾಣಬೇಕು.</p>
  </div>
  <div>ಆಗಸ್ಟ್ <strong>೨೮</strong></div>
  <div>
    <p><strong>೨೪೧.</strong> ಒಬ್ಬಂಟಿಗನಾಗಿ ಇವನ್ನು ಮಾಡಬಾರದು</p>
  </div>
  <div>ಏಕಃ ಸ್ವಾದು ನ ಭುಂಜೀತ ನೈಕಃ ಸುಪ್ತೇಷು ಜಾಗೃಯಾತ್।<br/>ಏಕೋ ನ ಗಚ್ಛೇತ್ ಪಂಥಾನಂ ನೈಕಶ್ಚಾರ್ಥಾನ್ ಪ್ರಚಿಂತಯೇತ್॥</div>
  <div>
    <p>ಒಬ್ಬಂಟಿಗನಾಗಿ ಸಿಹಿಯನ್ನು ತಿನ್ನಬಾರದು, ಎಲ್ಲರೂ ಮಲಗಿರುವಾಗ ಒಬ್ಬನೇ ಎಚ್ಚರವಾಗಿರಬಾರದು, ಒಬ್ಬನೇ ಪಾದಚಾರಿಯಾಗಿ ದೂರಕ್ಕೆ ಹೋಗಬಾರದು, ಒಬ್ಬಂಟಿಗನಾಗಿ ಹಣದ ವ್ಯವಹಾರವನ್ನು ಮಾಡಬಾರದು.</p>
  </div>
  <div>೧.</div>
  <div><strong>ಒಬ್ಬಂಟಿಗನಾಗಿ ಸಿಹಿಯನ್ನು ತಿನ್ನಬಾರದು</strong>—ಸಿಹಿ ತಿಂಡಿ, ಸಿಹಿ ಹಣ್ಣುಗಳನ್ನು ಹಂಚಿಯೇ ತಿನ್ನಬೇಕು. ಸಿಹಿ ಊಟವನ್ನೂ ಒಬ್ಬನೇ ಮಾಡಬಾರದು. ಸಿಹಿ ಪದಾರ್ಥಗಳು ಎಲ್ಲರಿಗೂ ಪ್ರಿಯವಾದ್ದರಿಂದ ಅವನ್ನು ಎಲ್ಲರೂ ಹಂಚಿಕೊಂಡೇ ತಿನ್ನಬೇಕು. ಎಲ್ಲರೂ ಹಂಚಿಕೊಂಡು ತಿಂದಾಗಲೇ ಅದಕ್ಕೆ ಹೆಚ್ಚಿನ ರುಚಿ ಬರುತ್ತದೆ.</div>
  <div>೨.</div>
  <div><strong>ಒಬ್ಬನೇ ರಾತ್ರಿಯಲ್ಲಿ ಎಚ್ಚರವಾಗಿರಬಾರದು</strong>—ಒಂದು ಛತ್ರದಲ್ಲಿ, ಮನೆಯಲ್ಲಿ ಅಥವಾ ಹೋಟೆಲ್ ನಲ್ಲಿ ಎಲ್ಲರೂ ಮಲಗಿರುವಾಗ ಒಬ್ಬನೇ ಎಚ್ಚರವಾಗಿರಬಾರದು. ಏಕೆಂದರೆ ಆ ಸಮಯದಲ್ಲಿ ಏನು ಬೇಕಾದರೂ ಅನರ್ಥವಾಗಬಹುದು. ಆಗ ಆಗುವಂಥ ಕಳ್ಳತನ, ಅನರ್ಥಗಳಿಗೆ ಇವನನ್ನೇ ಕಾರಣವನ್ನಾಗಿ ಮಾಡಿಬಿಡಬಹುದು.</div>
  <div>೩.</div>
  <div><strong>ಒಬ್ಬನೇ ಪಾದಯಾತ್ರೆಯನ್ನು ಮಾಡಬಾರದು</strong>—ಪಾದಯಾತ್ರೆ ಮಾಡುವಾಗ ಹಾವು ಹಲ್ಲಿಗಳು, ಕಳ್ಳಕಾಕರು, ದರೋಡೆಕೋರರು ಬರುವ ಅವಕಾಶಗಳು ಇರುತ್ತವೆ; ಆಗ ಒಬ್ಬಂಟಿಗನಾಗಿದ್ದರೆ ತುಂಬಾ ಅಪಾಯಗಳು ಉಂಟು; ದಾರಿ ತಪ್ಪಬಹುದು, ಆಯಾಸವಾಗಬಹುದು; ಆದ್ದರಿಂದ ಒಬ್ಬಂಟಿಗನಾಗಿ ಬಹುದೂರದವರೆಗೆ ನಡೆದುಕೊಂಡು ಹೋಗಬಾರದು.</div>
  <div>೪.</div>
  <div><strong>ಒಬ್ಬಂಟಿಗನಾಗಿ ಹಣದ ಎಣಿಕೆಯನ್ನೂ ಮಾಡಬಾರದು</strong>—ಹಣವೆಂದರೆ ಮೃತ್ಯು; ಅದನ್ನು ಎಣಿಸುವಾಗ, ಹಣವನ್ನು ಇತರರಿಗೆ ಕೊಡುವಾಗ, ಹಣದ ಲೆಕ್ಕಾಚಾರವನ್ನು ಮಾಡುವಾಗ ಒಬ್ಬಂಟಿಗನಾಗಿ ಮಾಡಬಾರದು. ಇಬ್ಬರಾದರೂ ಇರಬೇಕು.</div>
  <div>ಒಬ್ಬಂಟಿಗನಾಗಿ ರಾತ್ರಿಯೆಲ್ಲಾ ಎಚ್ಚರವಾಗಿರಬಾರದು.</div>
  <div>ಆಗಸ್ಟ್ <strong>೨೯</strong></div>
  <div>
    <p><strong>೨೪೨.</strong> ಇಂಥವನ ಜನ್ಮ ವ್ಯರ್ಥ</p>
  </div>
  <div>ಧರ್ಮಾಥರ್ಕಾಮಮೋಕ್ಷಾಣಾಂ ಯಸ್ಯೈಕೋಽಪಿ ನ ವಿದ್ಯತೇ।<br/>ಅಜಾಗಲಸ್ತನಸ್ಯೇವ ತಸ್ಯ ಜನ್ಮ ನಿರರ್ಥಕಮ್॥</div>
  <div>
    <p>ಧರ್ಮ, ಅರ್ಥ, ಕಾಮ ಮತ್ತು ಮೋಕ್ಷಗಳೆಂಬ ನಾಲ್ಕು ಪುರುಷಾರ್ಥಗಳ ಪೈಕಿ ಒಂದಾದರೂ ಯಾವ ಮನುಷ್ಯನಿಗೆ ಇರುವುದಿಲ್ಲವೋ ಅಂಥವನ ಜನ್ಮವು, ಆಡಿನ ಕುತ್ತಿಗೆಯಲ್ಲಿ ಜೋಲಾಡುವ ಸ್ತನದಂತೆ ವ್ಯರ್ಥವೇ ಸರಿ.</p>
  </div>
  <div>ಪುರುಷಾರ್ಥಗಳೆಂದರೆ (ಪುರುಷೈಃ ಅರ್ಥ್ಯಂತೇ ಇತಿ) ಪುರುಷರಿಂದ ಬಯಸಲ್ಪಡುವ ಪ್ರಯೋಜನಗಳು ಎಂದರ್ಥ. ಪ್ರತಿಯೊಬ್ಬ ಮಾನವನೂ ಬಯಸುವ ಫಲಗಳೇ ಪುರುಷಾರ್ಥಗಳು.</div>
  <div>ಇವುಗಳು ಧರ್ಮ, ಅರ್ಥ, ಕಾಮ ಮತ್ತು ಮೋಕ್ಷಗಳೆಂದು ನಾಲ್ಕು ವಿಧವಾಗಿರುತ್ತವೆ. ಈ ನಾಲ್ಕರಲ್ಲಿ ಒಂದಾದರೂ ಯಾವಾತನಲ್ಲಿ ಕಾಣುವುದಿಲ್ಲವೋ ಅಂಥವನು ಮಾನವನಾಗಿ ಹುಟ್ಟಿರುವುದೇ ದಂಡ.</div>
  <div/>
  <div>೧.</div>
  <div><strong>ಧರ್ಮ</strong>—ಶಾಸ್ತ್ರದಲ್ಲಿ ತಿಳಿಸಿರುವಂತೆ ಸದಾಚಾರಸಂಪನ್ನನಾಗಿ ಜೀವನವನ್ನು ನಡೆಸುವುದು. ಭಗವಂತನ ಆರಾಧನೆಯೇ ಧರ್ಮವು.</div>
  <div/>
  <div>೨.</div>
  <div><strong>ಅರ್ಥ</strong>—ಧರ್ಮಾನುಷ್ಠಾನ ಮಾಡುವುದಕ್ಕಾಗಿ ಬೇಕಾಗುವ ಹಣವೇ ಅರ್ಥ. ಧರ್ಮಮಾರ್ಗದಿಂದ ಸಂಪಾದಿಸುವ ಹಣವೇ ಅರ್ಥ.</div>
  <div/>
  <div>೩.</div>
  <div><strong>ಕಾಮ</strong>—ಧರ್ಮಕ್ಕೆ ವಿರೋಧವಾಗದ ವಿಷಯಾನುಭೋಗವೇ ಕಾಮವು. ಸಾತ್ತ್ವಿಕ ವಿಷಯಗಳನ್ನು ಅನುಭವಿಸುವುದೇ ಕಾಮವು.</div>
  <div/>
  <div>೪.</div>
  <div><strong>ಮೋಕ್ಷ</strong>—ಸಂಸಾರಬಂಧನದಿಂದ ತಪ್ಪಿಸಿಕೊಳ್ಳುವುದೇ ಮೋಕ್ಷ.</div>
  <div/>
  <div>ಈ ನಾಲ್ಕು ಪುರುಷಾರ್ಥಗಳಲ್ಲಿ ಯಾವುದೊಂದನ್ನೂ ಸಾಧಿಸದ ಮನುಷ್ಯನ ಜನ್ಮವೇ ವ್ಯರ್ಥ. ಆಡಿನ ಕುತ್ತಿಗೆಯಲ್ಲಿ ಸ್ತನಗಳಂತೆ ಎರಡು ಜೋಲಾಡುತ್ತಿರುತ್ತವೆ. ಅವುಗಳು ವ್ಯರ್ಥ. ಅದರಂತೆ ಆ ಮಾನವನ ಜೀವನವೂ ದಂಡ.</div>
  <div>
    <p>ಮಾನವನು ಪುರುಷಾರ್ಥಗಳನ್ನು ಸಾಧಿಸಬೇಕು.</p>
  </div>
  <div>ಆಗಸ್ಟ್ <strong>೩೦</strong></div>
  <div>
    <p><strong>೨೪೩.</strong> ಯಾರು ಹೇಗೆ ತಿಳಿಯುತ್ತಾರೆ?</p>
  </div>
  <div>ಜಾನಂತಿ ಪಶವೋ ಗಂಧಾತ್ ವೇದಾತ್ ಜಾನಂತಿ ಪಂಡಿತಾಃ।<br/>ಚಾರಾತ್ ಜಾನಂತಿ ರಾಜಾನಃ ಚಕ್ಷುರ್ಭ್ಯಾಮಿತರೇ ಜನಾಃ॥</div>
  <div>ಪಶುಗಳು ವಾಸನೆಯಿಂದ ತಿಳಿಯುತ್ತವೆ, ಪಂಡಿತರು ವೇದದಿಂದ ತಿಳಿಯುತ್ತಾರೆ, ರಾಜರುಗಳು ದೂತರಿಂದ ತಿಳಿಯುತ್ತಾರೆ, ಸಾಮಾನ್ಯ ಜನಗಳು ಕಣ್ಣುಗಳಿಂದ ವಿಷಯಗಳನ್ನು ತಿಳಿಯುತ್ತಾರೆ.</div>
  <div/>
  <div>೧.</div>
  <div><strong>ಪಶುಗಳು ಗಂಧದಿಂದ ತಿಳಿಯುತ್ತವೆ</strong>—ಪಶುಗಳಿಗೆ ವಾಸನೆಯೇ ಮುಖ್ಯವಾದದ್ದು. ಮೂಸಿನೋಡಿ ಆಹಾರಗಳನ್ನು ಪಶುಗಳು ತಿನ್ನುತ್ತವೆ. ಮೂಗೇ ಪಶುಗಳಿಗೆ ಪ್ರಧಾನವಾದ ಇಂದ್ರಿಯ.</div>
  <div>೨.</div>
  <div><strong>ಪಂಡಿತರು ವೇದದಿಂದ ತಿಳಿಯುತ್ತಾರೆ</strong>—ಶಾಸ್ತ್ರಜ್ಞರಾದಪಂಡಿತರು ವೇದಶಾಸ್ತ್ರಪುರಾಣಗಳಿಂದ ಧರ್ಮ, ಅಧರ್ಮ, ಪರಮಾತ್ಮ, ಲೋಕಾಂತರ ಜನ್ಮಾಂತರಗಳ ಸ್ವರೂಪವನ್ನು ತಿಳಿಯುತ್ತಾರೆ. ಪಂಡಿತರುಗಳಿಗೆ ಶಾಸ್ತ್ರಗಳೇ ಕಣ್ಣು. ಈ ಚರ್ಮದ ಕಣ್ಣುಗಳಿಗೆ ಕಾಣದಿರುವ ಅತೀಂದ್ರಿಯವಿಷಯಗಳನ್ನು ಪಂಡಿತರು ವೇದಶಾಸ್ತ್ರಗಳಿಂದಲೇ ತಿಳಿಯುತ್ತಾರೆ.</div>
  <div>೩.</div>
  <div><strong>ರಾಜರುಗಳು ಗೂಢಚಾರರಿಂದ ತಿಳಿಯುತ್ತಾರೆ</strong>—ಗೂಢಚಾರರೆಂದರೆ ಗೂಢವಾಗಿದ್ದು ಎಲ್ಲೆಡೆಗಳಲ್ಲೂ ಸಂಚರಿಸುತ್ತಾ ಪ್ರಜೆಗಳಿಂದ ಸಮಾಚಾರವನ್ನು ಸಂಗ್ರಹಿಸಿ ರಾಜಮಹಾರಾಜರುಗಳಿಗೆ ವರದಿಮಾಡುವ ದೂತರುಗಳು. ರಾಜರುಗಳಿಗೆ ರಾಜ್ಯದ, ಪ್ರಜೆಗಳ, ಶತ್ರುಮಿತ್ರರ—ವಿಚಾರಗಳು ತಿಳಿಯುವುದು ಗೂಢಚಾರರುಗಳಿಂದಲೇ. ಆದ್ದರಿಂದ ರಾಜರಿಗೆ ಗೂಢಚಾರರೇ ಕಣ್ಣುಗಳಿದ್ದಂತೆ.</div>
  <div>೪.</div>
  <div><strong>ಸಾಮಾನ್ಯಜನರುಗಳು ಕಣ್ಣುಗಳಿಂದ ನೋಡುತ್ತಾರೆ</strong>—ಲೌಕಿಕ ಜನಗಳು ತಮ್ಮ ಚರ್ಮದ ಕಣ್ಣುಗಳಿಂದ ಮಾತ್ರವೇ ಪದಾರ್ಥಗಳನ್ನು ಕಾಣಬಲ್ಲರು. ಸಾಮಾನ್ಯ ಪ್ರಾಕೃತರಾದ ಜನಗಳಿಗೆ ಕಣ್ಣುಗಳಿಗೆ ಕಂಡದ್ದಷ್ಟೇ ಸತ್ಯ. ಇವರದ್ದು ಬಾಹ್ಯದೃಷ್ಟಿ ಮಾತ್ರ.</div>
  <div>
    <p>ಅತೀಂದ್ರಿಯ ವಿಷಯಗಳನ್ನು ಶಾಸ್ತ್ರದಿಂದಲೇ ತಿಳಿಯಬೇಕು.</p>
  </div>
  <div>ಆಗಸ್ಟ್ <strong>೩೧</strong></div>
  <div>
    <p><strong>೨೪೪.</strong> ತನಗೆ ತಾನು ಪ್ರಿಯನು</p>
  </div>
  <div>ಕೋ ನರಕಃ ಪರವಶತಾ, ಕಿಂ ಸೌಖ್ಯಂ ಸರ್ವಸಂಗವಿರತಿರ್ಯಾ।<br/>ಕಿಂ ಸಾಧ್ಯಂ ಭೂತಹಿತಂ, ಪ್ರಿಯಂ ಚ ಕಿಂ ಪ್ರಾಣಿನಾಮ್ ಅಸವಃ॥</div>
  <div>
    <p>ನರಕವೆಂಬುದು ಯಾವುದು? ಪರಾಧೀನತೆಯು; ಸುಖವೆಂಬುದು ಯಾವುದು? ಸರ್ವಸಂಗಗಳಿಂದಲೂ ವಿರಕ್ತಿಯು; ಮಾನವನು ಏನನ್ನು ಸಾಧಿಸಬೇಕು? ಸರ್ವಪ್ರಾಣಿಗಳಿಗೂ ಹಿತವನ್ನು; ಎಲ್ಲ ಪ್ರಾಣಿಗಳಿಗೂ ಅತ್ಯಂತ ಪ್ರಿಯವಾದದ್ದು ಯಾವುದು? ಅವರವರ ಪ್ರಾಣಗಳು.</p>
    <p>ಈ ಶ್ಲೋಕದಲ್ಲಿ ನಾಲ್ಕು ಪ್ರಶ್ನೆಗಳಿಗೆ ನಾಲ್ಕು ಉತ್ತರಗಳಿವೆ:</p>
  </div>
  <div>೧.</div>
  <div><strong>ನರಕವೆಂದರೆ ಯಾವುದು? ಪರವಶತೆಯು</strong>.—ಮನುಷ್ಯನಿಗೆ ಸದಾ ಬೇಕಾದದ್ದು ಸ್ವಾತಂತ್ರ್ಯ. ಸ್ವಾತಂತ್ರ್ಯದಿಂದಲೇ ಆನಂದ, ಇದೇ ಸ್ವರ್ಗ; ಮತ್ತೊಬ್ಬರಿಗೆ ದಾಸನಾಗಿ ಬಾಳುವುದೆಂಬುದೇ ನರಕವು. ದಾಸ್ಯಜೀವನದಲ್ಲಿ ಸುಖವೆಂಬುದು, ಶಾಂತಿಯೆಂಬುದು ಇರಲಾರದಷ್ಟೆ?</div>
  <div>೨.</div>
  <div><strong>ಸೌಖ್ಯವೆಂದರೆ ಯಾವುದು? ಸರ್ವಸಂಗವಿರಕ್ತಿಯು</strong>—ಯಾವುದನ್ನೂ ಹಚ್ಚಿಕೊಳ್ಳದೆ, ಯಾವುದಕ್ಕೂ ಅಂಟುಕೊಳ್ಳದೆ ಜೀವನವನ್ನು ನಡೆಸುವ ಮನುಷ್ಯನಿಗೆ ಸಹಜವಾಗಿ ಸುಖವು ಲಭಿಸುತ್ತದೆ. ಅನಾತ್ಮ ವಿಷಯಗಳಿಂದ ವೈರಾಗ್ಯವೇ ಪರಮಸುಖ.</div>
  <div>೩.</div>
  <div><strong>ಸಾಧಿಸಬೇಕಾದದ್ದು ಯಾವುದು? ಸರ್ವಭೂತಗಳಿಗೂ</strong><strong>ಸಂತೋಷವು</strong>—ಮನುಷ್ಯನಾಗಿ ಹುಟ್ಟಿ ಸಾಧಿಸಬೇಕಾದ ಹೆಗ್ಗುರಿಯೆಂದರೆ ಸರ್ವಭೂತಹಿತವು. ಎಲ್ಲ ಪ್ರಾಣಿಗಳಿಗೂ ಸಂತೋಷವನ್ನು ಉಂಟುಮಾಡುವುದೇ ನಿಜವಾದ ಸಾಧನೆಯು. ಯಥಾಶಕ್ತಿ ಎಲ್ಲರಿಗೂ ಹಿತವನ್ನು ಉಂಟುಮಾಡುವವನೇ ನಿಜವಾದ ಸಾಧಕನು.</div>
  <div>೪.</div>
  <div><strong>ಸರ್ವಪ್ರಾಣಿಗಳಿಗೂ ತುಂಬ ಪ್ರಿಯವಾದದ್ದು ಯಾವುದು? ಅವರವರ</strong><strong>ಪ್ರಾಣವು</strong>—ಪ್ರತಿಯೊಂದು ಪ್ರಾಣಿಗೂ ತನ್ನ ತನ್ನ ಪ್ರಾಣವೇ ಅತ್ಯಂತ ಪ್ರಿಯವಾದದ್ದು. ತಾನು ಬದುಕಬೇಕೆಂದು ಪ್ರತಿಯೊಂದು ಪ್ರಾಣಿಯೂ ಬಯಸುತ್ತದೆ. ಮಾನವನು ತನಗಾಗಿ ಎಲ್ಲವನ್ನೂ ತ್ಯಾಗಮಾಡುತ್ತಾನಲ್ಲವೆ?</div>
  <div>ಎಲ್ಲರಿಗೂ ಹಿತವನ್ನು ಉಂಟುಮಾಡುತ್ತಾ ಜೀವಿಸಬೇಕು.</div>
</html>
